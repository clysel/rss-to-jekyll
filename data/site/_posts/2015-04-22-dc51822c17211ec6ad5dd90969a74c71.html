---
layout:     post
title: 	    "Boghunger bag fængselsgitter og pigtråd"
post_author:	    
post_date:	    Wed, 22 Apr 2015 15:25:03 +0200
post_site:	    politiken.dk 
post_link:	    http://politiken.dk/magasinet/essays/ECE2638355/boghunger-bag-faengselsgitter-og-pigtraad/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
En nazistisk greve, der blandt andet har gjort sig skyldig i blodskam, klagede 
for nylig sin nød: Han havde i sin nuværende, tvungne ensomhed ikke engang 
en bog at læse i; og hans forsvarer, en meget anset jurist, fremhævede med 
rette, at denne form for internering, som ikke bød på impulser af nogen art 
til åndelig beskæftigelse, var en hårdere straf end den, der under normale 
forhold bliver de groveste, kriminelle forbrydere til del. 
</p><p>
Tillad mig i det følgende at se bort fra den nazistiske greve, hvis 
tilbøjelighed for at øve blodskam ikke har fuldt så stor almen interesse som 
adskillige tusinde danskere der kom i konflikt med den ’værne’-magt, til 
hvis vennekreds greven hørte. De stiftede nemlig også bekendtskab med 
boghungeren bag fængselsgitter og pigtråd; og de havde i den tid, det stod 
på, god grund til at misunde almindelige tugthusfanger, som hverken 
risikerer at få kuller på grund af åndelig uvirksomhed eller må slide sig 
til døde under slavefogeders brøl og knippelslag. 
</p><p>
Naturligvis bød Gestapo på andre raffinementer end boghunger. De slog jo os 
fanger og skød nogle af vore kammerater; de sultede os og truede os med 
foranstaltninger, som forekom de fleste af os værre end døden og i hvert 
fald de mindre bibelfaste af os værre end det israelitiske helvede. Men de 
havde altså også andre strenge på deres bue. Der var for eksempel 
boghungeren, som nok kan få den, der har oplevet den, til at tænke på 
ensomhedens ulvehyl op mod fuldmånen. 
</p><div class="art-fakta article-box">
<header>
<h4 class="">
blå bog </h4>
</header>
<div class="fakta-body" data-buildingblock="embedded_factboxlink">
<p><span class="img-contimg-fl-right"><img class="image inlineLightBox" src="http://multimedia.pol.dk/archive/00930/NIELS_J_RGENSEN_930149w.jpg" alt="" border="0"/></span></p><p><b>Niels Jørgensen</b> (1915-92), journalist. 
</p><p><b>Fra 1938</b> medarbejder ved Nationaltidende. 
</p><p><b>1943-44</b> redaktør af det illegale blad Hjemmefronten, medlem af 
Frihedsrådets Bladudvalg. 
</p><p><b>I april 1944</b> medvirkende ved hold-ups i københavnske biografer med 
afspilning af antinazistiske propagandafilm. Anholdt af Gestapo og anbragt i 
Vestre Fængsel, Frøslev-lejren og koncentrationslejren Neuengamme ved 
Hamborg 1944-45, hjemtransporteret med De hvide Busser. 
</p><p><b>1945-52</b> chefredaktør af Nationaltidende, derefter ansat i 
Udenrigsministeriets Pressebureau, redaktør af Ude og hjemme og 1961-79 
informationschef og underdirektør i Philips a/s. 
</p><p><b>Bøger:</b> 'Norden og Krigen' (1939), 'Vor danske Arv' (1940), 'Fra 
det tyske Slavemarked' (1945). 'Frihedsbevægelsen efter 5. Maj' (1945), 
'Pressen og erhvervslivet' (1949). Redaktør af '5 års kamp for friheden' 1-6 
(1965-67). 
</p><p class=" bl-elem"><b>Niels Jørgensens essay</b> gengives – let forkortet – fra antologien 
’Mennesker og Bøger’ (Antikvarboghandlerforeningen 1945). 
</p>
</div>
</div><p/><p/><p>
En tid lang var det udelukkende tortur og gaskamre og andre lige så 
effektfulde produkter af tysk sind og nazistisk livsanskuelse, der lagde 
beslag på offentlighedens opmærksomhed. Men boghungeren er endnu slet ikke 
værdsat efter fortjeneste som et middel til åndelig mishandling af politiske 
modstandere. Og det kunne dog være, at den slags kom på mode igen, ikke 
sandt? 
</p><p>
Det var meget karakteristisk for tyskertidens politiske fængselsvæsen, at 
rygetilladelse og læsetilladelse altid fulgtes ad, og at det var de særlig 
grove forbrydere eller hårdnakkede benægtere, som <i>ikke </i>fik 
skrevet det eftertragtede ’R &amp; L’ på det papskilt med navn og 
fængslingsdata, der blev hængt op på ydersiden af den tunge celledør, når 
denne første gang var blevet smækket i efter én, og nøglen drejet om i låsen 
med samme lyd som den, der frembringes ved, at en grævling knaser knogler. 
Mere skikkelige folk kunne som regel opnå de eftertragtede tilladelser, når 
de havde været i nogle forhør og så i tilgift havde haft et par uger til at 
lære sig selv rigtig at kende, hvad man har så udmærket lejlighed til i 
ensomheden. 
</p><p>
Lige så karakteristisk var det dog, at tilladelserne ofte blev kollektivt 
inddraget, f.eks. når forholdene uden for fængselsmurene ikke formede sig 
efter de tyske herrers ønsker. Når et par stikkere blev likviderede, eller 
befolkningen tillod sig at lave generalstrejke, så kunne det ikke engang 
nytte, at der stod ’R &amp; L’ på skiltet. For så var vi alle sammen 
nogle ekstra grove forbrydere på grund af det, som de andre foretog sig 
udenfor. 
</p><p>
I praksis var der én ting, som var meget afgørende: om man sad i enecelle 
eller var indkvarteret sammen med andre. Det lyder måske nok af noget at 
have enecelle, sådan som man havde, når man ikke var i kridthuset. Men 
selskab var nu mere eftertragtet end plads. Og dertil kom, at de, der sad 
flere sammen, så godt som altid havde ryge- og læsetilladelse; medens 
’solo-cellisterne’ gerne måtte nøjes med deres eget selskab uden formildende 
omstændigheder – hvilket er en hel del værre, end selv mennesker med normal 
selvkritik aner! 
</p><p>
Derved blev den sidste af de tre og halv måned, jeg tilbragte i Vestre 
Fængsels tyske afdeling, før turen gik sydpå, helt paradisisk på baggrund af 
den første tid, da jeg sad i enecelle uden ryge- eller læsetilladelse. Den 
sidste måned havde jeg ganske vist heller ikke nogen af disse tilladelser; 
men jeg havde fået selskab af en mand, som havde det. 
</p><p>
Det skyldtes for resten ikke bare en fejltagelse, at den sidste måned kom til 
at forme sig så behageligt. Rigtigere ville det være at sige, at årsagen var 
et typisk tysk karaktertræk, som man kan opnå meget ved at spille på: 
autoritetstro og tiltro til, at vi andre også er besjælede af denne tro. 
</p><p>
Efter de første to og en halv måneds splendid isolation havde jeg været en 
måneds tid i Horserød og Frøslev, hvor alle fanger måtte ryge og læse og i 
øvrigt havde det særdeles behageligt. Derfor havde jeg ved tilbagekomsten 
til Vestre en kuffert med mig, hvori der var både rygevarer og bøger. Og da 
jeg nu havde chancen, så besluttede jeg mig til også at benytte den. Det var 
hen under aften, kort før sengetid; og jeg gik simpelthen i seng med en bog 
i den ene hånd og en cigaret i den anden. Se, det gør man efter tysk 
opfattelse kun, hvis man er meget sikker på, at man har ryge- og 
læsetilladelse. Derfor troede min fangevogter, at jeg havde det; og jeg blev 
allerede dagen efter flyttet fra min enecelle ind til ham, der havde ’R &amp; 
L’ på sit skilt. 
</p><p>
For en ordens skyld skal det tilføjes, at det var en ’dansk’ Gestapomand, som 
bare var sat fast for et almindeligt mord, hvorfor han da også blev 
frifundet og løsladt en måned senere, samtidig med at jeg røg til Tyskland. 
Men jeg var nu glad for ham alligevel. Og det ville jeg – sandheden i ære – 
have været, selv om han ikke havde givet mig mulighed for at ryge og læse. 
Selv kombinationen: Gestapomand og morder kan være mindre generende at omgås 
end éns egen sugende ensomhedsfølelse, som rent ud sagt er skidt selskab for 
den, der gerne vil holde hovedet klart og ubehagelige tanker på afstand. 
</p><h3>
Kukkelurer i ensomheden 
</h3><p>
Det vil formodentlig overraske nogle at høre, at hungeren efter noget at læse 
i var større end tobakshungeren, når man sad og kukkelurede i ensomheden. 
Men sådan var det i hvert fald for mit vedkommende. 
</p><p>
»Lige så snart De er færdig med Deres forklaring, og vi har konstateret dens 
rigtighed, får De både læse- og rygetilladelse«, sagde min forhørsdommer til 
mig under en af vore første ’samtaler’. Men det var et lidt for <i>enkelt 
</i>projekt efter min opfattelse; og da vi sammen var kommet igennem en 
række forklaringer fra min side (en hel samling små romaner, som 
interesserede kan se kortfattet resumerede i indledningskapitlet til min bog <i>Paa 
det tyske Slavemarked</i>), og deres urigtighed én for én var blevet 
konstateret, blev det meddelt mig i et temmelig uvenligt tonefald, at jeg 
hverken ville få brug for ryge- eller læsetilladelse, når jeg nu snart blev 
stillet op ad muren. 
</p><p>
Heldigvis kom dog heller ikke denne forudsigelse til at holde stik. Det gjorde 
tyskernes forudsigelser jo som regel ikke! Jeg havde i høj grad haft brug 
for tilladelserne; men jeg fik dem altså ikke... 
</p><p>
Det overskud af åndelig energi, som var følgen, gjorde oplevelsen af 
fængselscellens ensomhed og min egen svulmende længsel efter friheden særlig 
intens. Mon jeg nogensinde vil glemme dette studerekammer uden bøger? Den 
massive trædør med glughullet i. Det lille, åbne vægskab til toiletsager og 
undertøj. Træbordet, der sad fast i væggen, og den lille, blankslidte 
taburet, særdeles anvendelig som rekvisit under morgengymnastikken. 
Jernsengen overfor med hømadrassen og de to omhyggeligt sammenfoldede 
tæpper. Og for endevæggen modsat døren med den svære lås: gittervinduet helt 
oppe under loftet. Om morgenen spillede en solstribe langs længdevæggen ned 
mod håndvasken, og udenfor lød trafikkens travle lyde. Hen under aften, når 
byen åndede ud i fyraften og familieliv, svævede hvide måger med blodige 
strejf af solnedgangsskæret på vinger og bryst over himlen ude i det frie 
rum. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00930/Den_tyske_afdeling__930148" data-id="930148" data-imgtype="jpg" data-caption="Indsatte i Vestre Fængsels tyske afdeling skræller kartofler, som en stor del af måltiderne bestod af. Foto: Nationalmuseet"/><p>
Man måtte dæmpe sine følelser, dele dem ud på flere forskellige objekter, 
’sagen’, som man skulle klare, konen og sønnen derhjemme, forældrene, 
rugbrødshumplen,hvis skorpe smagte så godt, bankesignalerne fra ham inde ved 
siden af, lydene fra den anden ende af gangen, hvor nogle var ved at blive 
lukkede ind igen i deres celler efter en dags forhør, fremtiden, hvis man 
altså kom til at opleve den, ’sagen’, familien, maden, ham inde ved siden af 
. . . alt sammen i en runddans, som kunne tage magten fra én, hvis man ikke 
passede godt på. For man skulle nok dele sine følelser lidt ud, så ingen 
enkelt følelse blev for stærk til, at man kunne holde ud at være alene med 
den. Men splitte sig selv for meget op måtte man heller ikke. Kneb det, så 
trængte man til en cigaret – eller en bog. 
</p><p>
En bog – nå, ja mindre kunne gøre det! Under et forhør havde jeg set mit snit 
til at stikke en blyant til mig. Den afløste en aluminiumsfemøre, som jeg 
hidtil havde skrevet på væggen med, henne bag ved sengen. Nu kunne jeg bruge 
papir i stedet for. Vi fik tre stykker toiletpapir om dagen; og man lærte at 
spare. Også i den henseende foretrak de fleste fanger at lade åndelige behov 
nyde fortrinnet for de materielle. Der blev skrevet både breve, romaner og 
digte på toiletpapir i Vestre Fængsel; og en del af disse manuskripter er 
senere blevet trykt. Små stumper toiletpapir, som blev forædlet ved et fint 
krimskrams af ganske små bogstaver, der tilsammen tolkede følelser, som <i>måtte</i> 
have luft. 
</p><p>
Det brød dog ikke rigtigt ensomheden. En tid lang kunne man vel leve i 
minderne sammen med sine kære eller i drømme om fremtiden. Men på et eller 
andet tidspunkt blev det til tomgang. Og så savnede man igen en cigaret 
eller en bog. Noget udefra måtte føre tankerne bort ad andre veje. For 
ellers kom man til at køre i karrusel om sig selv. Det vidste man, at folk 
kunne gøre. Fængsel-psykose kaldtes det. 
</p><p>
Man tog sig i det og bed tænderne sammen ved tanken om, hvad der kunne ske, 
hvis nerverne klikkede. Så var det jo, at folk, som ellers var ’gode nok’, 
klappede sammen og fortalte Gestapo alt, hvad de vidste, bare for at slippe 
for ensomheden. 
</p><h3>
Et særligt måltid 
</h3><p>
Nå, noget skete der også altid, selv når perioden med de lange daglige forhør 
var overstået. Der var de to à tre ture på toilettet hver dag, gårdturen – 
og måltiderne, der havde den særlige betydning, som næsten overgik deres 
næringsværdi, at de delte dagen op i småstykker, der var lettere at få has 
på end en <i>hel </i>dag. 
</p><p>
Ét måltid husker jeg frem for alle andre. Det var en søndags-middag; og den 
bestod, som altid i min tid, af sovs med et par kødbidder i og 
pillekartofler. Om end sådan noget er lækker fængselsmad, så kommer selve 
det kulinariske egentlig ikke sagen ved. Det gør derimod emballagen, hvori 
kartoflerne var svøbt hin mindreværdige søndag. Det bestod af avispapir, en 
kvart side cirka. På den ene side af papiret var der biograf-annoncer, på 
den anden, som lugtede af jord og kartofler (det syntes jeg da), 
reklameredes der for sommerferie-pensionater og små fiskerhuse, som var til 
leje i 4 dage for en pris, der på det tidspunkt forekom mig latterlig 
beskeden, selv om den ud fra en nøgtern betragtning nok var det modsatte. 
</p><p>
Jeg var i Liseleje og Hundested og helt ovre ved Vestkysten den eftermiddag; 
og om aftenen gik jeg i biografen. (Det sidste indeholdt et ekstra 
pikanteri, idet jeg selv have haft en finger med i det spil i nogle af 
Københavns biografer, som gav anledning til, at biograferne blev lukkede i 
flere uger. Nu var de altså åbne igen. Så vidste man det!) – Kort sagt: jeg 
havde en dejlig søndag, selv om lidt vemod jo nok kunne snige sig ind på én, 
når fantasien var løbet træt . . . 
</p><p>
Efterhånden som tiden gik, blev det noget nemmere at holde ensomheden stangen. 
Man siger også, at hvis man kommer til at lide af fængsels-psykose (eller 
det lidt svagere, som med et stærkere ord blev kaldt fængsels-fis), så sker 
det i løbet af fangeskabets første tid. Senere lærer man sig simpelthen 
visse fiduser, som får tiden og ensomheden til at glide lettere ned. Man 
bliver f. eks. indviet i, hvordan man kan spille skak med ham, der sidder 
ved siden af – ved hjælp af bankesignaler eller ved at tale igennem 
vandhanen, når først vandet er pustet ud. 
</p><p>
Og så var der jo det, at læseforbuddet, selv i de tyske politifængsler, ikke 
var absolut. Teoretisk havde man ret til at få en bibel at læse i. Guderne 
må vide, hvorfor tyskerne gjorde den reverens for religionen. Måske har et 
eller andet kvikt hoved bildt dem ind, at Bibelen i virkeligheden var en 
antisemitisk bog. I hvert fald eksisterede adgangen til at læse Bibelen. Men 
desværre var det rigtignok en rettighed, der som regel kun var teoretisk. 
For der fandtes ikke ret mange bibler i Vestre Fængsels fange-bibliotek; og 
de fanger, der først havde fået en, gav jo ikke slip på den igen. 
</p><p>
Der stod heller ikke i vort reglement, som ellers var særdeles detaljeret, at 
vi kunne få en bibel. Men på vej til toilettet så jeg en dag en medfange, 
som sad og læste i en bibel. Det var Gyldholm, en af de 11, som senere blev 
skudt ned ’under flugtforsøg’ på Roskilde landevej; og jeg kunne se på hans 
skilt, at han hverken havde ryge- eller læsetilladelse. Dagen efter kom jeg 
i kontakt med ham og fik at vide, hvordan man fik fat i Bibelen. 
</p><p>
»Man skal bare ansøge, så varer det et par dage eller måneder, alt efter som 
de er i humør til«, forklarede han. 
</p><p>
Efter omgående at have ansøgt den sure Wachtmeister om at få en bibel, der 
stod for mig som selve den himmelske trøst, hvad den måske også simpelthen 
ville blive kaldt i en moderne forlags-reklame, gik jeg i feber nogle dage. 
Men så en dag, da der var forsvundet noget af min vasketøjspakke, og jeg i 
den anledning fik besøg i cellen af den rent ud sagt lidt tyregale ’Fräulein 
Müller’, så øjnede jeg en ny chance. 
</p><p>
Om det nu skyldtes, at det virkelig var lykkedes mig at ’anskue’ hendes barm 
med så tilsyneladende oprigtig beundring, at noget inde i hende smeltede 
derved, eller det var det forsvundne vasketøj, hun gerne ville lidt let hen 
over, det ved jeg ikke. Nok er det: to minutter efter at vi havde haft vor 
lille tête à tête, dukkede hun op igen – med en bibel i hånden. 
</p><p>
Nu kom feberen på ny – på grund af Bibelen, <i>udelukkende</i> 
på grund af den. Jeg var bange for, at hun skulle gå igen uden at give mig 
den. Så hedt begærede jeg at få min hunger tilfredsstillet, men lidt efter 
stod jeg alene i min celle med Bibelen i favnen og knugede den, som om det 
kunne være min egen søn. 
</p><p>
Normalt ler man jo ikke ret meget, når man opholder sig alene i en celle. Men 
i det øjeblik <i>grinte</i> jeg, så jeg måtte tage mig selv i det, 
fordi det forekom mig at kunne være tegn på begyndende kuller – netop nu, da 
jeg havde nået målet. 
</p><h3>
Noget at stå i mod med 
</h3><p>
Og så læste jeg! Det vil sige, jeg begyndte med at <i>se </i>på 
bogen, sådan som en gnier velsagtens beskuer indholdet af sin pengekiste. Så 
mange sider var der, tættrykte, ord ved ord, spalte op og spalte ned, navne 
og hændelser og liv, tanker og syner. Et blik rundt i cellen undte jeg mig 
lige for at triumfere over disse tavse vægge og håne dem i deres afvæbnede 
ynkelighed. Nu kunne de holde mig indespærret så længe, det skulle være, jeg 
havde noget at stå imod med. Så begyndte jeg at læse, helt forfra; jeg havde 
jo så ofte lovet mig selv, at jeg engang skulle se at få læst Bibelen, det 
skyldte man dog sig selv. Og så nu i denne situation! 
</p><p>
Den første eftermiddag og aften læste jeg over 100 sider, skønt jeg prøvede på 
at benytte den samme metode ved læsningen, som jeg brugte, når jeg spiste de 
velsmagende rugbrødsskorper. Dem havde jeg vænnet mig til at skyde frem i 
munden igen, når jeg ellers normalt ville synke. Nu gjorde jeg lige sådan 
med de stykker, jeg læste. Hvert ord skulle være ordentlig bearbejdet, før 
det fik lov til at glide ned. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00930/Den_tyske_afdeling__930147" data-id="930147" data-imgtype="jpg" data-caption="Udover at sidde i den tyske afdeling i Vestre Fængsel var Niels Jørgensen også indsat i Frøslev-lejren og siden i koncentrationslejren Neuengamme ved Hamborg. Foto: Nationalmuseet"/><p>
Jeg fandt i hvert fald i Bibelen så meget, der talte til mine materielt 
betonede længsler, at det, da den første glædesrus var fordampet, kunne 
irritere mig ikke så lidt, i særlig grad, hvis det netop var i den sidste 
ventetid før middagen, at jeg måtte bekæmpe mit mundvand, mens jeg læste om 
helstegte okser og ædel vin i bredfyldte bægere. 
</p><p>
Men levende, dejligt livsnær, læsning var det; det konstaterede jeg pludselig 
en eftermiddag, efter at jeg i et kvarters tid havde gået rasende op og ned 
ad gulvet (8 korte eller 7 lange skridt i hver retning) og fortalt de gamle, 
jødiske hævn-prædikanter, hvad jeg mente om dem og om deres nazistiske (det 
svor jeg virkelig, at det var), deres nazistiske trang til at være herrefolk 
og knuse alle andre under Guds straffedom. 
</p><p>
Det gik nemlig op for mig, at den bog i hvert fald ikke var <i>ligegyldig</i>, 
selv om noget af det, der var iklædt visdomsordenes forundringsfulde 
klædebon, forekom mig uhyggelig banalt; det andet var der virkelig blod og 
kraft i. Og derfor stod jeg lige på én gang stille midt i cellen og følte en 
stille glæde over at være i selskab med den og med de gamle jøder, som havde 
hadet og elsket så inderligt, at de var levende nok til at blive hadede og 
elskede den dag i dag, skønt de var døde for flere tusinde år siden. 
</p><h3>
En livskunstner 
</h3><p>
Blandt dem, der havde fået læsetilladelse i Vestre Fængsel, var en fin 
livskunstner og i øvrigt et af de fineste mennesker, jeg har truffet; han 
døde senere nede i Tyskland, hvor vi var sammen til det sidste. Mens han sad 
i Vestre, forslog han tiden med at oversætte en fransk kogebog for 
viderekomne. Han fik naturligvis hverken den franske original eller sin egen 
oversættelse med, da han blev ført ned og budt ud på det tyske slavemarked 
sammen med fanger fra alle Europas andre undertrykte nationer. Og 
opskrifterne havde sådan set heller ikke nogen praktisk betydning hernede, 
da rugbrød spises meget godt uden en kogebogs vejledning, når man da ellers 
er sulten nok (og vi var altid meget mere end sultne nok!), og da 
kålrabisuppe ikke kan tilberedes på så forfærdelig mange måder, når 
ingredienserne i al enkelhed er de samme hver dag: kålrabi og vand. 
</p><p>
Men som luksus betragtet var opskrifterne særdeles kærkomne, selv om vi ikke 
engang havde papiret, hvorpå de stod, og da slet ikke retterne, som blev 
beskrevet. 
</p><p>
Vi var en lille kreds på tre-fire mand, der hver aften, når vi var krøbet ind 
under de lasede tæpper, stak hovederne frem over sengekanten og lyttede til 
ham, der kunne opskrifterne på små franske lækkerier. Det var en aftale, at 
han skulle fortælle os én opskrift hver aften, så længe ’dette her stod på’. 
Men en aften var han lovlig forhindret i at holde sit ord; og den aften trak 
jeg tæppet helt op over hovedet og følte, hvad armod var. 
</p><p>
Han betød jo meget mere for os end de opskrifter, som vi havde lyttet til med 
så glubende appetit under påskud af, at vi skulle huske at give vore koner 
dem, når vi kom hjem. Han betød også mere for os end den forbindelse tilbage 
til kulturlivet, som han havde opretholdt. Han var naturligvis mere for os 
end et værn mod barbariet, en i al sin stilfærdighed myndig anstandsdame 
under vort truende, intime samvær med rendyrkede nazi-tyskere. Og nu var der 
ingen, som kunne trylleordene mere 
</p><p>
Nå, i en koncentrationslejr har man ikke råd til at tage tungt på nogen af de 
tilskikkelser, man møder. For det dør man af. Derfor var der nok heller ikke 
ingen af os, der dengang gjorde os klart, hvad det betød, da en god ven var 
gået sin vej og havde taget vor eneste bog med sig. Men sådan omtrent som 
beskrevet <i>ville </i>vi have følt det, hvis vi havde turdet føle helt ud, 
hvad der murrede i os, da vi den aften krøb sammen under vore lasede tæpper 
og alligevel frøs mere, end vi plejede. 
</p><h3>
Sang i mørket 
</h3><p>
I Neuengamme og de mindre lejre, som sorterede under denne hovedlejr, fandtes 
der intet fange-bibliotek, sådan som tilfældet var i Sachsenhausen. Men det 
hændte i nogle enkelte tilfælde, at der til Neuengamme eller dens 
aflæggerlejre kom fanger fra Sachsenhausen, som medbragte et par slidte 
bøger. Det forslog naturligvis som en skrædder i det sædvanlige helvede. Men 
det var heller ikke så forfærdelig mange af fangerne i disse ondartede 
lejre, som havde tilstrækkelig energi tilovers til, at de orkede at læse, 
når arbejdet var overstået. Og dertil kom, at arbejdstiden altid endte efter 
mørkets frembrud, det vil sige ca. halvanden time før den første luftalarm, 
som medførte, at alt lys blev slukket i lejrene, ude som inde. 
</p><p>
Lidt sang i mørket kunne der blive tale om en sjælden gang, når dagen var gået 
nogenlunde tåleligt. Og det var jo også en slags litteratur – foruden at det 
rummede en ganske egen stemning af trodsig tro, når en flok udmarvede 
slavearbejdere lå på deres køjer og nynnede ud i mørket, hvorfra man 
indimellem kunne høre lyden af maskinerne, som i bølge efter bølge slog ind 
over det land, som vi hadede, og som vi under knippelslag skulle slide os 
til døde for. 
</p><p>
Vi var i alle henseender, altså også litterært, henviste til at være mere 
ydende end nydende. <i>Nyhederne </i>slugtes ganske vist, når vi en sjælden 
gang fik fat i en af de såkaldte aviser, som tyskerne udgav til opmuntring 
for civilarbejderne i omegnen. Ja, de gjorde nytte helt ud. Hvor ofte har 
jeg ikke siddet ude på det primitive lokum sammen med Nicolaj, en 
fabriksarbejder fra Moskva, og sammen med ham studeret en stump af en sådan 
avis, som vi bagefter delte til andet brug, idet Nicolaj dog altid gemte et 
lille stykke, som han skulle bruge til at rulle en Mahorka-cigaret af, med 
tørret roeafkog, brugt, tørret skrå, blade eller andet ruskomsnusk som 
indmad . . . men nyheder, navnlig da som de berettes i en tysk avis, hører 
jo ikke til den højere litteratur, selv om ’forfatteren’ havde taget sin 
fantasi kraftigt i brug for at tilfredsstille Goebbels. 
</p><p>
Nej, så er der en anden oplevelse, som, skønt den slet intet havde med papir 
at gøre, dog snarere hører til i bøgernes verden: Vi arbejdede en dag ude på 
banelinjen uden for lejren. Det havde vi gjort hver dag i flere måneder. Men 
den dag, i slutningen af januar, var det ganske særlig forbandet koldt – 14 
graders kulde og en blæst, der ligefrem tog om indvoldene. 
</p><p>
Vi havde jo ikke meget tøj på, og kød var der heller ikke noget videre af. 
Desuden havde den civile arbejdsformand, Meisteren, SS-vagtposten og Kapoen 
svoret sig sammen om at gøre os livet surt, som om de havde behøvet at 
anstrenge sig i den retning. De hujede og galede og tampede løs på os, uden 
at vi af den grund fik tilstrækkelig varme i kroppen ... 
</p><p>
Det var ikke nogen rar form for vintersport. Netop den kommentar mumlede jeg 
til ham, der arbejdede ved siden af mig. Men hans åndsliv var åbenbart trods 
alt ikke frosset til. For han fik mere ud af min bemærkning, end den i sig 
selv fortjente. 
</p><p>
»Nej, jeg synes ærlig talt også, han går lidt for vidt«, hviskede han tilbage. 
</p><p>
»Hvem?« 
</p><p>
»Vores vært, naturligvis. Men vi gik jo med til, at vi ville prøve at være 
fanger i koncentrationslejr for en dag. Og det kan sikkert være meget sundt 
at prøve«. 
</p><p>
Jeg skottede lidt undrende til ham. Var han blevet tosset? 
</p><p>
»Ja, Greven, mener jeg«, fortsatte han ufortrødent. »Men nu håber jeg sgu 
også, at han har sørget for en ordentlig middag til os, når vi kommer tilbage«. </p><p>
Så var jeg med. Det var meget almindeligt, at vi for spøg udmalede os, hvad vi 
skulle have til middag, når vi kom tilbage efter dagens slid. 
</p><p>
»Professoren dèr gouterer vist ikke rigtig spasen«, svarede jeg nonchalant og 
gjorde et kast med hovedet hen mod ham, der gik og arbejdede nærmest ved os 
– og som virkelig <i>var </i>professor. 
</p><p>
»Naah, jeg synes nu også, at Grevens forpagter er lovlig grov. Han går vist 
for meget op i sin rolle som slavefoged. Jeg vil alligevel lade et ord falde 
om det til Greven, når vi kommer hjem«. 
</p><p>
»Ja, men jeg har hørt noget om, at Grevinden protegerer forpagteren. Så det er 
måske alligevel ikke værd at sige for meget« ... 
</p><p>
Og sådan fortsatte vi vor egen lille private romandigtning, alt imens at vi 
passede på, at hverken Meisteren eller SS’eren eller Kapoen lagde mærke til 
vort gode humør. Min kammerat var kommunist. Men det skal siges til hans 
ros, at hans digtning var ganske uden tendens – l’art pour l’art. Alle de, 
der arbejdede på holdet, blev inddraget i vor intrige, uden at de selv anede 
noget om det. De, der arbejdede nærmest, var nok klar over, at det var galt 
fat med os. Men de vidste ikke, hvad man skulle kalde det. For solstik kunne 
det jo ikke være i den kulde. 
</p><p>
Men vi var nu knapt så forfrosne som de andre, da vi kom hjem til ’godset’ og 
kålrabisuppen den aften. Og det skyldtes romanen, som vi var spadseret ind 
i, illusionen, vi havde leget med, skønt vi vidste, at det var en illusion, 
og at den egentlig ikke pyntede på virkeligheden. 
</p><p>
For vi havde set virkeligheden lidt på afstand; vi havde været tilskuere – 
eller om man vil: læsere. 
</p><p>
Den bog vil altid stå på min reol, hvor i verden jeg flytter hen, ved siden af 
Bibelen. Og jeg anbefaler andre at tage den med sig, når det måske næste 
gang er deres tur til at blive indfanget i en koncentrationslejr. 
</p><p class=" bl-elem"><i class=" bl-elem">Publiceret 22. april 2015</i></p>	
</div>
</div></body></html>
