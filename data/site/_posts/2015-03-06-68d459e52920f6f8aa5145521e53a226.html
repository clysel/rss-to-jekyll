---
layout:     post
title: 	    "Politikens tårnhøje duo er Årets Sportsjournalister"
post_author:	    
post_date:	    Fri, 06 Mar 2015 21:06:08 +0100
post_site:	    politiken.dk 
post_link:	    http://politiken.dk/sport/ECE2576955/politikens-taarnhoeje-duo-er-aarets-sportsjournalister/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Med en samlet højde på 4 meter rager Jeppe Laursen Brock og Christian 
Heide-Jørgensen rent fysisk markant op i landskabet. 
</p><p>
Men at den tårnhøje duo også er et par fyrtårne i dansk sportsjounalistik, 
blev endnu en gang bevist, da de to i dag fik overrakt Den Gyldne Pen som 
beviset på, at de er kåret som Årets Sportsjournalist. 
</p><p>
Kåringen foregik i forbindelse med den årlige generalforsamling i Danske 
Sportsjournalister og blev begrundet af formanden Andreas Kraul fra Danmarks 
Radio. 
</p><h3>
DBU, DHF, doping og matchfixing 
</h3><p>
Historierne om blandt andet pensionssagerne i Dansk Boldspil-Union, hvor den 
afgående formand Allan Hansen fik et millionbeløb med ud af døren, og Dansk 
Håndbold-Forbunds økonomiske forhold blev ophævet til et tema på årsmødet i 
Danmarks Idræts-Forbund, der korreksede forretningsgangen hos begge sine 
medlemsforbund. 
</p><p>
Doping og matchfixing er andre emner, hvor Jeppe Laursen Brock og Christian 
Heide-Jørgensen har sat nye standarder for sportsjournalistikken i sådan en 
grad, at netop Danmarks Idræts-Forbund sidste år indstillede 
Politiken-journalister til dansk presses fornemste hæder, Cavling-prisen. 
</p><h3>
Hædret for tredje år i træk 
</h3><p>
Den gik dog til anden side, men ikke desto mindre er det tredje år i træk, at 
Jeppe Laursen Brock og Christian Heide-Jørgensen modtager en pris for deres 
arbejde. 
</p><p>
I 2013 fik de Hørup-prisen, der er en intern hædring på Politiken af en særlig 
indsats i det forløbne år, og sidste år fulgte Kristian Dahls mindelegat, 
der gives til en yngre journalist, som med lødig journalistik har skabt øget 
interesse for sit stofområde. 
</p><p>
29-årige Jeppe Laursen Brock tilbragte sin praktikanttid på Politiken i 
2008-2009 og blev fastansat på sportsredaktionen i januar 2011, mens 
41-årige Christian Heide-Jørgensen har været på Politiken siden 2007, først 
på sportsredaktionen, senere som forsideredaktør og siden 1. februar i år 
som souschef på sportsredaktionen. 
</p><p>
Jeppe Laursen Brock fik også Steen Ankerdal-prisen, som gives til et talent 
under 30 år i sportsjournalistikken. 
</p><p class=" bl-elem">
Senest en Politiken-journalist blev Årets Sportsjournalist, var da Søren Olsen 
modtog <a target="_blank" href="http://www.danskesportsjournalister.dk/?news=1509">Den 
Gyldne Pen i 2000</a>. 
</p>	
</div>
</div></body></html>
