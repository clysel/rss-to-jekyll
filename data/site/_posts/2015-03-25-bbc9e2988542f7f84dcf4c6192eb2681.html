---
layout:     post
title: 	    "Zuckerberg: Messenger skal bruges til mere end chat"
post_author:	    
post_date:	    Wed, 25 Mar 2015 21:27:50 +0100
post_site:	    politiken.dk 
post_link:	    http://politiken.dk/forbrugogliv/digitalt/ECE2604079/zuckerberg-messenger-skal-bruges-til-mere-end-chat/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Facebook øger sin satsning på appen Messenger, som mere end 600 millioner 
mennesker verden over hver måned bruger til at kommunikere.
</p><p>
Virksomheden annoncerede sidste uge, at det snart bliver muligt at overføre 
penge mellem brugere, men Facebook har flere nyheder om Messenger. Snart 
skal brugerne kunne kommunikere med webbutikker via Messenger, og det skal 
være muligt at sende andet end smileys og tekstbeskeder til venner og 
familie.
</p><p>
Nyhederne blev i dag præsenteret af Facebooks grundlægger Mark Zuckerberg på 
den årlige udviklerkonference, F8, der bliver afholdt i strålende solskin i 
det nordlige San Francisco med udsigt til Golden Gate-broen.
</p><h3>
En af de hurtigstvoksende og vigtigste medlemmer
</h3><p>
Facebook-familien, som Mark Zuckerberg omtalte Facebooks forskellige apps, 
består ud over Messenger af Whatsapp, der har 700 millioner brugere, og 
Instagram, der har noteret 300 millioner brugere.
</p><p>
»En af de hurtigstvoksende og vigtigste medlemmer af vores familie er 
Messenger«, sagde Zuckerberg som forklaring på, hvorfor virksomheden satser 
stort på Messenger.
</p><p>
Til glæde for de 2.500 udviklere, der deltager i konferencen, afslørede 
Zuckerberg, at de nu får mulighed for at udvikle apps til Messenger. 
Facebook vil nemlig gerne have brugerne til at kommunikere endnu bedre og 
nemmere med Messenger – derfor bliver det nu muligt i Messenger at dele 
indhold fra andre apps. 
</p><p>
På storskærmen viste Zuckerberg, hvordan man i Messenger hurtigt kan gå ind i 
en anden app og hente eksempelvis en sjov lille animation, vejrudsigten 
eller en lydfil, som så kan sendes via Messenger.
</p><h3>
Kanal mellem webbutikker og brugerne
</h3><p>
40 apps er allerede gjort klar, så brugerne de kommende dage vil kunne starte 
med at sende nyt indhold til hinanden.
</p><p>
Zuckerberg, der lancerede Facebook i 2004 og i dag kan tælle 1,4 milliarder 
brugere, afslørede, at Messenger snart skal være en kanal mellem webbutikker 
og brugerne. I stedet for at man får adskillige mails om bekræftelse og 
leveringsinformationer, når man for eksempel køber en trøje på nettet, skal 
alle informationerne være tilgængelige i en tråd i Messenger. I tråden skal 
brugerne have alle informationerne om bestillingen og på et kort kunne se 
præcist, hvor pakken befinder sig. 
</p><p>
Når pakken er leveret, skal brugeren kunne skrive direkte til virksomheden, 
hvis trøjen eksempelvis er en forkert størrelse.
</p><p class=" bl-elem">
Mens Facebooks platform tjener penge via annoncer, er det en større udfordring 
i Messenger, da annoncerne kan virke påtrængende og forstyrrende for 
brugerne. Facebook har derfor ledt efter løsninger til at tjene penge på 
appen, og de nye tiltag kan måske åbne for, at Messenger kan begynde at 
generere overskud til Facebooks pengekasse.
</p>	
</div>
</div></body></html>
