---
layout:     post
title: 	    "Færøerne trækker i bremsen: Banker opgiver NemID-krav"
post_author:	    Jakob Møllerhøj
post_date:	    Thu, 26 Mar 2015 10:28:00 +0000
post_site:	    www.version2.dk 
post_link:	    http://www.version2.dk/artikel/faeroeerne-traekker-i-bremsen-banker-opgiver-nemid-krav-117941?utm_medium=feed&utm_source=version2.dk&utm_campaign=it_nyheder
---
<html><body><div><section class="body"><p>NemID bliver alligevel ikke den obligatoriske login-løsning til de færøske banker. Forleden kunne Version2 ellers fortælle, at NemID var på vej til det færøske samfund via netop bankerne.</p>



<p>Men af en nyudsendt pressemeddelelse, som Version2 har fået oversat fra færøsk, fremgår det, at planerne er aflyst.</p>

<p>Afsenderne på beskeden er Jóhan Dahl, erhvervsminister, Jørgen Niclasen, finansminister og Janus Petersen, adm. dir. i BankNordik og formand for foreningen af færøske pengeinstitutter.</p>

<p>»Log-in til netbanken forbliver uændret. Det betyder, at kravet om NemID bliver droppet, og brugerne kan fortsætte med at anvende netbanken som tidligere. Dem, der måtte ønske det, kan vælge NemID i stedet for nuværende log-in,« står der i meddelelsen.</p>

<p>Der står også, at der på det seneste har været megen omtale af sagen vedrørende NemID og it hos færøske pengeinstitutter. De fire færøske pengeinstitutter har ønsket at skifte til NemID blandt andet med begrundelsen om, at den nøglekorts-baserede løsning er mere sikker end den nuværende login-løsning.</p>

<p>Der har dog også været en del polemik i det færøske samfund i forhold til netop NemID. Færøerne er midt i en digitaliseringens proces, hvor der skal findes en login- og signaturløsning for hele det færøske samfund.</p>

<p>Og det har rejst en debat i forhold til vigtigheden af at beholde samfundskritiske it-infrastrukturer og de tilhørende data i det Færøske samfund og ikke sende data til ud af landet - herunder til Danmark. Og i den forbindelse, har leder af det Republikanske Parti på Færøerne Høgni Hoydal tidligere over for Version2 udtrykt ærgrelse over, at de færøske banker så ud til at gå enegang med NemID, mens der arbejdes sideløbende med at finde en offentlige nøgle- og signatur-løsning.</p>

<p>Hoydal fortalte også, at han i øvrigt så bankernes bebudede skifte til NemID som en cementering af den udflytning af finansiel it-infrastruktur, der har fundet sted de senere år fra det færøske samfund til Danmark. Infrastruktur, som han mener, hører til på Færøerne.</p>

<p>Den del bliver også berørt i pressemeddelelsen fra de færøske banker og de to ministre. Det skal undersøges, om det er muligt at trække it-driften hjem igen:</p>

<p>»En uvildig undersøgelse bliver iværksat for at belyse omkostninger, fordele og ulemper af en mulig hjemtagning af pengeinstitutternes IT-systemer fra udlandet,« står der.</p>

<p>Endeligt lægges der op til et samarbejde mellem det offentlige og de færøske banker i forhold til digitaliseringen af det færøske samfund:</p>

<p>»Når Færøerne har valgt en fælles færøsk digital underskrift i forbindelse med landsstyrets arbejde med at digitalisere Færøerne, så vil denne også blive anvendt af pengeinstitutterne. En færøsk digital underskrift forventes færdig om 2 år,« står der i pressemeddelelsen, som fortsætter:</p>

<p>»Foreningen af færøske pengeinstitutter deltager i landsstyrets arbejde med at digitalisere Færøerne. Digitaliseringen har til formål at modernisere velfærden og servicen til færinger og medvirke til at skabe konkurrenceevne, vækst og produktivitet.«</p>
  </section></div></body></html>
