---
layout:     post
title: 	    "Nyt værktøj afslører den tilgængelige båndbredde i kommunerne"
post_author:	    Jakob Møllerhøj
post_date:	    Thu, 19 Feb 2015 11:34:44 +0000
post_site:	    www.version2.dk 
post_link:	    http://www.version2.dk/artikel/nyt-vaerktoej-afsloerer-den-tilgaengelige-baandbredde-i-kommunerne-78983?utm_medium=feed&utm_source=version2.dk&utm_campaign=it_nyheder
---
<html><body><div><section class="body"><p>I løbet af marts lancerer Erhvervsstyrelsen en ny kortlægning af bredbånd for fastnet til kommuner og regioner. Dermed får de kommunale efter alt at dømme lettere ved at gennemskue den faktiske båndbredde på fastnet forbindelser. Det fortæller Kit-Magasinet, Kommunernes IT-magasin.</p>

<p>Den hidtidige kortlægning har ifølge magasinet baseret sig på teleselskabernes egne beregninger, der viste, hvad der teknologisk var adgang til i kommunen, men ikke nødvendigvis, hvad kommunerne faktisk kunne købe.</p>

<p>»Vi laver bl.a. den nye bredbåndskortlægning for, at kommunerne kan stille mere præcise krav til teleselskaberne. Hidtil har bredbåndskortlægningen været et bud på, hvad der teknisk var til stede. Med den nye kortlægning vil it-chefen kunne se dækningen for hele kommunen og hvilket selskab der dækker med hvilken teknologi. Det giver også kommunerne et overblik over, hvor der eventuelt mangler dækning, og det kan de stille krav om i et udbud,« siger vicedirektør Katrine Winding, Erhvervsstyrelsen til KIT.</p>

<p>Den nye kortlægning omfatter fastnet bredbånd (kobber, fiber og bredbånd via kabel-tvnettet) og vil vise dækning ned på adresseniveau, men kan også vise dækningen i større områder alt efter kommunens behov.</p>

<p>Kortlægningen bliver en del af servicen tjekditnet.dk, som kan bruges til at tjekke, hvilket selskab der leverer bedst mulig mobil- og internetdækning på en given adresse. Tjekditnet.dk indeholder en indgang målrettet forbrugerne, og en indgang målrettet kommuner og regioner.</p>

<p>Den mobile kortlægning af bredbånd og tale forventer Katrine Winding dog ikke er klar i løbet af næste måned, men dog før sommerferien.</p>

<p>»Det er en vanskelig opgave for mobilselskaberne, fordi de skal levere data på samme måde, så det er muligt for borgere, virksomheder og kommuner at sammenligne dem, og da vi er pionerer, er der ingen andre selskaberne kan lære af,« siger hun til KIT.</p>
  </section></div></body></html>
