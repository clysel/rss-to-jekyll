---
layout:     post
title: 	    "Store franske talenter dukker op"
post_author:	    
post_date:	    Sun, 29 Mar 2015 17:29:17 +0200
post_site:	    politiken.dk 
post_link:	    http://politiken.dk/sport/fodbold/ECE2608996/store-franske-talenter-dukker-op/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Det franske landshold skuffede fælt, da Brasilien uden større problemer i 
torsdags vandt 3-1 over ’les bleus’ på Stade de France uden for Paris. 
Forsvaret var svagt, og landstræner Didier Deschamps kommer på hårdt arbejde 
frem til slutrunden i EM på hjemmebane næste år. 
</p><p>
Det betyder langtfra, at Danmark får det nemt i aften i St. Etienne, hvis 
franskmændene spiller op til normal standard, hvilket de ikke gjorde mod 
Brasilien. 
</p><p>
På papiret er stort set alle de franske spillere teknisk bedre end de danske 
med Christian Eriksen som en af undtagelserne, vurderes det i Frankrig. »Men 
holdet spillede sig aldrig rigtigt ud mod Brasilien«, lyder det i avisen Le 
Parisien. Ifølge avisen kan forklaringen være det tætte opløb i toppen af 
den bedste franske liga og det forhold, at mange franske spillere deltager i 
kvartfinalerne i Champions League, hvilket bevidst – eller ubevidst – fik 
dem til at holde igen. 
</p><p>
Det ændrer sig måske i St. Etienne, hvor de til tider fanatiske tilhængere vil 
bære dem frem i modsætning til det ikke specielt fodboldkyndige publikum på 
Stade de France. 
</p><p><b>Egne talenter bliver dyrket</b></p><p>
Fraværet af Juventus-spilleren Paul Pogba og Yohann Cabaye fra Paris 
Saint-Germain var mærkbart midt på banen, og forsvaret fungerede ikke. Den 
unge Real Madrid-spiller Raphael Varane scorede det enlige mål – og lavede 
flere forsvarsfejl – og Patrice Evra og Bacary Sagna er langtfra, hvad de 
har været. 
</p><p>
Didier Deschamps afviste efter kampen, at spillerne bevidst havde holdt igen. 
»Intensiteten var der, og man må anerkende Brasiliens kvaliteter«, sagde 
han. 
</p><p>
Han kan trøste sig med, at der stadig er godt et år til EM, og at fransk 
fodbold råder over en exceptionel talentmasse. Klubbernes akademier sprøjter 
talenter ud. Frankrig er det land, som ’eksporterer’ flest fodboldspillere i 
Europa, og det store flertal af dem er enten stjerner eller får spilletid i 
Europas største klubber, som det er tilfældet for Paul Pogba i Juventus, 
Rafael Varane i Real Madrid og Olivier Giroud i Arsenal. 
</p><p><b>Store stjerner på vej</b></p><p>
Et godt eksempel på talentudviklingen er den 21-årige offensive 
midtbanespiller Nabil Fekir fra Lyon, der fik debut mod Brasilien, og som i 
godt 20 minutter på banen var et af de franske lyspunkter. 
</p><p>
Han er lynhurtig med en enestående teknik, og han scorer mål fra helt uventede 
positioner. For et år siden var han totalt ukendt, men af økonomiske årsager 
har Lyon valgt at satse på klubbens egne talenter, og de er medvirkende til 
klubbens overraskende gode placering som nummer to i ligaen. 
</p><p>
Landstræneren valgte at lade den 23-årige angriber Alexandre Lacazette sidde 
på bænken mod Brasilien. Lacazette har også fået hele sin fodbolduddannelse 
i Lyon, hvor han i denne sæson har scoret 21 mål i 24 ligakampe. 
</p><p>
Det er en bedrift i sig selv, men den bliver ikke mindre af, at franske hold i 
langt højere grad end engelske og tyske satser på forsvaret, hvilket gør 
angribernes opgave vanskeligere. En tredje storspiller af egen avl, den 
24-årige midtbanespiller Clément Grenier, har været ude det meste af sæsonen 
på grund af skade. 
</p><p><b>Ungdom måske med til EM</b></p><p>
De tre Lyon-stjerner og en række andre unge spillere fra andre klubber vil 
inden for de næste år optræde i de største europæiske klubber. 
</p><p>
Enkelte vil allerede være klar til EM næste år, men det franske fodboldforbund 
ser nu langt ud i fremtiden. 
</p><p class=" bl-elem">
Tidligere på året forlængede Didier Deschamps sin kontrakt til og med VM i 
Rusland i 2018. Det er 20 år efter sejren i VM i 1998, og hvad vil være mere 
passende end at fejre jubilæet med et nyt verdensmesterskab? 
</p>	
</div>
</div></body></html>
