---
layout:     post
title: 	    "Minister: Ingeniørens historie om rejsekort er falsk"
post_author:	    Daniel Bergsagel
post_date:	    Wed, 25 Mar 2015 12:54:01 +0000
post_site:	    ing.dk 
post_link:	    http://ing.dk/artikel/minister-ingenioerens-historie-om-rejsekort-er-falsk-175026?utm_medium=feed&utm_source=version2.dk&utm_campaign=it_nyheder
---
<html><body><div><section class="body"><p>’Jeg vil gerne give udvalget en orientering om det igangværende arbejde og benytte lejligheden til at afkræfte den falske historie, som Ingeniøren bragte i sidste uge under overskriften ’Minister tørrer regningen for rejsekort af på alle passagerer’.’</p>
			<p>Sådan indleder transportminister Magnus Heunicke <a href="http://www.ft.dk/samling/20141/almdel/tru/bilag/203/1511419.pdf">et brev til Folketingets transportudvalg</a>. Det har han skrevet, efter at Ingeniørens artikel i sidste uge gav genlyd i de fleste danske medier.</p>
			
			<p>Ministeren opponerer særligt mod formuleringen, at alle passagerer i den offentlige transport kommer til at betale for rejsekortet. Oprindelig var planen, at kortet skulle finansieres af en klikafgift, altså at DSB og de regionale trafikselskaber skulle betale et lille beløb til afskrivning og drift, hver gang en passager benytter rejsekort.</p>
			<p>Som Ingeniørens artikler fortalte, er kassen i selskabet Rejsekort A/S tom, og den kan ikke fyldes alene med klikafgifter. Derfor kommer en ny beregningsmodel til at betyde, at DSB og de øvrige trafikselskaber betaler til rejsekort afhængig af, hvor mange passagerer de har, uanset om passagererne benytter klippekort, papirbilletter, mobil-apps, rejsekort eller en femte billettype.</p>
			
			<p>Magnus Heunicke afviser dog, at det betyder, at passagerne skal betale for rejsekort. Billetpriserne stiger nemlig ikke.</p>
			<p>’Der er et takststigningsloft for billetpriserne, og det bliver ikke forhøjet, fordi selskaberne skal betale rejsekortregningen,’ skriver han til udvalget.</p>
			<p>’De selskaber (DSB, Metroselskabet og trafikselskaber), der har bestilt og købt systemet, skal betale regningen. Selskaberne skal betale med udgangspunkt i de aftaler, der blev indgået, dengang systemet blev købt. Dengang var forudsætningen, at alle rejser skulle på rejsekortet. Den forudsætning lægges til grund for selskabernes betaling til systemet,’ fortsætter han.</p>
			
			<p>Betalingskorteksperten Henning N. Jensen, der driver konsulentfirmaet Pluscon og har fulgt rejsekortprojektet i mere end ti år, giver ministeren ret, men med et glimt i øjet.</p>
			<p>»Det er ikke alle rejsende, der skal betale, men selskaberne. Og de er skattefinansierede. Så de kan betale regningen på to måder: Enten kan de skære ned på servicen. Eller også kan de få flere penge fra stat, regioner og kommuner. På den måde er det ikke kun passagererne, men alle borgere i Danmark, der kommer til at betale,« siger han.</p>
			<p>»Der bliver tale om en indirekte skat til rejsekortet. Der er ikke andre muligheder for finansiering, men det ønsker ministeren ikke at gå i dialog om.«</p>
			
			<p>Henning N. Jensen ser brevet som udtryk for en desperat transportminister, der har indledt sin valgkamp.</p>
			<p>»Han vil bare ikke have, at der står i en avis, at det er hans passagerer, der kommer til at betale. At han så ikke forklarer, hvor pengene skal komme fra ud over de selskaber, som i forvejen får store tilskud, det er den sædvanlige halve politiker-sang.«</p>
			
			<p>Ifølge Henning N. Jensen er Magnus Heunicke dog ikke hverken værre eller bedre end sine forgængere på posten, når det gælder om at håndtere rejsekortet.</p>
			<p>»Han er den syvende eller ottende transportminister, som har gjort det ufatteligt svært at gennemskue rejsekortet problemer, fordi det formelt er underlagt trafikselskabet. Enten har ministrene ikke evnet at skaffe sig overblik over økonomien i projektet, eller også har de ikke ønsket at offentliggøre det,« siger han.</p>
			
			<p>Da debatten om rejsekortet i landets medier var på sit højeste fredag, efter at Ingeniørens artikel udkom, var Magnus Heunicke selv aktiv på Twitter. Også her var han ude efter Ingeniørens overskrift.</p>
			<blockquote class="twitter-tweet" data-conversation="none" lang="da"><a href="https://twitter.com/Christina16tk">@Christina16tk</a> Artiklen bygger på en fejlagtig overskrift i <a href="https://twitter.com/ingdk">@ingdk</a>. Takstloftet stiger ikke. Selskaberne skal selv betale for indkøbt kort— Magnus Heunicke (@Heunicke) <a href="https://twitter.com/Heunicke/status/578834734647738368">20. marts 2015</a></blockquote>
			<p>I dialogen på Twitter fremhævede Magnus Heunicke også, at selskaberne selv har bestilt systemet, og at de nu skal betale for det. Bl.a. skrev han:</p>
			<blockquote class="twitter-tweet" data-conversation="none" lang="da"><a href="https://twitter.com/hallgeir">@hallgeir</a> <a href="https://twitter.com/je5perl">@je5perl</a> <a href="https://twitter.com/Leoparddrengen">@Leoparddrengen</a> Der er enorm gæld i rejsekortselskabet, ejet af trafikselskaberne. Hvis ikke afskrives skal den betales— Magnus Heunicke (@Heunicke) <a href="https://twitter.com/Heunicke/status/578680716562722816">19. marts 2015</a></blockquote>
			<p>De økonomiske detaljer om rejsekortet er dog så dårligt belyst, at Ingeniøren bad om en uddybning.</p>
			<blockquote class="twitter-tweet" data-conversation="none" lang="da"><a href="https://twitter.com/Heunicke">@Heunicke</a> <a href="https://twitter.com/Leoparddrengen">@Leoparddrengen</a> Hvor stor er den gæld? Hvis tilstrækkelig stor, hvorfor så ikke lukke og starte forfra? <a href="https://twitter.com/hashtag/dkpol?src=hash">#dkpol</a> <a href="https://twitter.com/hashtag/dktrp?src=hash">#dktrp</a>— Magnus Bredsdorff (@mbredsdorff) <a href="https://twitter.com/mbredsdorff/status/578859572187783168">20. marts 2015</a></blockquote>
			<p>Det svarede transportministeren ikke på.</p>
			<p>Også Transportministeriets pressechef, Mette Gerlach, gik på Twitter i rette med Ingeniørens artikel.  Det fører for vidt at gengive både hendes argumenter og Ingeniørens svar her, men interesserede kan følge <a href="https://twitter.com/M_Gerlach/status/578852494757011456">dette link</a>.</p>
			<p>Pressechefen krævede i øvrigt også i en mail, at Ingeniøren ændrede artiklens overskrift, hvilket redaktionen afviste.</p>
		</section></div></body></html>
