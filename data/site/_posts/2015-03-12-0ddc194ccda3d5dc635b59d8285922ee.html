---
layout:     post
title: 	    "Moldova vil med i EU, men frygter Rusland og Putin"
post_author:	    
post_date:	    Thu, 12 Mar 2015 18:06:19 +0100
post_site:	    politiken.dk 
post_link:	    http://politiken.dk/udland/ECE2583501/moldova-vil-med-i-eu-men-frygter-rusland-og-putin/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Natalia Cibotaru på 20 år er stolt af sit land. Men hun foragter mange af dets 
politikere. De tænker kun på at berige sig, mener hun. 
</p><p>
Som så mange andre unge overalt i verden drømmer hun om at få en uddannelse og 
dernæst et job. 
</p><p>
Derfor håber hun, at Moldova så hurtigt som muligt bliver en del af EU.
</p><p>
»Det er den bedste løsning, hvis vi skal af med korruptionen og have forbedret 
økonomien«, siger hun.
</p><p>
Selv er hun for ung til at have oplevet, at Moldova var en del af 
Sovjetunionen. Men hun behøver blot løfte hovedet og se sig omkring for at 
få en fornemmelse af, hvordan det var. Natalia Cibotaru bor i et område 20 
minutter i sporvogn fra centrum i hovedstaden Chisinau. Her står 
boligblokkene af beton tæt og minder fortsat om dengang, den sovjetiske 
leder hed Leonid Bresjnev. Lejlighederne er dårligt isoleret, facaderne 
misfarvet af fugt, og for at komme rundt mellem boligblokkene må man gå på 
mudrede stier.
</p><p>
I dag hedder den russiske leder Vladimir Putin, og Natalia Cibotaru frygter, 
at han vil få krigen i nabolandet Ukraine til at brede sig til Moldova. 
Specielt hvis Moldova provokerer Putin ved at søge tættere mod EU.
</p><h3>
Ikke andet valg end EU
</h3><p>
»Jeg er virkelig bange for Putin. Vi er kun et lille land, og vi vil ikke 
kunne forsvare os mod den russiske militærmaskine. Men jeg mener trods 
risikoen for krig ikke, at vi har andet valg end at søge mod EU«, siger hun.
</p><p>
Dermed formulerer hun meget præcist det dilemma, den moldoviske regering står 
i. Ud over at være et af Europas mindste lande er Moldova et af Europas 
fattigste. 
</p><p>
Det er klemt inde mellem Rumænien og Ukraine og ligger dermed i en del af det 
sydøstlige Europa, som Rusland traditionelt har opfattet som sit nærområde.
</p><p>
Men den moldoviske regering ønsker ikke at underlægge sig Rusland og Vladimir 
Putin. Tværtimod underskrev Moldova sammen med Ukraine og Georgien i fjor en 
frihandels- og associeringstale med EU. Det var de forskellige holdninger 
til netop denne aftale, der førte til urolighederne på Majdan-pladsen i den 
ukrainske hovedstad, Kijev, og siden til, at separatister med russisk hjælp 
greb til våben i det østlige Ukraine.
</p><p>
Regeringen i Moldova har gjort det til en topprioritet at leve op til 
associeringsaftalen med EU. Da Danmarks udenrigsminister, Martin Lidegaard 
(R), i sidste uge var på et kort besøg i Moldova, understregede den 
moldoviske udenrigsminister, Natalia Gherman, at målet for Moldova er en dag 
at blive medlem af EU. Men hun erkendte samtidig, at hendes regering også er 
nervøs for, hvad Vladimir Putin kan finde på.
</p><p>
»Vi er bekymrede over, hvad der foregår i det østlige Ukraine«, sagde hun.
</p><h3>
Russisk straffeaktion
</h3><p>
Kreml har allerede signaleret, at Rusland ikke ser med milde øjne på Moldovas 
tilnærmelser til EU. Rusland har i løbet af de sidste par år pludselig 
forbudt import af vin og frugt fra Moldova. Officielt lyder begrundelsen, at 
varerne ikke lever op til sundhedsmæssige standarder, men iagttagere er ikke 
i tvivl om, at det er ment som en russisk straffeaktion for Moldovas 
tilnærmelser til EU. Iagttagerne bider mærke i, at Rusland har undtaget de 
to regioner Transdnjestr og Gagausien, hvis indbyggere primært består af 
etniske minoritetsgrupper, der er venligt stemt over for Rusland, fra 
importforbuddet.
</p><div class="art-quote article-box">
<p class="quote"/>
<blockquote>
<p class="quote-txt">
Jeg er virkelig bange for Putin
</p>
<p class="sender">
Natalia Cibotaru 
</p>
</blockquote>
</div><p>
Både regeringen i Moldova og EU og Nato er nervøse for, at Rusland kan finde 
på at få disse to regioner til at vende sig mod den moldoviske regering på 
samme måde, som separatister har gjort det i det østlige Ukraine. Ved denne 
tid sidste år advarede Nato’s militære øverstbefalende, den amerikanske 
general Philip Breedlove, om, at et stort antal russiske tropper i det 
østlige Ukraine kunne bruges til at nå i første omgang Transdnjestr, hvor 
Rusland allerede i flere år har haft et par tusinde såkaldte fredsbevarende 
styrker stående permanent.<br/><br/>
I hovedstaden Chisinau er stemningen dog foreløbig rolig. Byen blev kraftigt 
bombet under Anden Verdenskrig, og selv om der hist og her stadig står fine 
historiske huse, hviler der et tungt skær over hovedstaden. De bygninger, 
der er opført efter krigen, ligner store firkantede kasser, og vejene er 
hullede og misligholdte.</p><p>
Kun få minutters gang fra parlamentet har den politiske iagttager Corneliu 
Ciurea sit kontor. Han arbejder for organisationen Idis-Viitorul, som følger 
den politiske udvikling i Moldova.
</p><p>
Han sætter spørgsmålstegn ved, hvor integrationsivrig regeringen i Moldova 
reelt er i forhold til EU.
</p><p>
»Den moldoviske regering er realistisk. Den forstår, at den skal blive ved med 
at tale med EU, men ikke gå så hurtigt frem som tidligere af hensyn til 
Rusland. Det er selvfølgelig en modsætning, men alt andet vil være for 
risikabelt, fordi Rusland vil reagere, hvis Moldovas integration i EU bliver 
et problem for Rusland«, siger han.
</p><h3>
Fordækte kort
</h3><p>
Corneliu Ciurea mener, at også EU spiller med delvis fordækte kort.
</p><p>
»Hvis man forestillede sig en situation, hvor Moldova ville satse benhårdt på 
et hurtigt medlemskab af EU, ville EU råbe stop, stop, stop. For EU er klar 
over, at det ville være risikabelt i forhold til Rusland«, siger han og 
beskylder EU for at efterlade Moldova i et politisk tomrum.
</p><p>
»EU bør fortælle, hvad det er for et samarbejde, man vil have med Moldova. 
Vores regering ved ikke helt, hvad den skal gøre, fordi EU er tavs«.
</p><p>
Den moldoviske regerings trængsler bliver ikke mindre af, at befolkningen er 
delt i spørgsmålet om at knytte landet tættere til EU. En meningsmåling 
udført af Institute for Public Policy viste i november sidste år, at hvis 
folk skulle stemme om et medlemskab af EU, ville 44 procent stemme for og 35 
procent imod.
</p><p><b class="ext-link">LÆS OGSÅ</b><a class="embeddedlink" href="http://politiken.dk/magasinet/feature/ECE2581106/faa-km-fra-eus-ydre-graense-synes-man-at-eu-er-en-klub-for-boesser/">Få km fra EU's ydre grænse 
synes man at EU er en klub for bøsser</a></p><p>
Men billedet er mudret, for folk blev også spurgt, om de gerne så Moldova 
optaget i den toldunion, som Rusland har indgået med Hviderusland, Armenien 
og Kasakhstan. Her var 47 procent positive, mens 29 procent var imod.
</p><p>
Et tredje spørgsmål gik på, hvad folk ville stemme, hvis Moldova skulle vælge 
mellem optagelse i enten EU eller toldunionen. Her svarede 43 procent 
toldunionen og 39 procent EU.
</p><h3>
Varme følelser for Rusland 
</h3><p>
Det mudrede billede skyldes, at en relativ stor del af befolkningen på den ene 
side har varme følelser for Rusland, men at mange på den anden side også 
tænker på, hvad der kan give dem størst økonomisk fremgang. Derfor kan 
holdningerne i befolkningen ikke altid forklares ud fra en sammenhængende 
politisk logik. 
</p><p>
Det er 79-årige Nelea Teaciuc et godt eksempel på. Hun bor med sin mand, deres 
to voksne børn og deres søn i en fireværelseslejlighed i udkanten af 
hovedstaden.
</p><p>
»Putin er fantastisk. Han hjælper de mennesker i Ukraine, der bliver bombet af 
den ukrainske hær. Den ukrainske præsident er værre end selv Hitler, og EU 
lyver, når EU siger, at Rusland står bag krigen«, siger hun.
</p><p><i class=" bl-elem">Mener du så, at Moldova skal være medlem af EU?</i></p><p>
»Vores regering skal vælge de samarbejdspartnere, der kan skabe fred og 
stabilitet. Hvis EU kan sikre høje indkomster og en stabil økonomi, så er 
jeg for EU«, siger hun.
</p><p class=" bl-elem"><span class="img-contimg-fl-center"><img class="image inlineLightBox" src="http://multimedia.pol.dk/archive/00919/MoldovaJ15098_copy__919979x.jpg" alt="" border="0"/></span></p>	
</div>
</div></body></html>
