---
layout:     post
title: 	    "Pacquiao sagsøges for at skjule skade"
post_author:	    
post_date:	    Wed, 06 May 2015 08:59:04 +0200
post_site:	    politiken.dk 
post_link:	    http://politiken.dk/sport/ECE2656635/pacquiao-sagsoeges-for-at-skjule-skade/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Den filippinske bokser Manny Pacquiao har - som nogle allerede havde 
spekuleret i - fået et sagsanlæg på halsen efter sit nederlag i weekendens 
opgør mod amerikaneren Floyd Mayweather i Las Vegas. 
</p><p>
To personer vil hive ham i retten, fordi Pacquiao angiveligt ikke oplyste om 
en skulderskade inden kampen. 
</p><p>
Stephane Vanel og Kami Rahbaran, som står bag søgsmålet, siger, at de betalte 
for at se 'århundredets boksekamp', men føler sig ført bag lyset, efter at 
det er kommet frem, at Pacquiao døjede med skulderproblemer i ugerne op til 
titelkampen. 
</p><p>
Sagen skal køre ved en føderal domstol i delstaten Nevada. De to personer bag 
anklagerne søger erstatning under loven om forbrugerbeskyttelse og ønsker 
sagen kørt som et gruppesøgsmål på vegne af billetkøbere, pay-per-view-seere 
og folk, der spillede penge på kampen. 
</p><p>
Pacquiaos lejr har endnu ikke reageret på nyheden. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/sport/ECE2655238/uoplyst-pacquiao-skade-kan-give-retligt-efterspil/">Uoplyst Pacquiao-skade kan 
give retligt efterspil</a></p><p>
Det tyder på, at hverken Pacquiao eller nogen i hans lejr informerede Nevada 
Athletic Commission om skulderskavanken før et par timer inden boksebraget, 
hvor de bad om en antiinflammatorisk indsprøjtning. 
</p><p>
Da Pacquiao-teamet fredag inden kampen udfyldte et spørgeskema om bokserens 
helbred, var svaret 'nej' til, om han havde en skulderskade. Pacquiao og 
hans rådgiver skrev under på skemaet. 
</p><p>
Manny Pacquiao, der nu skal opereres for skaden, havde tre uger før kampen 
fået problemer med sin højre skulder. 
</p><p>
Han havde håbet, at han kunne få en antiinflammatorisk injektion før kampen, 
hvilket det amerikanske dopingagentur (Usada) havde givet tilladelse til. 
Men staten Nevadas sportskommission, der fører tilsyn med boksning i staten, 
nægtede at give tilladelse til injektionen. 
</p><p>
Floyd Mayweather vandt titelkampen på point. 
</p><p class=" bl-elem"><b class="ext-link">Pacquiao troede han havde vundet: </b><a class="embeddedlink" href="http://politiken.dk/sport/boksning/ECE2652586/pacquiao-troede-han-havde-vundet-han-gik-hele-tiden-baglaens/"> Han gik hele 
tiden baglæns</a></p>	
</div>

</div></body></html>
