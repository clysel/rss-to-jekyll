---
layout:     post
title: 	    "Dronningen: Vi må gerne stille krav til indvandrere"
post_author:	    
post_date:	    Sat, 11 Apr 2015 22:30:25 +0200
post_site:	    politiken.dk 
post_link:	    http://politiken.dk/indland/ECE2624556/dronningen-vi-maa-gerne-stille-krav-til-indvandrere/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Det er meget sjældent, at dronning Margrethe blander sig i politiske debatter. 
</p><p>
Men i et interview i søndagens udgave af Berlingske giver regenten dog klart 
udtryk for sine holdninger til, hvilke forventninger vi fra samfundets side 
kan stille til flygtninge og indvandrere. 
</p><p>
I interviewet, hvor hun tager udgangspunkt i attentaterne i København i 
februar, siger hun: 
</p><p>
»Det er klart, at når et samfund modtager mange mennesker udefra, må man også 
stille det krav, at de forstår, hvor de er kommet hen«. 
</p><p>
»Vi vil gerne give plads, men de er kommet til vores samfund, og de kan derfor 
ikke forvente, at deres gamle samfundsmodel bare kan videreføres her i 
landet«. 
</p><p>
»De skal kunne gå i moské, når de gerne vil - det skulle bare mangle - men når 
de begynder at gøre ting, som ikke stemmer overens med det store mønster i 
det danske samfund, må de indse, at den går ikke«, lyder det. 
</p><h3>
Dronningen: Vi hjælper gerne folk i nød
</h3><p>
Interviewet sker i anledning af regentens 75-års fødselsdag på torsdag. 
Dronning Margrethe understreger dog, at hun er stor fortaler for, at Danmark 
fortsat er åbent for mennesker udefra, som vil hertil. 
</p><p>
»Ja, vi skal tage imod, men vi skal også fortælle, hvad vi forventer. For det 
er vores samfund, de kommer til. Vi er et gammelt samfund, som gerne tager 
os af folk, som trænger til at blive taget sig af, men vi vil også gerne 
have, at de forstår, hvor de er kommet hen. Det tror jeg er meget 
væsentligt«, siger hun i interviewet. 
</p><p>
Festlighederne i anledningen af dronningens 75-års fødselsdag blev allerede 
indledt i denne uge i Aarhus, og de fortsætter med middag på Christiansborg 
for det officielle Danmark onsdag. 
</p><p class=" bl-elem">
På selve dagen vil der som sædvanlig være mulighed for at hilse på den 
kongelige familie på Amalienborg klokken 12. 
</p>	
</div>

</div></body></html>
