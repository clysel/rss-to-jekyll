---
layout:     post
title: 	    "Rohde: Sydeuropæiske teleselskaber blokerede for fri roaming"
post_author:	    Daniel Bergsagel
post_date:	    Thu, 05 Mar 2015 09:43:00 +0000
post_site:	    www.version2.dk 
post_link:	    http://www.version2.dk/artikel/rohde-sydeuropaeiske-teleselskaber-blokerede-fri-roaming-92621?utm_medium=feed&utm_source=version2.dk&utm_campaign=it_nyheder
---
<html><body><div><section class="body"><p>De gamle statslige teleselskaber i Sydeuropa er årsag til, at EUs store telepakke i går røg på gulvet.</p>

<p>Telepakken, der blandt andet skulle afskaffe roaming-afgifterne og ensarte prisen på telefoni og mobil datatrafik i EU, blev efter vedtagelse i både kommissionen og EU-parlamentet droppet af Ministerrådet.</p>

<p>Foran står nye forhandlinger, der skal ledes af Letland, som har formandsskabet i EU. Et udspil til de nye forhandlinger blev præsenteret i går.</p>

<p>Her fremgår det, at man vil arbejde frem mod en reduktion af roaming-gebyrerne. En model kan være at arbejde med en overgangsfase med en fastsat grænse, hvorunder man kan tale, skrive sms og bruge data til lokale priser. Når man overskrider grænsen, vil det så koste et roaming-gebyr. Senere kan man så afskaffe roamingen helt, lyder det i forhandlingsudspillet.</p>

<p>Men ifølge den danske EU-parlamentariker Jens Rohde (V), der er en af arkitekterne bag telepakken, mangler der en endelig dato for, hvornår roamingpriserne i så fald endelig skal afskaffes.</p>

<p>»Det bliver meget svært for Rådet at opnå en aftale med Europa-Parlamentet om den europæiske telepakke, hvis ikke der kommer en dato på afskaffelse af roaming-afgifterne,« siger Jens Rohde.</p>

<p>Rohde fyrer i en meddelelse følgende svada af efter de sydeuropæiske teleselskaber, der ifølge den liberale politiker er den direkte årsag til, at roamingen fortsætter:</p>

<p>»Jeg ser i Rådets udspil en række åbninger til forhandling, og jeg er fuldt bevidst om, at Parlamentet også må være parat til at gå på kompromis sine steder. Men det er også vigtigt at understrege, at det er et samlet Parlament, som er gået til Europa-Parlamentsvalg for et år siden med krav om, at roaming-afgifterne skal afskaffes helt. Det samme gjorde Kommissionsformand Juncker, David Cameron og Angela Merkel. Nu er det tid at indfri sine løfter, hvis der skal være tillid til, at vi kan skabe et fælles europæisk telemarked til gavn for den enkelte borger. Det kan ikke være sådan, at de gamle store statslige teleselskaber i Sydeuropa skal diktere udviklingen i Europa, fordi de ser nordeuropæiske turister og virksomheder som deres private malkekøer,« siger Jens Rohde.</p>
  </section></div></body></html>
