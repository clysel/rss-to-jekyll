---
layout:     post
title: 	    "Politikere frygter jihadister får asyl i Danmark"
post_author:	    
post_date:	    Tue, 31 Mar 2015 14:51:49 +0200
post_site:	    politiken.dk 
post_link:	    http://politiken.dk/indland/ECE2611418/politikere-frygter-jihadister-faar-asyl-i-danmark/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Dansk Folkeparti og SF nægter at tro på, at danske myndigheder ikke har 
kendskab til, om islamister med terrorforbindelser har brugt asylsystemet 
til at snige sig ind i Danmark. 
</p><p>
Det siger de to partier, efter at Justitsministeriet på Politikens opfordring 
ikke har »kunnet identificere dokumenter mv., der indeholder oplysninger om 
antallet af personer, som har søgt asyl i Danmark og har tilknytning til en 
islamistisk terrorgruppe«. 
</p><p>
Dansk Folkepartis integrationsordfører, Martin Henriksen, finder det »meget 
usandsynligt«, at Justitsministeriets svar er korrekt og henviser til, at 
norske myndigheder for nylig har afsløret, at en række personer med 
tilknytning til netop islamistiske terrorgrupper har søgt asyl i Norge. 
</p><p><b class="ext-link">LÆS MERE</b><a class="embeddedlink" href="http://politiken.dk/udland/ECE2609700/jihadister-forsoeger-at-snige-sig-ind-i-norge-via-asylsystemet/">Jihadister forsøger at snige sig 
ind i Norge via asylsystemet</a></p><p>
Martin Henriksen er overbevist om, at det samme er tilfældet i Danmark og 
mener, at Justitsministeriets svar viser, at der i Danmark er alt for lidt 
fokus på risikoen for, at visse asylansøgere kommer hertil med skjulte og 
onde hensigter. 
</p><p>
»Det kan meget hurtigt gå galt. Asylsystemet er en hurtig og relativ nem måde 
for udlændinge at etablere sig i Danmark på. Hvis man har de tanker, er 
asylsystemet en oplagt vej ind, fordi det gør det muligt at få adgang til 
sociale ydelser og dermed opbygge en økonomi, der gør, at man nemmere kan 
udføre sin plan«, siger han. 
</p><h3>
Islamister afsløret som asylansøgere i Norge 
</h3><p>
Den norske avis <a target="_blank" href="http://www.dagsavisen.no/innenriks/jihadister-s%C3%B8ker-asyl-i-norge-1.346383">Dagsavisen</a> 
kunne i sidste uge fortælle, at norsk politis udlændingeenhed og 
efterretningstjeneste har afdækket, at der blandt asylansøgerne har været 
personer med tilknytning til islamistiske terrorgrupper som Islamisk Stat, 
Boko Haram og al-Shabaab. 
</p><div class="art-fakta article-box">
<h4 class="">
Sådan forløber en asylproces</h4>
<div class="fakta-body" data-buildingblock="embedded_factboxlink">
<ul><li>En asylansøger er ifølge dansk definition en udlænding, som søger om <b>ret 
til at opholde sig som flygtning </b>og opnå beskyttelse. </li><li><b>Alle udlændinge,</b> der opholder sig i her i landet, kan søge asyl i 
Danmark. Det gælder uanset, om vedkommende er rejst ind i Danmark med 
eller uden opholdstilladelse eller opholdsgrundlag. </li><li>Man kan søge asyl på tre måder. <b>Enten ved at møde op</b> 
på en politistation i Danmark, ved personlig henvendelse i Center 
Sandholm eller ved skriftlig henvendelse til Udlændingestyrelsen eller 
politiet. </li><li><b>Det er altid politiet</b>, der foretager den første registrering af en 
asylansøgning. Efter registreringen hos politiet begynder 
sagsbehandlingen hos Udlændingestyrelsen. Under behandlingen af 
asylansøgningen bor ansøgeren typisk i et asylcenter, mens ansøgningen 
behandles. </li><li>Man kan få asyl af tre grunde. Enten bliver man bevilget konventionsstatus og 
får opholdstilladelse i fem år. Alternativt kan man opnå 
beskyttelsesstatus - også det giver opholdstilladelse i fem år. Endelig 
kan man få midlertidig beskyttelsesstatus. I så fald får man 
opholdstilladelse for et år. Læs mere om baggrunden <a target="_blank" href="https://www.nyidanmark.dk/da-dk/Ophold/asyl/">her</a>. </li><li class=" bl-elem"><b>Hvis en asylansøger får afslag </b>på asyl hos 
Udlændingestyrelsen efter at have fået sin sag behandlet i den 
almindelige procedure, bliver afgørelsen automatisk påklaget til 
Flygtningenævnet. </li></ul><p class=" bl-elem"><i class=" bl-elem">Kilde: <a class=" bl-elem" target="_blank" href="https://www.nyidanmark.dk/da-dk/Ophold/asyl/asylprocessen/asylansoegning.htm">nyidanmark.dk</a></i></p>
</div>
</div><p>
Personerne, der har forsøgt at »snige sig ind« i Norge, er blevet afsløret, 
fordi de blandt andet har haft billeder og filmbidder af tortur og 
henrettelser liggende på deres mobiltelefoner. </p><p>
Oplysningerne fra Norge kommer ikke bag på Martin Henriksen, der henviser til, 
at flygtninge med al-Qaeda-forbindelser er blevet afsløret i USA, og at det 
sidste år kom frem, at en række Taleban-krigere levede på tålt ophold 
herhjemme. 
</p><h3>
SF: Måske har vi endnu ikke opdaget, at de har sneget sig herop 
</h3><p>
Også i SF har man svært ved at tro, at der ikke er kommet asylansøgere med 
islamistiske forbindelser til Danmark, når det er tilfældet i Norge, siger 
partiets retsordfører, Karina Lorentzen. 
</p><p>
»Det er svært at forestille sig, at vi i Danmark skulle gå ram forbi. Både 
fordi vi modtager flygtninge fra de samme steder som Norge, og fordi vi 
modtager langt flere flygtninge, end nordmændene gør«, siger hun og 
fortsætter: 
</p><p>
»Vi ved, at der er folk fra Taleban, der er kommet herop, og det kan være, at 
vi simpelthen endnu ikke har opdaget, at personer med tilknytning til de her 
islamistiske terrorgrupper også har sneget sig ind«. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/politik/ECE2387168/taleban-krigere-lever-paa-taalt-ophold-i-danmark/">Taleban-krigere lever på tålt 
ophold i Danmark</a></p><p>
Karina Lorentzen har nu bedt justitsministeren redegøre for sagen. 
</p><h3>
DF: Justitsministeriet nøler med asyl-svar 
</h3><p>
Allerede 9. oktober sidste år spurgte Martin Henriksen gennem Folketingets 
Udlændinge- og Integrationsudvalg justitsminister Mette Frederiksen (S), om 
man var »opmærksom på, at terrorister kan komme ind i Danmark under dække af 
at være asylansøgere«. 
</p><p>
Samtidig bad han justitsministeren oplyse, om der er fokus på problematikken i 
asylproceduren herhjemme. I dag, over fem måneder senere, har han stadig 
ikke modtaget noget svar, siger han. 
</p><p>
»Jeg kan ikke erindre, at jeg nogensinde før har ventet så længe på svar. Det 
er uansvarligt, det der foregår. Når jeg har spurgt ind til det, får man 
nærmest indtrykket, at det er fjollet og irriterende, at jeg har spurgt«, 
siger Martin Henriksen. 
</p><p>
Han mener, at Danmark bør sætte asylsager fra lande som Syrien, Irak og 
Somalia i bero, før man har haft <i>fact finding-missioner</i> afsted 
til de pågældende lande og dobbelttjekket alle mulige terrorforbindelser. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/politik/ECE2587623/df-vil-stramme-asyl-trods-faerre-ansoegere/">DF vil stramme asyl trods 
færre ansøgere</a></p><p><i class=" bl-elem">Men i Norge anslår politiets udlændingeenhed, at det kun er et fåtal, der 
ikke har rent mel i posen, når de søger om asyl. Skyder du ikke gråspurve 
med kanoner, hvis mange tusinde asylsager hvert år skal sættes i bero, 
indtil det er sket?</i></p><p>
»Slet ikke. Det er en risiko, man skal tage meget alvorligt. Og jeg mener slet 
ikke, man tager det alvorligt nok i dag. Det drejer sig om danskernes 
sikkerhed«. 
</p><h3>
Udlændingestyrelsen: Vi foretager grundig efterprøvning af asylansøgeres 
forklaring 
</h3><p>
I går sagde en af Europas førende terrorforskere og lederen af den svenske 
Forsvarshögskolan, Magnus Ranstorp, at han ikke mener, det er utænkeligt, at 
jihadister snarere søger til Norge end Danmark, selvom Norge og Danmark 
geografisk ligger tæt på hinanden. 
</p><p>
»Jeg tror, Norge er mere udsat, fordi terroristerne tror, der er mindre risiko 
for at blive fanget. Samtidig tror mange måske, at der ikke er den samme 
informationsdeling mellem Norge og EU-landene, fordi Norge ikke er med i 
unionen«, sagde Ranstorp og understregede, at den opfattelse ikke er 
korrekt. 
</p><p><b class="ext-link">TERRORENS VERDENSKORT</b><a class="embeddedlink" href="http://politiken.dk/udland/ECE2511406/terrorens-verdenskort-her-opererer-de-stoerste-islamistiske-terrorgrupper-fra/">Her opererer de største 
islamistiske terrorgrupper fra</a></p><p>
Politiken ville gerne have spurgt Udlændingestyrelsen til, hvad der præcis 
sker, når en person søger asyl i Danmark, og hvad man fra myndighedernes 
side gør for at sikre sig, at vedkommende ikke har tilknytning til 
terrororganisationer. 
</p><p>
Det har imidlertid ikke været muligt at få et interview på grund af 
påskeferie. Men Udlændingestyrelsen henviser i et skriftligt svar til 
styrelsens tidligere svar på et folketingsspørgsmål, der blandt andet lyder: 
</p><p>
»I forbindelse med behandling af en asylansøgning foretager 
Udlændingestyrelsen en grundig efterprøvning af asylansøgerens forklaring. 
Som led heri tilvejebringer Udlændingestyrelsen oplysninger, der kan bidrage 
til at be- eller afkræfte ansøgers nationalitet, f.eks. ved undersøgelse af 
de dokumenter, som ansøgeren eventuelt har medbragt, eller ved ansøgers 
deltagelse i en sprogundersøgelse«, lyder det i svaret og fortsætter: 
</p><p class=" bl-elem">
»Ved efterprøvningen af ansøgers forklaring inddrager styrelsen endvidere 
baggrundsviden fra egne rapporter og fra andre landes 
udlændingemyndigheder«. 
</p>	
</div>

</div></body></html>
