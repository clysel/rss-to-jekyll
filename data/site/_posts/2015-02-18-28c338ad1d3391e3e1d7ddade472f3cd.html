---
layout:     post
title: 	    "Vigtige overvågningskameraer i terrorsag lå allerede i offentligt register"
post_author:	    Elías Christian Lundström
post_date:	    Wed, 18 Feb 2015 13:04:00 +0000
post_site:	    www.version2.dk 
post_link:	    http://www.version2.dk/artikel/vigtige-overvaagningskameraer-i-terrorsag-laa-allerede-i-offentligt-register-78870?utm_medium=feed&utm_source=version2.dk&utm_campaign=it_nyheder
---
<html><body><div><section class="body"><p>Politiet måtte ud og lede på gaderne efter overvågningskameraer under terrorangrebene i København i weekenden for at finde gerningsmanden.</p>

<p>Det tog dyrebar tid at lokalisere kameraerne og få fat på ejerne, hvilket har fået et samlet register over offentlig tv-overvågning på politiets ønskeliste.</p>

<p><figure class="plugin right zoomable"><img data-original-image="http://www.version2.dk/sites/v2/files/kildevaeldsskolen_overvaagningskamera.png" src="http://www.version2.dk/sites/v2/files/styles/medium/public/kildevaeldsskolen_overvaagningskamera.png?itok=eoyKs8AA" alt=""/><figcaption>Gerningsmanden bag weekendens terrorangreb blev blandt andet filmet af dette overvågningskamera på Kildevældsskolen på Østerbro. Politiet var ude og lede efter kameraet fysisk, selvom det allerede var tilgængeligt i Kamera Spotter-registeret. </figcaption></figure></p>

<p>Nogle af de kameraer, som politiet ifølge Københavns vicepolitiinspektør blev nødt til at køre rundt og lede efter i forbindelse med terrorangrebene, kunne dog allerede findes i det offentligt tilgængeligt register <a href="http://kameraspotter.information.dk/">Kamera Spotter</a>. Registeret blev lavet af avisen Information i 2012.</p>

<p>Ud af de i skrivende stund 2.284 registrerede overvågningskameraer befinder sig blandt andet det kamera på Kildevældsskolen på Østerbro i København, som filmede gerningsmanden bag terrorangrebene skifte køretøj fra en stjålen bil til en taxa. I alt er der registreret fire overvågningskameraer på Kildevældsskolen. Politiet var blevet opmærksom på området omkring skolen, fordi det havde fundet gerningsmandens flugtbil på en nærliggende vej.</p>

<p>Også i området omkring Mjølnerparken på Nørrebro, som var et centralt sted i efterforskningen, var der opgjort adskillige overvågningskameraer i registeret.</p>

<p>Det står i skarp kontrast til politiets tidligere udmelding om, at politiet altid må ud og bruge tid på at lede efter kameraerne manuelt, fordi de ikke optræder i et fælles register.</p>

<p>»Sådan gør vi altid. Det er vi nødt til,« har vicepolitiinspektør for Københavns Politi, Jens Møller Jensen, tidligere sagt til <a href="http://politiken.dk/indland/fokus_danmark/fokus_terror/ECE2551118/ingen-kontrol-med-landets-500000-overvaagningskameraer/">Politiken</a>.</p>

<h3>Kan crowdsourcing hjælpe med efterforskning?</h3>

<p>Kamera Spotter er både tilgængelig som en web-tjeneste, hvor man på et danmarkskort kan få et overblik over, hvor der er opstillet overvågningskameraer. Derudover findes det som apps til <a href="https://play.google.com/store/apps/details?id=dk.epilog.kameraspotting&amp;hl=da">Android</a> og <a href="https://itunes.apple.com/dk/app/kamera-spotter/id511911781?l=da&amp;mt=8">iOS</a>, hvor brugerne kan bruge GPS’en og kameraet i telefonen til at ‘tagge’ overvågningskameraer.</p>

<p><figure class="plugin right zoomable"><img data-original-image="http://www.version2.dk/sites/v2/files/mjoelnerparken_overvaagning.png" src="http://www.version2.dk/sites/v2/files/styles/medium/public/mjoelnerparken_overvaagning.png?itok=PmtG9gLD" alt=""/><figcaption>Gerningsmanden blev sporet til Mjølnerparken, hvor politiet måtte ud og lede efter kameraer igen. Også her var der allerede registreret adskillige kameraer i registeret. </figcaption></figure></p>

<p>Der er stadig et stykke vej fra tjenestens 2.284 registrerede kameraer til de anslåede ca. 500.000 overvågningskameraer, som er opstillet i Danmark.</p>

<p>Flere politiske røster - heriblandt retsordførerne fra Dansk Folkeparti og Socialdemokraterne - har luftet et ønske om at debattere muligheden for at oprette et register med placeringer af overvågningskameraer samt navne på kontaktpersoner.</p>

<p>Der har tidligere været et fælles register, som dog blev afskaffet i 2007.</p>

<p>Version2 har bedt Københavns Politi kommentere på sagen.</p>

<p><em>Hvis Kamera Spotter-kortet ikke virker, tryk på + i højre side og vælg OpenStreetMap.</em></p>
  </section></div></body></html>
