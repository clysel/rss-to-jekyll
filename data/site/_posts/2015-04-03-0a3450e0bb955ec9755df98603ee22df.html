---
layout:     post
title: 	    "Skoleledere afviser obligatorisk kristendom"
post_author:	    
post_date:	    Fri, 03 Apr 2015 13:23:33 +0200
post_site:	    politiken.dk 
post_link:	    http://politiken.dk/indland/uddannelse/ECE2615628/skoleledere-afviser-obligatorisk-kristendom/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Selvom skoleledere normalt ikke rutter med fritimerne, så er det ikke et 
ønske, der er vokset i Skolelederforeningens baghave, når den konservative 
politiske ordfører Mai Mercado slår til lyd for at gøre 
kristendomsundervisning obligatorisk.
</p><p>
Mercado ønsker en times ekstra ugentlig kristendomsundervisning, og så skal 
det ikke længere være muligt for forældre at få børnene fritaget fra timerne.
</p><p>
»Vi har et samfund, hvor der er religionsfrihed, så det er ikke umiddelbart et 
forslag vi kan støtte«, siger Skolelederforeningens formand Claus Hjortdal.
</p><p>
Han forklarer, at faget i mange år har været oplysende og ikke forkyndende, 
samt at eleverne i de større klasser også undervises i andre religioner.
</p><p>
»Det hedder kristendomsundervisning, ikke religion. Derfor er det en forkert 
tilgang. Så skal man ændre faget til religion, og jeg tror ikke, det er det, 
De Konservative har lyst til«, siger Hjortdal.
</p><h3>
Få fritages
</h3><p>
Selvom faget ikke er obligatorisk er det i praksis kun ganske få elever, der 
fritages for undervisningen. Ifølge den seneste opgørelse, der stammer fra 
2005, var under en procent af eleverne fritaget for undervisningen.
</p><p>
»Faktisk er der forbavsende mange børn, der deltager i 
kristendomsundervisningen, selvom de ikke er kristne«, konstaterer 
skolelederformanden.
</p><p>
Hos Religionslærerforeningen mener formand John Rydahl modsat, at 
kristendomsfaget bør være obligatorisk, selvom det reelt er meget få elever, 
der ikke modtager undervisningen. Han ser dog ligesom Claus Hjortdal gerne, 
at faget ændrer navn til religion.
</p><p>
»Hvis man læser ned i bestemmelserne, kan man se, at det er beskrevet som et 
bredt religionsfag. Så egentlig er navnet lidt en signalforvirring«, siger 
John Rydahl.
</p><h3>
V er også med på ændring
</h3><p>
Venstre er også åbne over for at gøre det sværere at blive fritaget for 
kristendomsundervisning.
</p><p>
Det siger partiets folkeskoleordfører Louise Schack Elholm som reaktion på den 
konservative politiske ordfører Mai Mercados ønske om at gøre 
kristendomsundervisningen i folkeskolen obligatorisk.
</p><p class=" bl-elem">
»Jeg er åben over for at stramme an på det her område, for 
kristendomsundervisningen er oplysende, ikke forkyndende. Og det kan være 
med til at give folk en idé om, hvad det er for et samfund, vi lever i«, 
siger Louise Schack Elholm.
</p>	
</div>

</div></body></html>
