---
layout:     post
title: 	    "SAP Hana skal give realtidsoverblik over 1,3 millioner danskeres pensioner"
post_author:	    Jesper Stein Sandal
post_date:	    Mon, 11 May 2015 13:34:38 +0000
post_site:	    www.version2.dk 
post_link:	    http://www.version2.dk/artikel/sap-hana-skal-give-realtidsoverblik-over-13-millioner-danskeres-pensioner-178168?utm_medium=feed&utm_source=version2.dk&utm_campaign=it_nyheder
---
<html><body><div><section class="body">
    <p>KMD skal levere et nyt system til Udbetaling Danmark, som skal håndtere pensionsudbetalinger. Systemet kommer til at bygge på SAP, og KMD vil også bruge realtidsdatabasen SAP Hana. Det er blot det tredje projekt, hvor KMD bruger SAP Hana, og det indtil videre største.</p>

<p>Pensionssystemet skal stå klar i 2017. Det har også tidligere været KMD, som har håndteret pensionsudbetalingerne, men efter et EU-udbud får Udbetaling Danmark altså et nyt system.</p>

<p>»Det er et ganske centralt nøglesystem. Der er godt 1,3 millioner danskere, der har deres primære indtægt fra det her system,« siger chefarkitekt på systemet, Søren Bjerre, fra KMD til Version2.</p>

<p>Systemet skal håndtere udbetalinger til folkepensionister, førtidspensionister og danskere, der får udbetalt deres pension i udlandet. Brugerne vil hovedsageligt være dem, der sidder med administrationen hos Udbetaling Danmark, som blandt andet tager imod opkald fra kunderne. Det er også dér, muligheden for at håndtere data i realtid kommer ind i billedet.</p>

<p>»Når man snakker realtid, så er ét element jo ofte at pege på batchverdenen, som mange af de her store administrative systemer har været præget af historisk med måneds, kvartals- og årskørsler, og dermed en database, hvor data ikke altid er fuldt opdateret,« siger Søren Bjerre.</p>

<p>Med SAP Hana vil dataene ligge i hukommelsen og kunne bearbejdes betydeligt hurtigere. Dermed vil en medarbejder hos Udbetaling Danmark hele tiden kunne få de opdaterede oplysninger frem for at måtte nøjes med oplysningerne fra den seneste batchkørsel.</p>

<p>»Noget af det, vi skal med det her system, er at automatisere mange af sagsgangene, men der vil i sagens natur være borgere, der ringer ind og siger, 'jeg kan ikke forstå den ydelse, jeg har fået'. Lige der er det supervigtigt at have et realtidssystem, så sagsbehandleren kan straksafklare,« forklarer produktudviklingschef Jan Månsson fra KMD til Version2.</p>

<p>Det vil i dette tilfælde betyde, at sagsbehandleren både kan se de aktuelle data og kan rette fejl med det samme, uden at skulle vente på en ny batchkørsel.</p>

<p>Det er blot tredje gang, KMD går i gang med et projekt med SAP Hana. SAP er sammen med Microsofts platform én af de teknologier, som KMD arbejder på at samle selskabets forskellige systemer på, men SAP Hana er altså forholdsvis nyt i KMD-regi.</p>

<p>Samtidig er projektet hos Udbetaling Danmark et stort it-projekt, og derfor har KMD også taget sig flere forholdsregler for at holde projektet på sporet.</p>

<p>Blandt andet vil KMD trække på selskabets indiske samarbejdspartner, der har større erfaring med SAP Hana fra andre projekter, og dels bliver selve udviklingsarbejdet delt op i mindre bidder.</p>

<p>»Det er et ganske signifikant projekt, og udstrækningen er også lang, så man kan ende i en situation, hvor man bruger ganske lang tid på at lave noget funktionalitet, og det så viser sig, at det var overhovedet ikke det, kunden ønskede. Derfor er den her aftale delt op i tre delleverancer, som yderligere er delt op i tre sprint,« forklarer Søren Bjerre.</p>

<p>Ved at benytte en mere agil udviklingsmodel bliver det også muligt for KMD og Udbetaling Danmark hurtigere at justere, hvis en uprøvet teknologi viser sig at volde problemer.</p>
  </section>

  
      </div></body></html>
