---
layout:     post
title: 	    "Google vil hjælpe kirurgen med at føre kniven "
post_author:	    
post_date:	    Tue, 31 Mar 2015 09:07:29 +0200
post_site:	    politiken.dk 
post_link:	    http://politiken.dk/oekonomi/ft/ECE2610148/google-vil-hjaelpe-kirurgen-med-at-foere-kniven/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Dr. Google kommer straks. Firmaet i Silicon Valley er gået sammen med Johnson &amp; 
Johnson om at udvikle en ny generation af robotkirurger for at hjælpe læger 
til at udføre operationer mere effektivt. Hermed ses endnu en alliance 
mellem medicinalvarevirksomheder og teknologivirksomheder. 
</p><p>
Googles biovidenskabelige team samarbejder med verdens største 
medicinalvarefirma, J&amp;J, og planen er at udnytte data indsamlet fra 
millioner af medicinske indgreb til at vejlede kirurger, mens de opererer. 
</p><p>
Dette partnerskab er endnu et tegn på, at den teknologiske industri har en 
voksende interesse i sundhedsvæsenet. Apple har for nylig sendt ResearchKit 
på markedet, en platform, der giver lægevidenskabelige forskere mulighed for 
at udføre klinisk forskning ved hjælp af Apple Watch, mens Google har 
investeret i 23andMe, en dna-testnings-virksomhed. Google ejer desuden 
Calico, en bioteknologisk virksomhed, der arbejder med at bremse 
aldringsprocessen. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/tv/tjek_dk/ECE2580470/apple-praesenterer-nyt-apple-watch/">Apple præsenterer nyt Apple 
Watch</a></p><p>
Robotteknologi er blevet almindelig på operationsstuerne, efterhånden som 
patienterne foretrækker mindst muligt invasive indgreb med mindre snit og 
færre smerter. Omkring tre millioner af den slags operationer finder sted i 
USA hvert år. 
</p><div class="art-quote article-box">
<p class="quote"/>
<blockquote>
<p class="quote-txt">
Google har de vidensmæssige ressourcer og kompetencer, der skal til for at 
hjælpe os med at lave en robot, der er meget mere end bare en forlængelse af 
kirurgens øjne og hænder
</p>
<p class="sender">
Gary Pruden,<br/>
lederen af J&amp;J's globale kirurgienhed 
</p>
</blockquote>
</div><p>Google udvikler ikke systemer, der styrer selve instrumenterne under en 
operation, men vil undersøge, hvordan avanceret billedstyring og sensorer 
kan integreres i J&amp;J’s robotter. For eksempel findes der software, som 
kan vise blodkar eller nerver, som er vanskelige at se med det blotte øje. 
</p><h3>
Robotter skal være langt mere intelligente 
</h3><p>
Lederen af J&amp;J’s globale kirurgi-enhed, Gary Pruden, siger, at firmaet vil 
arbejde sammen med Google om at fremstille en »langt mere intelligent robot, 
der giver de nødvendige informationer til kirurger, der udfører vanskelige 
operationer«. 
</p><p>
»Google har de vidensmæssige ressourcer og kompetencer, der skal til for at 
hjælpe os med at lave en robot, der er meget mere end bare en forlængelse af 
kirurgens øjne og hænder. Den vil kunne give dem informationer, de skal 
bruge for at træffe de rigtige beslutninger … helt ned til, hvor det er 
bedst at lægge et snit«, siger han. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/magasinet/feature/ECE2460546/robotter-er-begyndt-at-foere-kniven/">Robotter er begyndt at føre 
kniven i Danmark</a></p><p>
Pruden sammenligner sådan en robot med en erfaren kirurg, der observerer og 
vejleder en mindre erfaren kollega, selvom han dog understreger, at det 
»altid vil være kirurgen, der træffer beslutningerne«. 
</p><p>
Firmaerne håber, at teknologien vil forbedre kvaliteten af operationerne på 
nye markeder, hvor antallet af uerfarne kirurger bevirker, at der er en 
højere fejlprocent, siger Pruden. 
</p><p>
Han ønsker ikke at oplyse detaljer om økonomi eller tidsplaner vedrørende 
projektet, men siger, at man ikke forventer revolutionerende gennembrud, men 
en gradvis udvikling af teknologien. Han håber, at samarbejdet vil mindske 
omkostningerne ved kirurgiske robotter og desuden føre til, at robotterne 
bliver mindre. 
</p><p class=" bl-elem"><i class=" bl-elem">Oversættelse: Jakob Haff<br/>
Med licens fra Financial Times</i></p>	
</div>

</div></body></html>
