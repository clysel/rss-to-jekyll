---
layout:     post
title: 	    "Politimand dræbt af bombe i Kairo"
post_author:	    
post_date:	    Sun, 05 Apr 2015 18:33:00 +0200
post_site:	    politiken.dk 
post_link:	    http://politiken.dk/udland/ECE2617026/politimand-draebt-af-bombe-i-kairo/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
En bombe i et af de pænere kvarterer i Egyptens hovedstad, Kairo, har kostet 
en politimand livet. To andre betjente og en civil er såret, siger 
sikkerhedskilder til Reuters.
</p><p>
Bomben var placeret i eller ved en bil, siger kilderne. De tilføjer, at 
eksplosionen var så kraftig, at den lavede et krater i vejen.
</p><p>
Bomben eksploderede på 15. maj-broen, der fører til Zamalek-kvarteret i det 
centrale Kairo. Her ligger de fleste ambassader, blandt andet også den 
danske.
</p><p>
En militant gruppe ved navn Ajnad Misr har taget skylden for angrebet. Gruppen 
kom frem i januar 2014 og har primært rettet sine angreb mod 
sikkerhedsstyrker i og omkring hovedstaden.
</p><p>
Få timer inden bombeangrebet var gruppens leder og stifter blevet dræbt af 
skud i en lejlighed i Giza-kvarteret i Kairo natten til søndag.
</p><p>
Gruppen har ikke kommenteret drabet på lederen, Hamam Mohamed Attia, eller 
givet udtryk for, at bombeangrebet var hævn for dette.
</p><p>
Det er anden dag i træk, at Kairo rystes af bombeangreb. Lørdag eksploderede 
to bomber i boligkvarteret Imbaba, der ligger lige på den anden side af 
Nilen i forhold til Zamalek.
</p><p>
Ingen kom til skade ved lørdagens bombeangreb.
</p><p>
Siden præsident Mohamed Mursi, der har sin baggrund i det forbudte Muslimske 
Broderskab, blev væltet i 2013, har Egypten kæmpet mod et oprør, som først 
og fremmest er gået ud over den nordlige del af Sinai-halvøen.
</p><p>
Men ind imellem placerer militante grupper også bomber i Kairo og andre byer.
</p><p class=" bl-elem">
Oprøret har siden sommeren 2013 kostet flere hundrede politifolk og soldater 
livet.
</p>	
</div>

</div></body></html>
