---
layout:     post
title: 	    "Ny frimærkeserie hædrer fire danske opfindelser"
post_author:	    Jens Ramskov
post_date:	    Sun, 22 Mar 2015 15:00:11 +0000
post_site:	    ing.dk 
post_link:	    http://ing.dk/artikel/ny-frimaerkeserie-haedrer-fire-danske-opfindelser-174867
---
<html><body><div><section class="body"><p>En af de fire danske opfindelser, som Post Danmark hylder i en ny frimærkeserie, er Longjohn-budcyklen, som blev opfundet i 1929 af cykelfabrikant Morten Rasmussen Mortensen.</p>
			<p>Designchef Martin Pingel i Post Danmark Frimærker begrunder valget på denne måde:</p>
			<p>»Longjohn er en forløber for de moderne ladcykler, og vi kan godt lide cykler hos posten.«</p>
			<p><figure class="plugin right zoomable"><img data-original-image="http://ing.dk/sites/ing/files/232-foto12832.jpg" src="http://ing.dk/sites/ing/files/styles/w1120_media_right/public/232-foto12832.jpg?itok=3ZwJfvFI" alt=""/><figcaption>Et af frimærkerne har en fejl, som blev opdaget så sent af en filatelist, at det var for sent at rette den, fortæller Martin Pingel fra Post Danmark. Kan du finde fejlen? Her er lidt hjælp: Det drejer sig om skrivekuglen. Hvilken papirtype sidder i den? Ja, et A4-papir, som ikke fandtes i 1887, da skrivekuglen blev opfundet. </figcaption></figure></p>
			<p>Longjohn var ideel til transport af stort set alle varetyper, den kunne laste op til 150 kg. Den og datidens cykelbude, de såkaldte svajere, blev hurtigt et helt almindeligt syn i bybilledet. Hvorfor cyklen fik et navn, der betyder lange underbukser på engelsk, vides faktisk ikke.</p>
			<p>Ideen til en frimærkeserie med markante danske opfindelser opstod for et par år siden, og Martin Pingel tog kontakt til Teknisk Museum for at udvælge de fire opfindelser.</p>
			<p>Ud over at være danske skulle opfindelserne have nogle år på bagen, de skulle være grafisk interessante, og de skulle være genkendelige.</p>
			<p>De tre øvrige udvalgte opfindelser blev tørbatteriet, opfundet af smørgrosserer Wilhelm Hellesen i 1887, roterstellet/betonkanonen, opfundet af civilingeniør Kristian Hind­hede i 1927, og skrivekuglen, opfundet af døvstummelærer Rasmus Malling-Hansen i 1867.</p>
			<p>Wilhelm Hellesen var meget  interesseret i fysik og kemi, og han fandt frem til, at ved at hælde hvedemel i batteriers væske, kunne han fremstille et mere praktisk tørbatteri. Det førte til grundlæggelsen af Hellesens batterifabrik i 1887.</p>
			<p>I begyndelsen af 1900-tallet var blanding af beton hårdt arbejde. Men med roterstellet kunne færdigblandet beton leveres direkte på byggepladsen. Ingeniør Hindhedes opfindelse muliggjorde større betonkonstruktioner og var på den måde med til at automatisere og effektivisere byggeriet. I 1929 tog Hindhede patent på sin opfindelse og grundlagde KH Beton, der var Europas første fabrik for færdigblandet beton.</p>
			<p>Skrivekuglen er verdens første kommercielt producerede skrivemaskine. Den var Malling-Hansens løsning på, at blæk og pen var for langsomt i forhold til tegnsprog. Ved Verdensudstillingen i 1878 fik skrivekuglen en guldmedalje.</p>
		</section></div></body></html>
