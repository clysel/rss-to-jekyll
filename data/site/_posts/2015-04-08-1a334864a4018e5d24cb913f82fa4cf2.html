---
layout:     post
title: 	    "Snart bimler en gigantisk bronzeklokke for de nyfødte aarhusianere"
post_author:	    
post_date:	    Wed, 08 Apr 2015 12:23:29 +0200
post_site:	    politiken.dk 
post_link:	    http://politiken.dk/kultur/ECE2619272/snart-bimler-en-gigantisk-bronzeklokke-for-de-nyfoedte-aarhusianere/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Pokkers, nu kommer jeg for sent til jordemoderen! 
</p><p>
Ved en fejl har jeg parkeret i den forkerte ende af Aarhus 
Universitetshospital, som viser sig at være på størrelse med Kerteminde, og 
nu styrter jeg gennem en endeløs korridor, som er så fattig på skilte, at 
jeg ikke aner, om jeg løber i den rigtige retning. Tænk, hvis jeg var lige 
ved at føde. Jeg ville aldrig nå derhen! 
</p><div class="art-fakta article-box">
<h4 class="">
Fakta</h4>
<h5>
Fødselsklokken i Aarhus </h5>
<div class="fakta-body" data-buildingblock="embedded_factboxlink">
<p>
Kunstneren <b>Kirstine Roepstorff </b>har skabt en rørformet klokke – kaldet 
Gongen - til biblioteket i det nye kulturhus Dokk1 på havnen i Aarhus. 
</p><p>
Gongen er et 7,5 m langt bronzerør med en diameter på 80 cm og <b>en 
vægt på 2,7 ton. </b></p><p>
Når forældrene til et nyfødt barn på Aarhus Universitetshospital trykker på et 
ikon på en iPad, udløses en stålkugle, som rammer klokken og fremkalder en <b>dyb 
lyd</b>. 
</p><p>
Gongen er fremstillet på <b>klokkestøberiet Grassmayr </b>i den 
østrigske by Innsbruck. 
</p><p class=" bl-elem">
Politiken følger i denne uge installeringen af klokken i Aarhus. 
</p>
</div>
</div><p>
Prustende får jeg fat i Joan Dürr på mobiltelefonen. Hun er chefjordemoder, og 
det er hende, jeg har en aftale med. For 10 minutter siden. Hendes stemme i 
røret er som et skud beroligende medicin. Tag det roligt, siger hun blødt. 
Vi har masser af tid. </p><p>
Via telefonen får hun mig manøvreret uskadt gennem hospitalet og op på hendes 
kontor på fødeafdelingen. 
</p><p>
Joan Dürr udstråler på sin egen energiske måde så stor besindighed og 
autoritet, at jeg uden angst og tøven ville tage fat på at føde trillinger, 
hvis bare hun befandt sig i nærheden. 
</p><p>
Sådan en fødsel ville udløse tre slag på den enorme klokke nede på biblioteket 
i Aarhus Havn. BOOM, BOOM, BOOOM … 
</p><p>
Og det er den klokke, vi skal tale om. 
</p><p>
Endnu er den ikke kommet op at hænge. Biblioteket er for den sags skyld heller 
ikke bygget færdigt, men det er færdigt nok til, at klokken i disse dage 
skal installeres. Og det drejer sig ikke om en eller anden lille dims af en 
klokke. Det drejer sig om en syv en halv meter lang og næsten tre ton tung 
bronzeklokke, der er formet som et rør. Det er angiveligt verdens største 
klokke af slagsen. Støbt i ét stykke af klokkemagere i Innsbruck, som 
igennem generationer har fremstillet klokker til kirker mange steder på 
kloden. 
</p><p>
Ideen er fostret af kunstneren Kirstine Roepstorff. Hun ringede for et par år 
siden til Joan Dürr og sagde, at hun gerne ville deltage i konkurrencen om 
at udsmykke biblioteket i den kommende Dokk1-bygning på havnen i Aarhus. 
Værket skulle have noget med fødsler at gøre, havde Kirstine Roepstorff 
sagt, fordi det havde været så stor en oplevelse for hende at føde sine egne 
tre børn. Og nu ville hun lige vende det med chefen for den fødeafdeling, 
hvor alle aarhusianske børn nu om dage kommer til verden. 
</p><p><span class="img-contimg-fl-left"><img class="image inlineLightBox" src="http://multimedia.pol.dk/archive/00926/jordemoder2_926549y.jpg" alt="" border="0"/><span class="caption"><span class="f-img-caption">Fødselsgangen. 
</span>»Vi har altid forsøgt at ritualisere fødslerner«, siger chefjordemoder på Skejby Sygehus, Joan Dürr.</span></span>
Joan Dürr kunne sagtens følge tankegangen. 
</p><p>
Faktisk havde hun selv nogle år tidligere foreslået at opføre et springvand 
ved hovedbygningen for det endnu mere gigantiske og endnu ikke fuldførte 
universitetshospital her i Skejby. Det særlige ved springvandet skulle være, 
at man ved tryk på en knap kunne farve vandet blåt, når der blev født en 
dreng på hospitalet. Og rødt, når det blev en pige. </p><p>
Den idé er siden sparet ud af byggeplanen. 
</p><h3>
Et slag for den store begivenhed 
</h3><p>
Chefjordemoderen kan godt lide rødt. Eller snarere pink. Hendes bluse er pink, 
på bogreolen står en pink tekande, og på skrivebordet står en lille taske 
formet som en højhælet støvle i pink lak. Tasken er kun til dekoration, 
understreger Joan Dürr. 
</p><p>
»Jeg har en passion for pink«, siger hun. »Og for Frida Kahlo«. På væggene 
hænger en del små reproduktioner af den mexicanske kunstner sammen med 
fotografier af Dürrs to sønner. 
</p><p>
Joan Dürr havde glemt alt om samtalen med Kirstine Roepstorff, indtil 
kunstneren pludselig ringede igen og fortalte, at hun havde vundet 
konkurrencen, og at hun ville lave den her store rørklokke, som skulle 
bimle, når der blev født et barn i byen. Klokken fik arbejdstitlen ’Gongen’. 
Og den skulle aktiveres fra Joan Dürrs afdeling. Den var hun selvfølgelig 
med på. 
</p><p>
»Da jeg blev jordemoder for tyve år siden, satte fædrene en blå eller en rød 
knappenål på en opslagstavle. Vi har altid forsøgt at ritualisere 
fødslerne«. 
</p><p>
De nybagte forældre kan udtrykke tre ting, når de udløser Gongen fra en iPad 
på fødeafdelingen, mener Joan Dürr. De markerer ikke bare den fantastiske 
begivenhed for sig selv, de viser også, at de gerne vil dele den med andre. 
Og de minder os alle om, at den slags mirakuløse ting foregår hver eneste 
dag. 
</p><p>
»Og når så forældrene senere tager barnet med på biblioteket, så håber jeg, de 
siger: Den dag du blev født, gongede den også«, siger Joan Dürr. 
</p><p>
Hun trækker mig ud af kontoret og rundt på afdelingen, hvor der lige nu er syv 
fødsler i gang. Vi ender ude på hovedtrappen, og hun peger på det sted, hvor 
iPaden skal anbringes sammen med en miniudgave af Gongen. 
</p><p>
»Den skal stå her, så man på vej ind med veer kan tænke: Når jeg ser den Gong 
igen, så har jeg født«. 
</p><h3>
Har ikke noget med religion at gøre 
</h3><p>
Det skal være frivilligt at udløse Gongen, understreger chefjordemoderen. Det 
skal være sjovt at gøre det. Og måske har man ikke lyst, hvis man har født 
for tidligt, eller der er noget galt med barnet. Men man kan også vente 
nogle dage, til man bliver udskrevet med sit forhåbentlig raske barn, siger 
Joan Dürr. 
</p><p>
Hun understreger også, at der ikke er noget som helst religiøst over dette nye 
ritual. Tilbuddet gælder alle trosretninger, og det gælder også alle dem, 
der ikke tror på noget bestemt. 
</p><p>
»Vi har jo ritualer om alle de vigtige ting i vores liv. Og det her bliver ét 
mere, som man deler med sin by. Her i Jylland sætter man jo også storke ud 
til vejen med en lyserød eller en lyseblå ble i næbbet, når et barn er født. 
Og her på afdelingen serverer vi ristet brød med te …«. 
</p><p>
»Er det også stadig et ritual, at fædrene skal ryge en cigar?«, spørger jeg. 
</p><p>
»Ikke så meget mere. Nu om dage skal man jo nærmest helt ud på motorvejen for 
at få lov til at ryge en cigar«, svarer Joan Dürr. 
</p><p>
Jeg spørger hende også, om den her Gong skal opmuntre folk til at få børn. Er 
der tale om en art fødselsreklame? Men det afviser hun. Ganske vist falder 
det samlede fødselstal i Danmark, men ikke i storbyerne. Og absolut ikke i 
Aarhus. Her fødes der 4.500 børn om året. Det er i gennemsnit 15-16 stykker 
i døgnet. 
</p><p>
»Man er nok lidt mere cool, hvis man har børn og cykler rundt med dem i byen”, 
siger Joan Dürr. 
</p><p>
Der er for resten en grund mere til, at hun synes, Gongen er en virkelig god 
ting. 
</p><p>
»Den markerer også, at en fødsel er en stor begivenhed i en familie og ikke et 
sygdomsforløb. På et hospital har vi brug for at huske, at her også er 
masser af liv«. 
</p><h3>
Produktionen af fødsler 
</h3><p>
Hospitalerne drives ud fra en mere og mere merkantil tankegang. Man er godt i 
gang med at effektivisere menneskeligheden ud af dem, synes Joan Dürr. Og 
hun fortæller om en dag, telefonen ringede, mens en fødende kvinde skreg 
højt inde på en af stuerne. 
</p><p><span class="img-contimg-fl-right"><img class="image inlineLightBox" src="http://multimedia.pol.dk/archive/00926/NET-aarhus-sygehus-_926581a.gif" alt="" border="0"/></span>
»Det var en nede fra administrationen, som ringede og spurgte, hvordan det 
stod til »oppe i din produktion««. 
</p><p>
»Vores sprog er blevet fattigere«, konstaterer Joan Dürr, mens hun følger mig 
et stykke på vej i retning af parkeringspladsen. 
</p><p>
Jeg kører ned på havnen for at se, om de er ved at gøre klar til at installere 
Kirstine Roepstorffs rørklokke. Det ser sådan ud. Nogle mænd står og bakser 
med en kæmpe kran, der skal løfte Gongen op i himlen og sænke den ned gennem 
taget af Dokk1. 
</p><p>
»Hvad er den største udfordring med den her Gong”, spørger jeg Allan Brandt, 
der som projektchef for NCC har ansvaret for at få klokken på plads. 
</p><p>
»Det er nok det der ophængningssystem«, siger han og nikker mod fire punkter 
højt oppe under loftet. 
</p><p>
»Vi kender ikke klokkens faktiske lyd og ved ikke, hvor skadelige 
vibrationerne fra den bliver …«. 
</p><p class=" bl-elem"><i class=" bl-elem">Politiken følger de kommende dage opsætningen af Gongen i Aarhus. </i></p>	
</div>

</div></body></html>
