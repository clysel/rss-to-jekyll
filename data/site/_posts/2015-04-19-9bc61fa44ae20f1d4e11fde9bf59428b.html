---
layout:     post
title: 	    "Cauberg-specialisten er fyldt med selvtillid"
post_author:	    
post_date:	    Sun, 19 Apr 2015 10:00:01 +0200
post_site:	    politiken.dk 
post_link:	    http://politiken.dk/sport/cykling/ECE2633946/cauberg-specialisten-er-fyldt-med-selvtillid/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Kun to af deltagerne i dagens Amstel Gold Race har formået at stryge til tops 
i den trilogi af kuperede klassikere, som inden for otte dage også omfatter 
Flèche Wallonne og Liège-Bastogne-Liège – og blot den ene, belgieren 
Philippe Gilbert (BMC), har mulighed for at gentage bedriften.
</p><p>
Den anden, det professionelle cykelshows ældste aktør, den 43-årige italiener 
Davide Rebellin, er forhindret af den simple grund, at hans polske mandskab 
CCC Sprandi Polkowice kun har modtaget wildcard til det hollandske 
arrangement.
</p><p>
Og så er italieneren i øvrigt trods fortsat ganske pæne resultater fjernt fra 
det præstationsniveau, der udmærkede ham som suveræn specialist i netop de 
tre aktuelle WorldTour-styrkeprøver, inden han måtte afsone en toårig 
dopingdom frem til udgangen af april 2011.
</p><p>
For Gilbert, der scorede hattrick i de tre opgaver i 2011 – som Rebellin 
gjorde det i 2004 – og foruden sidste år også hyldedes som nr. 1 i Amstel i 
2010, tegner der sig anderledes lovende perspektiver. Belgieren har således 
frem til den forestående kappestrid vist en formkurve, som næsten til 
forveksling minder om den, der gik forud for den seneste udgave af Hollands 
mest prestigemættede endagsløb.
</p><p><b class="ext-link">BRIAN VANDBORGS KLUMME:</b><a class="embeddedlink" href="http://politiken.dk/sport/cykling/ECE2633948/et-ekstra-gear-amstel-gold-race-ser-noget-nemmere-ud-paa-tv/">Amstel Gold Race ser 
noget nemmere ud på tv</a></p><p>
Ganske vist lykkedes det ikke den 33-årige BMC-kaptajn i onsdags at gentage 
triumfen fra 2014 i Brabantse Pijl, men med en tredjeplads og holdkammeraten 
Ben Hermans som vinder var det alligevel et yderst tilfredsstillende udbytte.
</p><p>
»På Cauberg har jeg haft nogle af mine bedste oplevelser«, siger Philippe 
Gilbert med henvisning til den stejle stigning i Valkenburg et par km fra 
mål.
</p><p>
»Ud over de tre gange, jeg har lagt grunden til sejren i Amstel, var det jo 
også her, jeg sikrede mig VM-titlen i 2012. Så når formen er, hvor den skal 
være, og jeg ved, at jeg har en meget trup omkring mig, skal det ikke være 
nogen hemmelighed, at selvtilliden og motivationen ligger på et meget højt 
plan«.
</p><p><b class="ext-link">LÆS OGSÅ</b><a class="embeddedlink" href="http://politiken.dk/sport/cykling/ECE2633917/bjarne-riis-arvtager-spaendt-paa-debuten-i-det-fineste-selskab/">Bjarne Riis' arvtager spændt 
på debuten i det fineste selskab</a></p><p>
»Det er helt klart, at det er en af de vigtigste uger i hele sæsonen, der nu 
står foran mig, og jeg har jo bevist, at jeg kan vinde alle tre løb. Men 
skulle jeg vælge et ud, må det blive Liège-Bastogne-Liège, fordi det køres 
på min hjemegn«.
</p><p>
»Ruten i dag ligger imidlertid heller ikke langt derfra, og bortset fra i 
2013, da jeg styrtede og tabte chancen for at vinde, har Amstel altid hørt 
til mine favoritløb. Ydermere ser det ud til, at vi får fint vejr, så jeg 
glæder mig til at komme i gang«, fastslår Gilbert, der fremhæver den polske 
verdensmester Michal Kwiatkowski (Etixx-Quick Step) samt spanierne Joaquim 
Rodriguez (Katusha) og Alejandro Valverde (Movistar) som sine farligste 
rivaler.
</p><p class=" bl-elem">
Foruden Gilbert og Rebellin rummer startlisten yderligere fem ryttere, der har 
tronet øverst på podiet i Amstel Gold Race: Luxembourgeren Fränk Schlek 
(Trek) 2006, tyskeren Stefan Schumacher (CCC Sprandi) 2007, italieneren 
Damiano Cunego (Nippo-Vini Fantini) 2008, landsmanden Enrico Gasparotti 
(Wanty-Groupe Gobert) 2012 samt tjekken Roman Kreuziger (Tinkoff-Saxo) 2013.
</p>	
</div>

</div></body></html>
