---
layout:     post
title: 	    "Uvenskabet blomstrer i foråret"
post_author:	    
post_date:	    Sat, 07 Mar 2015 09:10:03 +0100
post_site:	    politiken.dk 
post_link:	    http://politiken.dk/magasinet/sketiugen/ECE2577396/uvenskabet-blomstrer-i-foraaret/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Hold da op, hvor er folk uvenner for tiden. De skændes, så det brager i 
fodboldverdenen, i luftfartsindustrien og – knap så usædvanligt – på 
Christiansborg. 
</p><div class="art-fakta article-box">
<header><h4 class="">
Sket i ugen</h4>
</header><div class="fakta-body" data-buildingblock="embedded_factboxlink">
<p><b>Er en institution på Politiken</b> og har i fire årtier haft sin faste 
plads i søndagstillægget PS, hvor skiftende skribenter har satiriseret over 
den forgangne uges begivenheder. 
</p><p class=" bl-elem"><b>Klummen blev opfundet</b> af journalisten J.B. Holmgaard, som i 1982 fik 
dansk journalistiks fornemste pris, Cavling-prisen, for indsatsen. 
</p>
</div>
</div><p/><p/><p>
De beskylder hinanden for det værste, de truer med strejker og fyringer, og de 
slynger tal i hovedet på hinanden uden at tænke på, at tal kan såre mere end 
ord. 
</p><p>
Således har det gjort ondt på landsholdets fodboldspillere, at Dansk 
Boldspil-Union vil sætte dem 17 procent ned i løn og i øvrigt har insisteret 
på at indgå individuelle aftaler med boldjonglørerne. 
</p><p>
De to parter taler sig længere væk fra hinanden, hver gang de mødes, og i 
denne uge fandt striden sin foreløbige kulmination, da Spillerforeningen 
(med assistance fra LO) og DBU (bakket op af sin svulmende administration) 
holdt endnu en forhandlingsrunde og bagefter ikke engang kunne enes om, hvad 
de var uenige om. 
</p><p>
Imens sad den stadig mere marginaliserede landstræner, Morten Olsen – som 
Dansk Boldspil-Administration for nylig glemte at invitere til sin årlige 
prisfest – og ventede nervøst på nyt om konflikten. Den kan nemlig betyde, 
at han ikke har nogen af de faste landsholdsspillere til rådighed for de 
landskampe, der skal spilles senere på måneden. 
</p><p>
Nu er landet heldigvis befolket af mandagstrænere, og mange stod parat med 
gode råd til Olsen. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00918/2018-03-08_sket_i_u_918964" data-id="918964" data-imgtype="jpg" data-caption="Tegning: Roald Als"/><p>
De friske jyske fyre fra ’Monte Carlo’ på DR 3 havde for eksempel sammensat et 
alternativt landshold med Hans Jørgen Bonnichsen som målmand, fordi den 
tidligere PET-inspektør og nuværende Kloge-Åge er »sikkerheden selv og 
aldrig laver fejl«. Der ville dog være den ulempe ved at have Bonnichsen på 
holdet, at »han gerne udtaler sig om hændelser i alle kampe, også selv om 
han ikke har set dem«. 
</p><p>
Også Bagsiden af Politikens netavis havde sit bud på en holdopstilling. Her 
var Venstres politiske ordfører, Inger Støjberg, udtaget som keeper, fordi 
»hun er vant til at stå på mål for hvad som helst, og hun slår temmelig 
hårdt ned på fremmedelementer, der bevæger sig ind i hendes felt«. Ulempen 
ved at have Støjsenderen på mål: »Hun vil nok bruge for lang tid på at 
benægte fakta – eksempelvis scoringer – over for dommere og publikum«. 
</p><h3>
Forbitrelse i luften 
</h3><p>
Mundhuggeriet mellem landsholdsspillere og boldbureaukrater var dog for intet 
at regne imod de konflikter, der rasede inden for luftfarten. Her blev der 
virkelig gået til stålet, og det handlede ikke kun om løn. Det var selve de 
ansattes jobs, der var på spil. 
</p><p>
Sidste søndag aften meddelte SAS således sit strejkende kabinepersonale, at 
hvis de ikke kom på arbejde senest mandag klokken 12, behøvede de aldrig at 
komme mere. Så ville de nemlig blive fyret. 
</p><p>
Det virkede, om ikke på arbejdslysten, så i det mindste på fremmødet. Og imens 
stewardesserne med livstrætte armbevægelser atter orienterede passagererne 
på flyvninger til Aalborg og Ålesund om nødudgangenes placering, 
suspenderede SAS en gruppe medarbejdere, som ifølge flyselskabet havde truet 
deres kolleger til at gå til fagligt møde i stedet for at gå på arbejde. 
</p><p>
Luften var fuld af forbitrelse, og det var den især, fordi SAS har tænkt sig 
at overflytte omkring 140 ansatte til sit nytilkøbte datterselskab Cimber, 
hvor de kan være ret sikre på at få endnu ringere løn- og arbejdsforhold, 
end de havde i forvejen efter de utallige sparerunder, moderselskabet har 
gennemført i de senere år. 
</p><div class="art-fakta article-box">
<header><h4 class="">
Sagt i ugen</h4>
</header><div class="fakta-body" data-buildingblock="embedded_factboxlink">
<p><b>Anonym SAS-medarbejder</b> om de cirka 140 kolleger, der – blandt andet 
fordi de er lavere end gennemsnittet – skal overflyttes til datterselskabet 
Cimber:
</p><p><i>»Det er ubehageligt, at en forskel på én centimeter kan betyde, at man 
sendes over på en dårlig overenskomst«. </i>(business.dk)
</p><p>
TV 2’s korrespondent i Mellemøsten, <b>Steffen Jensen</b>, skrev på 
Facebook om strejkerne i SAS og Norwegian:
</p><p><i>»Norwegian er noget discount-lort, som måske er godt, når alt virker, og 
der ikke er skyggen af problemer. Men går det mindste galt, opdager man, 
hvad det er, man betaler for andre steder. Det er på grund af 
discountselskaber som Norwegian, Ryanair og andre, at priserne på de 
ordentlige selskaber må presses så meget i bund, at service, arbejdsforhold 
for de ansatte og alt muligt andet også bliver discount og uanstændige. Et 
eller andet sted nede i årsagsrækken kan vi takke os selv for de stadig 
dårligere varer og services, vi tilbydes på rejsemarkedet«. </i>(Ekstra 
Bladet)
</p><p>
Venstres formand, <b>Lars Løkke Rasmussen</b>, kommenterede Ekstra 
Bladets artikler om den tidligere statsministers forbrug af øl og rødvin på 
officielle flyrejser:
</p><p><i>»Det har altid været kutyme, at vi på hjemflyvninger om aftenen har fået et 
måltid mad og et par glas vin. Mon ikke det stadig er kutyme i 
Statsministeriet, selvom man ikke længere kan se i detaljer, hvad der er 
spist og drukket. Under alle omstændigheder vil det blive sådan igen, hvis 
jeg skulle blive statsminister på ny«. </i>(Facebook)
</p><p>
Venstres politiske ordfører, <b>Inger Støjberg</b>, om baggrunden 
for Venstres kampagne, hvor det hævdes, at et ægtepar på kontanthjælp med 
tre børn årligt kan modtage 454.215 kroner i offentlige tilskud om året:
</p><p><i>»Der skal være en loft for, hvor meget man reelt kan få i offentlige 
ydelser. Sådan var det, da vi havde regeringsansvaret sidst. Det har 
regeringen her ændret, og det giver en skævvridning i samfundet, når det for 
nogle mennesker bedre kan betale sig at være hjemme end at være ude på 
arbejdsmarkedet«. </i>(TV 2 Nyhederne)
</p><p><b>Pelle Dragsted</b>, politisk rådgiver for Enhedslistens folketingsgruppe, i 
kommentar til Venstres kampagne:
</p><p><i>»Jeg tror, at Inger Støjberg ville have så godt af selv at prøve at være på 
kontanthjælp. Bare en 3-4 måneder ude i nyttejob-centret på Amager Fælled, 
hvor hun kan fjerne pileurt 37 timer om ugen for 11.000 kroner om måneden. 
Før skat«. </i>(Politiken)
</p><p>
Chefredaktør <b>Anne Knudsen</b> i ledende artikel om 
kontanthjælpsdebatten:
</p><p class=" bl-elem"><i>»Det er ikke sandsynligt, at der ender med at blive den store forskel på de 
lavtlønnedes økonomi og kontanthjælpsmodtagernes, uanset hvem der danner 
regering efter valget. De arbejdende fattige lever nemlig ret tæt på det 
minimum, man anstændigvis kan give som kontanthjælp«. </i>(Weekendavisen)
</p>
</div>
</div><p/><p/><p>
Og allerstærkest var forbitrelsen i de lavere luftlag, for ifølge business.dk 
har SAS ved udvælgelsen lagt særlig vægt på medarbejdernes højde med det 
resultat, at især folk under 176 centimeter er blevet kommanderet over til 
datterselskabet, som opererer med mindre fly. 
</p><p>
Sådan er det ofte de små i samfundet, der betaler prisen, når der skal 
rationaliseres. Og det skal der formentlig også i de kommende år i SAS og 
det ligeledes strejkeramte Norwegian, for intet tyder på, at passagererne er 
villige til at droppe de billige flybilletter blot for at sikre anstændige 
arbejdsvilkår for både små og store stewardesser. 
</p><h3>
Munterhed i luften 
</h3><p>
Var stemningen trykket i SAS-kabinerne, må den til gengæld have været 
decideret munter på de tjenstlige flyrejser, Lars Løkke Rasmussen foretog i 
sin tid som statsminister. I ugens løb kunne Ekstra Bladet i hvert fald 
berette om overdådige serveringer af især øl og rødvin på et par officielle 
ture med flyvevåbnets Gulfstream-jet. 
</p><p>
Ved hjælp af bilag fra Forsvarets Kantinevirksomhed mente avisen at kunne 
regne sig frem til, at Løkke og hans muntre følge af embedsmænd og særlige 
rådgivere på vej hjem fra besøg i henholdsvis Italien og Rusland havde 
drukket, hvad der svarede til omkring fem genstande pr. person. 
</p><p>
Ekstra Bladet forsøgte endvidere at sandsynliggøre, at den daværende 
statsminister havde nedsvælget betydelig større mængder end embedsmændene, 
som traditionelt er mere tilbageholdende med armbøjningerne. 
</p><p>
Regnestykket blev dog anfægtet af den tidligere (og formentlig også kommende) 
statsminister. Via et opslag i sit yndlingsmedie, Facebook, gjorde Lars 
Løkke ædrueligt opmærksom på, at fakturaerne kun dækkede, hvad flyvevåbnet 
havde bragt om bord. På turen til Rusland var der for eksempel noteret 57 
poser chips og peanuts, og så meget mente Venstres formand ikke, at han 
eller hans lille selskab havde spist. 
</p><h3>
Det er for galt alligevel 
</h3><p>
Imens Løkke kastede sig ud i et længerevarende og uhyre indviklet skænderi med 
chefredaktør Poul Madsen fra Ekstra Bladet om den rette fortolkning af endnu 
en stak gamle bilag, varmede Venstres kampagnesekretariat op til det 
kommende valg med lidt let talgymnastik: På plakater og busreklamer 
konstaterede partiet, at et ægtepar på kontanthjælp med tre børn årligt 
koster samfundet hele 454.215,00 kroner – nullerne var formentlig med for at 
få beløbet til at se endnu større ud – og så er der jo ikke noget at sige 
til, at det ikke kan betale sig at arbejde, og det er altså også for galt. 
</p><p>
Ingen ved ganske vist, om den pågældende kontanthjælpsfamilie findes, og i 
regnestykket havde Venstre medtaget boligsikring, børnecheck og andre 
ydelser, som også deles ud med rund hånd til repræsentanter for det 
arbejdende folk. 
</p><p>
Men derfor var det nu for galt alligevel, syntes partiets politiske ordfører 
og landsholdsmålmand, Inger Støjberg, som på den anden side ikke skulle have 
noget af at fortælle, hvilke ydelser Venstre egentlig havde tænkt sig at 
skære i, for det kunne jo risikere at blive opfattet som et valgløfte, og 
den slags skal man som bekendt være forsigtig med at udstede. 
</p><p>
Kontanthjælpsmodtagerne sagde ikke så meget. Hvis de gjorde, kunne man i hvert 
fald ikke høre det, for de ledige har ikke samme gennemslagskraft i medierne 
som Støjsenderen, og deres mulighed for at protestere mod Venstres 
kampagnepåstande er også stærkt begrænset. 
</p><p>
For eksempel kan de ikke bare nedlægge arbejdet ligesom landsholdsspillerne og 
kabinepersonalet. 
</p><p class=" bl-elem"><i class=" bl-elem">Publiceret 8. marts 2015</i></p>	
</div>
</div></body></html>
