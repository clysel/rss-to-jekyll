---
layout:     post
title: 	    "Norsk e-Boks-lancering er udskudt - igen"
post_author:	    Christian Loiborg
post_date:	    Wed, 04 Mar 2015 13:02:40 +0000
post_site:	    www.version2.dk 
post_link:	    http://www.version2.dk/artikel/norsk-e-boks-lancering-udskydes-igen-91920?utm_medium=feed&utm_source=version2.dk&utm_campaign=it_nyheder
---
<html><body><div><section class="body"><p>Lanceringen af e-Boks i Norge udskydes endnu engang. Det skriver norske <a href="http://www.digi.no/itnorge/2015/03/04/mer-forsinkelser-for-e-boks">digi.no</a>.</p>

<p>e-Boks vandt i foråret 2014 et udbud om en digital postløsning. Udbuddet blev også vundet af konkurrenten Digipost, og det betyder, at både Digipost og e-Boks skulle lanceres samtidig i november. Ved skæringsdatoen var Digipost klar, men e-Boks måtte udskyde lanceringen - løsningen var simpelthen ikke god nok til nordmændene. Det viste sig nemlig, at løsningen ikke holdt mål med de krav, der var fremsat af den norske branche samt Difi - Den norske myndighed for forvaltning og informations- og kommunikationsteknologier. Det betød, at platformen grundlæggende skulle ombygges.</p>



<p>Derfor blev lanceringen udskudt til februar. Men e-boks er stadig ikke klar til det norske indtog. Nu lyder lanceringsdatoen i stedet engang i foråret. Ifølge Digi.no udtaler e-Boks, at den nye løsning består af en lagdelt arkitektur, der gør det muligt at udvikle e-Boks på en mere moderne platform. Det giver efter sigende bedre forhold når det kommer til sikkerhed, kapacitet og fleksibilitet. Det fremgår ikke, om e-Boks i Danmark vil få gavn af den ændrede arkitektur.</p>

<p>Ifølge Digi.no benytter Digipost lejligheden til ihærdigt at markedsføre sig for at sikre sig flest muligt brugere.</p>
  </section></div></body></html>
