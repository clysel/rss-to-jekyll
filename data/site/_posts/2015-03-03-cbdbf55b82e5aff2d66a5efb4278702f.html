---
layout:     post
title: 	    "»Man skal aldrig tage mænd til nåde! Så snart det er sket, starter vi jo forfra«"
post_author:	    
post_date:	    Tue, 03 Mar 2015 12:26:31 +0100
post_site:	    politiken.dk 
post_link:	    http://politiken.dk/magasinet/fortaelling/ECE2569977/man-skal-aldrig-tage-maend-til-naade-saa-snart-det-er-sket-starter-vi-jo-forfra/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p><i class=" bl-elem">Steffen Brandt er født 14. juni 1953. Han voksede op i ’mellemlaget’, i et 
hjem med klaver, storesøster og lillebror. Det første barndomshjem lå på 
Trygsvej. I en forstad til Aarhus.</i></p><p/><h3>
1950’erne 
</h3><p>
Min tidligste erindring er, hvad man kunne kalde en lykkelig barndom. Om den 
så virkelig var lykkelig, når det kommer til at stykket, det må man jo prøve 
at finde frem til, efterhånden som livet udfolder sig. 
</p><p>
Som barn var jeg et meget følsomt gemyt. Genert. Enspænder. Holdt mig for mig 
selv og var ikke så god til at gå ind i nye sammenhænge. Det var ikke et 
problem for mig, egentlig. Jeg havde det fint med bare at sidde ude i bilen. 
Men jeg tror, mine forældre har været bekymrede for mig. Det må de have 
været. Min storesøster og min lillebror var slet ikke ramt af det på samme 
måde. 
</p><p>
Jeg havde en meget fantastisk farmor, sådan en sværmerisk natur, som – helt 
uden for tiden – gik på højskole og læste bøger og selv skrev. Det gik så i 
arv til min far. Han skrev lejlighedssange til alle familiefesterne, 
dagbøger, breve. Han var den, der stod på kassen og samlede familien ved at 
sige noget, der både var vittigt, og som stak lidt dybere. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00917/Steffen_Brandt_917551" data-id="917551" data-imgtype="jpg" data-caption="Foto: Mads Nissen"/><p>
Han var det, vi kalder rejsende, min far. Han var ansat i et firma, der solgte 
byggematerialer, fliser og hvad som helst. Og jeg vidste, han var god til 
det, for jeg var med ham ude som barn. Så kørte vi til steder som Herning, 
Ikast, Vejle. Med mig ved siden af. Jeg tror, jeg var hyggelig at have med, 
for jeg sagde ikke så meget. Og så havde jeg jo en eller anden voksenhed i 
mig. Jeg gjorde nogle iagttagelser, som min far syntes var spændende. Han 
kunne vel se noget af sin mor i mig. En følsomhed. 
</p><p>
Jeg tænker sådan her: Der er altid én, der ved, hvor den venstre trækaksel 
sidder. Og så er der én, der er god til at stå ved siden af og sige: »Kunne 
man ikke løfte her? Skal jeg hente noget for dig? Skal jeg bære noget?«. Jeg 
udviklede nok tidligt en evne til at være den, der holdt. På den der måde: 
»Kan du ikke lige holde her?«. Og så holder man. 
</p><p>
I Ikast havde undertøjsfirmaet Hammerthor en afdeling. De havde et logo med en 
pingvin, og så havde de nogle rigtige pingviner gående. Når vi var i Ikast, 
gik min far ind og gjorde det, han skulle, og så stod jeg der og kiggede på 
pingviner. I dag kan man måske godt tænke, var det virkelig noget? Men det 
var stort. Vi kørte gerne en omvej for at se til de pingviner. 
</p><p>
Hvis man skal grave dybt i sig selv, kunne man da forestille sig, at der lå et 
eller andet lavt selvværd og lurede bag ved alt det der. Tror jeg. Jeg har 
jo aldrig haft professionelle på sagen. Til gengæld arbejder jeg med alting, 
hele tiden, når jeg skriver tekster. Jeg er nødt til at grave ned i noget i 
mig selv, for at det bliver interessant at høre på. 
</p><p>
Sådan en grundlæggende usikkerhed er nok rimelig farlig, hvis ikke den møder 
kærligheden eller et liv, der udfolder sig. Men gør den det, så er den også 
en styrke. Det er den, der gør, at du kan se andre mennesker, læse dem. 
Fordi du ved lige nøjagtigt, hvordan de har det. Det giver en empati, en 
forståelse for, hvor stort livet kan være, men også hvor hårdt det kan være. 
</p><p>
Jeg tænker en gang imellem på den usikkerhed, jeg havde som barn. Eller: 
Dengang hed det jo så generthed. Det er sådan et rigtig jysk udtryk, som man 
brugte om alle børn, der ikke lige var som alle de andre. »Han er bare lidt 
genert«, sagde man så. 
</p><h3>
1960’erne 
</h3><p>
Vi startede i en lejlighed i et andelsboligbyggeri, hvor vi boede, indtil jeg 
skulle i 1. klasse. Så kom min lillebror til, og så havde vi købt en eller 
anden grund. Min far hyrede en arkitekt – han var jo på en måde inden for 
branchen – og vi fik lavet et ret vildt hus efter tidens normer. Ikke 
prangende eller noget, det var bare indrettet på en anden måde. Med sådan et 
langt, fladt tag. Folk kaldte det alt muligt. Som ’biografen’. Det tror jeg 
egentlig ikke, vi syntes var ret fedt. Der er jo nogle normer, man bliver 
udstyret med, som familie. Vi syntes ikke, det var godt at være pralende. 
</p><p>
Det lå ikke i tiden, at man overkrammede sine børn. Til gengæld fik vi en 
frihed, tænker jeg. En grundfornemmelse af, at vi hørte til, og at det var 
stabilt, det her hjem. Mine forældre kunne lide hinanden, og der var en evig 
kommen og gåen af venner, familie, kusiner og fætre. Jeg kunne høre, hvordan 
de sad og spillede klaver til langt ud på natten. 
</p><p>
Jeg skulle selvfølgelig stå på mål, når vi spillede fodbold. Jeg var ikke 
bange for at slå mig. Eller kaste mig ned. Og når jeg nu ikke lige var den, 
der kunne lave alle finterne, så kunne man da dét i stedet. Jeg blev meldt 
til i byens klub, AGF. Men der gik altså nogle år, hvor der ikke rigtig 
skete noget. Jeg kan huske, at min far spurgte: »Hvad, skal du ikke snart 
spille nogen kampe?«. Og så måtte jeg jo sige, at jeg ikke rigtigt var 
kommet på holdet. »Er du ikke kommet på holdet?«, sagde han og snakkede så 
med træneren. Jeg kom på tredje baby. Det hed det dengang. Det svarer vel 
til tredje pusling. Det var ikke førsteholdet, i hvert fald. Langtfra. 
</p><p>
Klaveret gik jeg om bord i med det samme, men mine forældre syntes jo nok, at 
jeg skulle lære det rigtigt. Forældre drømmer altid om at se 
koncertpianisten, ikke? Min søster gik til klaver ovre på Rosenvangs Allé 
hos frk. Hansen, og det skulle jeg så bestemt ikke. For der skulle man hvert 
år ved juletid spille det, man havde lært, for de andre derovre. Og for 
forældrene. Det var slet ikke mig. Det var fuldstændig utænkeligt at få mig 
op på noget, der bare mindede om en scene. I stedet fik jeg en spillelærer, 
som kom i hjemmet. Han dukkede op en gang om ugen i en halv time i nogle år. 
På et tidspunkt fik jeg selv skaffet nogle noder, jeg tror, det var ’Autumn 
Almanac’ med Kinks, og det gik han så meget modvilligt med til. Han syntes 
jo, jeg skulle spille evergreens, ligesom han selv gjorde. Og så kiggede han 
op på min mor imens, sådan hen over skulderen. Han var en rigtig 
charmørbrad. Det ord dækker faktisk præcis over, hvad han var. Halvdelen af 
tiden gik med, at han prøvede at charmere min mor. 
</p><p>
Min mor var hjemmegående. Men altså vildt interesseret i alt muligt. På ingen 
måde hægtet af noget. Hun kom ud af sådan en gammel fynsk 
landbo-arbejderklasse. Hun rejste sig måske ikke op og slog på glasset, men 
hun var en stærk kvinde. Og hun var smuk. 
</p><p>
Jeg kunne se, at mine forældre fik det bedre og bedre. Der kom en ny bil en 
gang imellem, og pludselig havde vi et Linnet &amp; Laursen-fjernsyn. Drømte 
om at købe et sommerhus. Den slags. Arbejdstiden blev kortere, ferierne 
længere, og vi kunne mærke velstanden og fremskridtet på den måde. Jeg 
husker 1960’erne for sådan en positiv, dynamisk energi, som så også gjorde 
plads til, at min storesøsters generation kunne begynde at sætte 
spørgsmålstegn ved nogle ting. 
</p><p>
For mig var det meget hende og hendes venner, der afsøgte tiden på vores 
vegne. Og vi fulgte jo trofast, og ikke uden en vis beundring, i deres 
fodspor. Min søster slæbte plader med hjem med Beatles og Stones og med 
tidens helte. Og jeg annekterede det hele. Straks. Hele bevægelsen, 
løsrivelsen, jeg kunne ikke helt forstå det, men jeg kunne mærke, at der var 
et eller andet her, der var fedt. 
</p><p>
Pludselig kom de hjem i noget andet tøj. Og håret begyndte at vokse på 
drengene. Alt omkring omgangstonen blev en anden, festerne var anderledes. 
</p><p>
Det var også min storesøster, der en dag kom hjem sammen med min kusine og 
hendes mand og talte med min mor. »Hvorfor går du rundt her og spilder dit 
liv«, spurgte de hende, og jeg kan huske, jeg sad ovre i stolen og tænkte: 
»Hvad siger de? Altså, hvad har de gang i? Hvorfor sidder de og siger sådan 
til en kvinde, der har viet sit liv til, at vi kunne have det godt?«. Jeg 
har jo været lille. Min søster var fem-seks år ældre. De syntes jo, min mor 
skulle frigøre sig i stedet for bare at gå derhjemme. Jeg syntes, det var 
rimelig hårdt. 
</p><p>
Men jeg tror måske, min mor faktisk begyndte at tænke over sit liv efter det 
der. Senere begyndte hun så at arbejde lidt. 
</p><p>
Jeg startede med at spille i band i 13-14-års alderen. Vi hed Blind Appendix. 
Men vi hed også Ella Guru, som var en sang med en fyr, vi var meget vilde 
med, som hed Captain Beefheart. Sådan en amerikanskhollandsk avantgardetype, 
hvor det ikke kunne blive vildt nok. 
</p><p>
Vi skulle spille til skolefesten på Kragelundskolen. Og så havde vi jo set, at 
når Hendrix og de andre spillede, så havde de noget lys på scenen med en 
masse farver, som bare stod og kørte. For os blev det noget med et lærred, 
et lysbilledapparat og så noget farvet glas ned foran, så der kom de her 
mønstre i mørket. Efter tre numre kom skoleinspektøren op på scenen, tændte 
lyset og sagde: »Så stopper vi«. Det var for vildt og for mørkt. Og det var 
meget, meget stort. Vi var jo helte. Bagefter kunne vi skrive rundt til de 
andre skoler: »Hyr os – hvis I tør«. 
</p><p>
Der er aldrig nogen venskaber, der bliver så stærke, som de er på det 
tidspunkt. Vi havde bandet, vi drømte drømmene, vi købte grejet, og vi øvede 
morgen, middag og aften. Og vi gjorde det sammen. Derfor var det heller ikke 
svært for mig at gå på scenen. Det var et fællesskab; det var ikke mig, der 
stod deroppe. 
</p><p>
Så var der alt det med pigerne, og det, syntes jeg, var vildt svært. Jeg var 
jo ikke ligefrem den, der havde stået i første række, når der skulle vælges 
dansepartner nede på sildebensparketten på Flataus Danseskole på Hotel 
Kragelund. Der var jeg bænkevarmeren i flannelsbukser og blev som regel sat 
sammen med dem, der nu engang var tilovers. Det var dem, jeg ikke lige 
drømte om. Men de var jo faktisk de samme typer som mig, bare piger. Mens 
der dansede noget uopnåeligt forbi i et tylsskørt. 
</p><p>
Nogle gange troede man måske, man var kærester. Man kunne jo godt gå forbi 
hendes hus i et par år. Og så uh, var hun der ikke? Kiggede hun ikke lige ud 
ad vinduet? Det var også noget. Vi var heldigvis flere, der var sådan. Vi 
snakkede om det. Og de få, der var udfarende, de få fyre, der bare kunne det 
der, det var jo spradebasserne. Som så ikke rigtig kunne noget i 
virkeligheden, når det kommer til det, vi kalder stykket. 
</p><h3>
1970’erne 
</h3><p>
Det var hårdt at være mand i 1970’erne. Vi stod jo og så på, mens årtusinders 
opsparede ligestillingstrang skulle udfoldes hen over natten. Og det gjorde 
vi jo nok med mere eller mindre klædelig attitude. Jeg husker mange aftener, 
hvor vi har siddet nede i en kælder i et eller andet bofællesskab og set 
fodbold. Og det er altså en lille smule ynkeligt. Men vi holdt vel fast i et 
eller andet drengehåb: Det går nok over. Og det gjorde det så også. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00917/TV-2__917542" data-id="917542" data-imgtype="jpg" data-caption="Ret ung. Foto: Jens Dresling"/><p>
Jeg ville i virkeligheden gerne have været journalist. Men jeg havde en svoger, min søsters kæreste, og han kendte nogen. »Det er slet ikke noget 
for dig, det der, du skal være meget mere tough«, sagde han. Mit følsomme 
gemyt passede ikke ind i den verden, jeg var jo så vild med bøger og musik. 
Og så blev det dansk på universitetet i stedet. 
</p><p>
Det var lige på det tidspunkt, hvor den marxistiske forskningstradition gjorde 
sit indtog på universiteterne. En tro kopi af den såkaldte kulturevolution i 
Kina, bare omsat til danske forhold. Som jeg ser det. Med ensretninger, 
udrensninger og alt muligt dårligt. Der opstod en for mig helt usnuppelig 
selvretfærdighed, når den der benhårde marxisme mødte den unge alder, folk 
havde på universitetet. En følelse af, at nogle få havde ret, og alle andre 
havde bare at underlægge sig. Jeg kom nok selv fra noget meget anderledes. 
Mine forældre var rundet af landbruget, så jeg var vokset op med sådan en 
højskoleradikal holdning. Med en åbenhed, men også gamle værdier og 
spejderbevægelsen og alle tænkelige kombinationer af, at vi skal opføre os 
ordentligt over for hinanden. Mine år på universitetet i halvfjerdserne gav 
mig en solid afsmag over for alt, der hedder dogmer. Hvis jeg ikke havde 
spillet musik ved siden af, havde jeg ikke overlevet. 
</p><p>
I mellemtiden var det blevet mere seriøst med musikken. Vi turnerede i 
Tyskland i de år. Vi kaldte os Taurus, men vi var faktisk det samme band, 
som vi er i dag. Sven, vores trommeslager, er jo fra Flensborg, så han talte 
sproget og fik fat i nogle tyske agenter. Og så kørte vi rundt i en gammel 
smadrekasse i fire-fem år nede i Sydtyskland og spillede de jobs, alle de 
andre ikke ville have. Det var faktisk en ret god skole at gå i. Hvis du 
bare arbejdede hårdt nok for sagen, fik du lov til at spille. De kunne jo 
se, at vi gjorde os umage. Og at vi ville køre langt, ikke? 
</p><p>
Taurus nåede at udsende et enkelt album. Når jeg ser tilbage, kan jeg se, at 
vi var endog meget rundede af tidens udtryk, uden på noget tidspunkt at 
træffe et konsekvent valg. Vi spillede bare det, vi syntes var sjovt. Det er 
også fint nok, men på et tidspunkt var vi nødt til at fokusere al den 
energi, vi havde, i en eller anden retning. 
</p><p>
Efter syv hårde år på universitetet havde jeg endelig slæbt mig frem til et 
hovedfag, og lige omkring 1980 var jeg i pædagogikum på Tørring Gymnasium. 
Der var jeg så et halvt år, samtidigt med at jeg spillede med Kliché og blev 
sat af i Vejle på vej hjem fra koncerterne og sådan noget. Og ellers boede 
jeg i et bofællesskab i Aarhus, sammen med nogle af dem, jeg spillede med, 
og nogle andre, der bare kom forbi. Det var meget løst. 
</p><h3>
1980’erne 
</h3><p>
Hvis jeg forstod noget som helst af 1980’erne, var det, at historierne skulle 
fortælles på en ny måde. Det var slutningen af den industrielle periode, 
teknologiens tidsalder foldede sig ud omkring ørerne på os, og der skete en 
udvikling af sproget. Nu skulle det være klart. Enkelt. Inspireret af det 
maskinelle. Hvis du ville fortælle noget om den tid, vi levede i, skulle du 
udstille det. 
</p><p>
I TV-2 blev det til: »Boligblok A, 4 rum, bad med bruser, spisekøkken, rustik 
kvalitet, altan med udsigt« – og så »Rejser mig op, tjekker efter en gang, 
jo, jeg lever«. For mig var det nyskabende det her med, at der lige 
pludselig optrådte et menneske i hele den opremsning af den måde, vi havde 
indrettet os på. Et rastløst, ensomt menneske. Det var vores bidrag til den 
tid. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00917/Danske_musikere_917540" data-id="917540" data-imgtype="jpg" data-caption="Steffen Brandt (i baggrunden) under indspilningen af velgørenhedssangen 'Afrika' i 1985. På billedet ses blandt andre Bamse, Mona Larsen, Søs Fenger og Allan Mortensen. Foto: Ole Henning"/><p>
Men ’Fantastiske Toyota’ var stadig helt vildt præget af vores forbilleder i 
udlandet og herhjemme. Der havde været hele den der musikalske strømning fra 
England, med new wave og punken, som vi ikke var en del af, men hvor vi 
mærkede energien i os selv. I dag ville jeg nok selv give albummet 
karakteren ’Middel’ – for den gode, men noget uselvstændige præstation. 
</p><p>
Jeg havde spillet en tid med Kliché og var meget optaget af deres stærke 
udtryk. De var så utrolig bevidste om, hvordan de så ud, og hvordan deres 
musik skulle lyde, og det var virkelig et paradigmeskift for mig. Og 
stadigvæk, når jeg møder Lars H.U.G. i dag, siger han, »Steffen Brandt, du 
skylder mig alt«. Og hvis jeg skal være ærlig: Så okay. Lad os da bare sige 
det, Lars. Men altså, hele atmosfæren i Kliché, de var bare for vilde, ikke? 
Også for vilde til, at de kunne fortsætte. 
</p><p>
I 1980’erne var det virkelig, virkelig fedt at være mand. Vi blev jo taget 
lidt til nåde igen. Og man skal aldrig tage mænd til nåde! Så 
snart det er sket, starter vi jo forfra. Tilgiv os aldrig! Det er et farligt 
spor at komme ud ad. Men jeg synes, vi fandt en passende humoristisk vinkel 
på det, både i ’Rigtige mænd’ og ’Tidens kvinder’. 
</p><p>
Det var også i de år, jeg mødte min nuværende kæreste. Vi spillede til en 
fest, hvor Jo udstillede, og af en eller anden grund havde jeg udviklet så 
meget mod og mandshjerte, så jeg tog en form for kontakt. Eller: Det er 
måske så meget sagt. Men jeg skrev i hvert fald, at jeg gerne ville købe det 
der billede, hun udstillede. Eller. Faktisk sagde jeg det til en af hendes 
kolleger, som jeg kender lidt. Sådan: »Jeg vil gerne købe det der billede af 
Jo, sådan by the way«. Det var et virkelig kluntet forsøg. Men jeg er jo 
ikke min fars søn for ingenting. Jeg havde fået foden i klemme i døren, og 
jeg gav ikke op, før salgsdealen havde båret frugt. Og så lige pludselig 
havde vi et barn. 
</p><p>
Vi boede inde midt i Aarhus. Det var et godt sted for børn, og det var 
samtidig et sted, som passede fint til vores opfattelse af at være unge 
kunstnere. Det var ikke noget parcelhus, og det var stadigvæk lidt hipt. Og 
der tror jeg faktisk – uden at det skal lyde heroisk – at jeg var den 
første, som begyndte at skrive sange om det at være en ung, moderne, 
selvrealiserende type og samtidig skulle tage en eller anden form for 
ansvar. Være far. 
</p><p>
Hovedsangen er den, hvor jeg kører rundt med min barnevogn i det mørke Jylland 
med en slet skjult misundelse og en tvivl og en følelse af, hvad laver jeg 
her – jeg kunne jo erobre verden? Jeg tror, alle fædre skal igennem den 
proces, og nogle gange tager det længere tid end andre. Og nogle gange taber 
man til lysten til at erobre verden. Og det mener jeg virkelig er at tabe. 
For du kan ikke erobre verden uden at forstå, at med alt, hvad du foretager 
dig, følger et ansvar. Og den hårdeste måde at lære det på, det er at få et 
barn, mens du har allermest travlt med at udfolde dig selv. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00917/TV-2_med_barnevogn_917543" data-id="917543" data-imgtype="jpg" data-caption="80'er look med barnevogn. Fra venstre Sven Gaul (trommer), Steffen Brandt (sang, keyboard, guitar), Georg Olesen (bas) og Hans-Erik Lechenfeld (guitar). Foto: Mogens Berger"/><p>
Jeg syntes, det var svært. Svært ikke at have fuldt råderum over livet. Jeg 
nød at blive far, men følte hele tiden, at jeg gik glip af noget. Du kunne 
ikke sige: Hey, jeg skal lige bruge fire måneder i et studie. Du kunne ikke 
sætte dig ned og skrive en sang. Du kunne ikke bare lægge dig ned og dø. For 
der var nogen, der var afhængige af dig. Det var skræmmende. 
</p><p>
I dag irriterer det mig lidt, at jeg ikke bare kunne forstå, at det at blive 
far jo mest af alt var en gigantisk udvidelse af hele min bevidsthed. Af 
selve det at være menneske. At mærke sit ansvar og blive nødt til at lære at 
disponere sin tid, lære at prioritere det vigtige og træffe nogle valg i sit 
liv. Turde gøre det. Ville noget. 
</p><p>
I bandet har vi haft det, man med rette kan kalde et langt tilløb. Der var 
gået omkring ti år fra Taurus og til de store TV-2-plader i midten af 
årtiet. Og på det tidspunkt vidste vi udmærket, hvad vi kunne, og hvor vi 
kom fra. Der var slet ikke nogen chance for at vokse ind i himlen. 
</p><div class="art-fakta article-box">
<header><h4 class="">
Anmeldelse</h4>
<h5>
Tekno-strid: Data-styret trommemaskine drillede TV-2</h5>
</header><div class="fakta-body" data-buildingblock="embedded_factboxlink">
<p><i class=" bl-elem">Søndag 30. juni 1985 anmeldte nu afdøde Torben Bille TV-2's famøse koncert 
på Roskilde Festivals Canopyscenen:</i></p><p>
LINN er ikke navnet på en kinesisk kok, men betegnelsen på en avanceret 
data-styret trommemaskine. Og sent fredag aften holdt Hr. Linn fagligt møde 
med resten af sine chips. Uheldigvis for TV-2 skete det netop som tidens 
toner fra Århus var gået i gang med deres sæt foran 35.000 opstemte 
tilskuere ombølget af blåt lys og tåger af røg fra afbrændt banan-olie.
</p><p>
’Fremtiden lurer lige om hjørnet. Den kommer om nogle få sekunder’ sagde 
Steffen Brandt, medens teknikerne prøvede at få teknologien til at makke 
ret. Det skulle virke skæmtsomt, men undertonen af usikkerhed blev 
tydeligere i takt med Hr. Linns genstridighed. Og usikkerheden blev 
dobbeltbundet, fordi ingen herhjemme har fået så stor succes som TV-2 på at 
synge pop med selvudløser, næsten uberørt af menneskehånd og alligevel fuld 
af blod, sved og tårer og så meget håb, nogen med rimelighed kan forlange i 
80erne.
</p><p>
Her stod de nu, overladt til sig selv og et sulten, utålmodigt publikum. Hr. 
Linn fortsatte med at give mislyde fra sig, så Sven Gaul satte sig bag det 
andet, helt almindelige trommesæt og improviserede sig med resten af bandet 
ind fra den tynde is op på det tørre. Og da Hr. Linn igen var til at tale 
med, tilhørte scenen TV-2.
</p><p>
Indstillet på at lukke det åbne hul ind til skrøbeligheden gik TV-2 til angreb 
som det bedste forsvar. Guitaristen Hans Erik Lerchenfeldt bandt med et 
nervøst, men bidsk spil yderpunkterne i gruppens musik sammen, så hi-tech og 
heavy-metal mødtes til den umisforståelige lyd af popmusik. Tvetydighedens 
triumf.
</p><p>
Det lykkedes TV-2, at få os til at elske disse kolde nætter så højt som vi 
elsker os selv, de fik de indre lanterner tændt: ’Se hvor venlige alle 
smiler. Se, hvor følsomt vi sammen slår tiden ihjel’ sang de. Og alle 
vidste, de havde ret. Det holdt hårdt, men det holdt.
</p><p/><p/><p class=" bl-elem"/>
</div>
</div><p/><p/><p>
Vores største koncert til dato var på Roskilde i 1985. Det gik helt galt. Vi 
havde noget, som hed en Linn-trommemaskine, et forstadie til computeren, og 
den kørte sådan et trommespor. Som var vigtigt for vores lyd. Men den 
begyndte bare at galoppere for øjnene af alle. Og det kunne vi så læse om i 
avisen dagen efter. Og ikke uden en vis skadefryd. Så kom vi der med alle 
vores maskiner, og når alt kom til alt, så virkede det ikke. Jeg var 
virkelig ked af det. Frygtelig ked af det. For det var jo kulminationen. Nu 
stod vi der. Og så gik det galt. 
</p><p>
Men for mig sidder den koncert på Roskilde Festival i 1985 tilbage i mig som 
noget godt. Det har i mit tilfælde betydet, at jeg har fået utroligt stor 
medfølelse for andre mennesker, når de kikser. 
</p><p>
I dag går mange musikere fra en fuldstændig anonym tilværelse til, at alle 
aviserne vil skrive om dem – hvem kan tåle det? Og så være ung? Vi var 
relativt voksne, vi var i slutningen af 20’erne, da vi slog igennem. Vi var 
vildt glade for succesen og meget, meget taknemmelige, men jeg har aldrig 
nogensinde oplevet den der følelse af at kunne gå på vandet. Vi har aldrig 
nogensinde tænkt: Hold kæft, hvor er vi gode. 
</p><h3>
1990’erne 
</h3><p>
Man kan sige meget om mine egne børn. Men det er ikke kram, de har manglet. Og 
det har ikke været svært for mig. Det har tværtimod været meget naturligt 
for mig. 
</p><p>
TV-2 kom godt ind i 1990’erne med en plade med den noget lakoniske titel ’Vi 
blir alligevel aldrig voksne’, og som med alting dengang var budskabet 
flertydigt. Den der voksenhed, som var kommet snigende, havde jeg jo 
erklæret mig til, at jeg gerne ville have. Men jeg havde stadig frygten for 
at glide ind i nogle vaner, måder og rutiner. Jeg havde ikke lyst til at se 
mit liv viklet ind i parmiddage og never ending boligindretning. For ikke at 
nævne angsten for at blive spottet med en motoriseret græsslåmaskine og et 
grillforklæde bundet stramt om en begyndende topmave. Det har så også 
betydet, at mine børn har skullet trækkes med noget overgearet udfordring af 
tidens normer. 
</p><p/><p>
Jeg opførte mig ikke altid, som en almindelig far burde gøre. Selv om jeg gik 
med tre drenge på gaden, ville jeg have lov til at lave gakkede gangarter, 
hvis det var det, der skulle til. Og det bryder børn sig ikke om. De synes 
ikke, deres far skal gøre ting, som andre voksne ikke gør. I bandet rejste 
vi stadig rundt med dåseøl raslende rundt i bunden af bilen. Hvis vi ikke 
havde haft den der voksenhed kørende ved siden af, havde dét jo været 
fuldstændig til grin. 
</p><p>
Vores venskab i bandet har altid stået og faldet med det, der sker, når vores 
trommeslager tæller for, og vi begynder at spille. Så længe det virker, 
behøver vi ikke dele ret meget andet. Selv om vi selvfølgelig har haft 
fantastiske oplevelser sammen. 
</p><p>
Efter det noget eksperimenterende album ’Slaraffenland’, som aldrig rigtigt 
fandt sin form, og da slet ikke sit publikum, fik jeg en dag en noget 
kontant melding fra en af de personer, der hang ud omkring bandet: »I skal 
nok regne med, at jeres tid som toneangivende er forbi«, sagde han. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00917/Steffen_Brandt_i_b__917539" data-id="917539" data-imgtype="jpg" data-caption="Foto: Kim Agersten"/><p>
Jeg tænkte ikke, at han havde ret. Men der var noget i det, som vi ikke havde 
set komme, og vi kunne godt forstå, hvorfor det skete. Og så var der 20 
minutter, hvor vi var virkelig rystede. Vi skulle spille på Pejsegården i 
Brædstrup. Det havde aldrig lige været vores sted, mere sådan et stort 
forlystelsescenter – uden for Vejle – hvor folk holder familiefester, og så 
er der revy. Man kan bo der. Nå, men de havde nogle koncerter, og der var vi 
hoppet på sådan en. Så vi befandt os pludselig i et omklædningsrum, hvor det 
væltede forbi med bryllupper, sølvbryllupper og jazzorkester og Vikingarna. 
Vi havde det samme tøj på som på pladeomslaget, nogle mærkelige psykedeliske 
uniformer, som vi af uransagelige årsager syntes var hittet, og så nogle 
høje hatte. Og det viste sig, at vi ikke kunne gå lige op på scenen, vi 
skulle uden om og tværs hen over en pløjemark. Tilfældigvis i en snestorm. 
</p><p>
Og så var der selvfølgelig ikke åbent ind til scenen, så der stod vi, med en 
citar og de der hatte, der blæste af, indtil vi fik banket en eller anden 
type op. Så gik vi ind. Citaren var gået ud af stemning, den var bygget til 
indiske varmegrader, og så de der hatte, altså – tro mig: Ingenting 
spillede. Til gengæld stod der fire mennesker i salen. Og det var alle 
sammen gæster fra et sølvbryllup, der var gået forkert. De der 20 
minutter, fra vi gik fra omklædningsrummet, og til vi stod på scenen, der 
tror jeg nok, vi tænkte: Tak for turen, det var så det. 
</p><p>
Men det var det ikke. I stedet gik vi i gang med ’Verdens lykkeligste mand’. 
Fra den ramte sangen ’Samfundets skyld’ lige ned i danskernes 
yndlingsdisciplin: evnen til at placere ansvaret hos andre. Og ikke mindst 
trangen til altid at sparke nedad. Sådan en sang kan man ikke skrive uden 
selv at have en rem af huden, og sådan er det med alle de iagttagelser, jeg 
har gjort mig i sangene. Det er altid nogle spredninger, jeg selv har været 
en del af. 
</p><p>
Samtidig var der et liv, der skulle leves. Og en virkelighed, som var ret 
indifferent over for hitlisteplaceringer. 1990’erne blev for mig 
godnathistoriernes tid. Et årti, hvor børnene dikterede dagsordenen. 
</p><h3>
2000’erne 
</h3><p>
Omkring årtusindskiftet forsøgte vi at lave et pladeselskab. Efter mange år 
som et orkester havde vi vel en ambition om at være med til at få nogle nye 
navne frem, som sang på dansk. Men vi havde knap indviet de fancy lokaler på 
Nørrebrogade, knap nok sendt den sidste sjat champagne forbi 
pladedirektørens drøbel, før krisen i pladebranchen kom sejlende og slog os 
totalt ud. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00917/TV2_og_Steffen_Bran_917569" data-id="917569" data-imgtype="jpg" data-caption="På turné i 2008. Foto: Ole Frederiksen"/><p>
Vi kunne ikke undgå at blive en del af det der fuldstændig <i>outrageous</i> 
fald i pladesalg, der skete. Og som bare blev værre og værre. Det var hele 
branchen. Hvad fanden sker der, tænkte alle? Hvor er vi på vej hen? Hvad er 
ved at ændre sig, og hvad gør vi? I dag ser jeg sådan på det, at vi blev en 
del af et skift i måden at opleve musik på. Vi har aldrig spillet så mange 
koncerter, som vi gjorde i den periode. 
</p><p>
På et tidspunkt i 00’erne løb vi ind i Thomas Troelsen fra et nyt band, som 
hed Superheroes. Det var vist til en P3 Guld-fest, hvor vi blev sat sammen i 
et interview og for åben mikrofon udtalte respekt for hinandens arbejde. 
Thomas sagde sådan lidt henkastet, at det da kunne være sjovt at arbejde 
sammen engang. Dagen efter ringede vi og aftalte, at han skulle producere en 
stor del af vores næste album. 
</p><p>
Jeg husker, at vi mødte op i studiet med et udkast til sangen ’De første 
kærester’ og øjeblikkelig blev sendt hjem med et påbud om at stramme op 
tekstligt og musikalsk. I første omgang tænkte jeg: Hvad bilder han sig ind? 
</p><p>
Det var i et legendarisk studie i Vanløse, hvor den der 18-årige knægt havde 
bygget noget, som lignede en rumstation. Altså vitterlig et eller andet fra 
en rumfilm, med sådan en Panton-agtig rød og hvid indretning, og fra vi 
trådte ind ad døren, vidste vi, at det ville blive en kamp. Men vi havde 
selv bedt om modstand. Det havde vi brug for. 
</p><p>
Han skulle forstå, at jeg forsøgte at sige noget med mine tekster. Og jeg 
skulle forstå, at hvis han havde en idé, som kunne få en sang derud, hvor vi 
gerne ville have den, og det krævede, at jeg sløjfede nogle vers, så måtte 
dét jo være opgaven. Men det var helt nyt for mig. 
</p><p>
I sidste ende havde manden jo ret. Det var bare på en eller anden måde til 
grin, at vi skulle sidde der og blive belært af en 18-årig. Men når man har 
grinet af, så ligger der jo noget taknemmelighed bag den latter. Over at der 
er nogen, der gider overhovedet læse én. 
</p><p>
Vi spillede sangen første gang til en stor udendørs velgørenhedskoncert, og 
bagefter kunne vi mærke på responsen, at den sang ville forfølge os resten 
af livet. I 2007 rundede ’De første kærester på Månen’ 120.000 solgte 
eksemplarer. Det var der ikke andre, der bare kom i nærheden af på det 
tidspunkt. Det var fuldstændigt exceptionelt. 
</p><p>
Derhjemme var mine børn ved at blive store, og jeg skulle indstille mig på, at 
det, jeg havde brugt rigtig meget tid på at dygtiggøre mig i – nemlig at 
fodre forbipasserende heste, ænder, og dyr i det hele taget, foruden 
cykelture ud i det blå – ikke længere var en så sindssygt efterspurgt vare. 
</p><p>
Det skift er jo heldigvis nemmere for folk, der selv disponerer deres tid og 
deres arbejde. For så kan man jo bare bruge mere tid på de projekter, man 
har lyst til. Jeg lavede blandt andet en Dylan-plade og en 
Dylan-forestilling, som aldrig havde kunnet lade sig gøre med tre børn. 
Overhovedet. Og det var alt sammen spændende og krævende og givende. Men 
hold nu op, altså, selvfølgelig bliver det aldrig det samme, altså. Det gør 
det jo ikke. Det gør det aldrig. Men man kan jo ikke gå fuldstændig ned, når 
livet med de små børn stopper. Man må bare prøve at omdirigere energien. I 
en eller anden retning, der udfolder noget af det samme, som man får ud af 
at være sammen med de der børn. 
</p><h3>
2010’erne 
</h3><p>
Den der: »Wow, hvor er det fedt, at det er os, der står heroppe, og dem, der 
står dernede og klapper ad os« – den har aldrig interesseret mig. Jeg ved 
godt, at det lyder, som om det er løgn, men det har aldrig været 
drivkraften. Jeg har villet skrive de der sange, jeg har villet arrangere 
dem sammen med et band, og jeg har villet spille dem. Mærke den energi, der 
kan være mellem et orkester og publikum. Det fællesskab. Jeg har aldrig gået 
efter at være star eller rock’n’roll. 
</p><p>
Den usikkerhed, jeg havde som barn, har jeg nok kompenseret for ved at have en 
masse venskaber med sådan nogle storskrydende typer. Mange af mine venner og 
kolleger er i en helt anden grøft end mig. Slår ud med armene og fører sig 
frem, og jeg tror, jeg gennem livet har søgt de egenskaber hos andre. Og det 
skaber nogle helt vildt stærke forbindelser. Fordi de der lidt overdrevne 
typer, de har jo også brug for at slappe lidt af. Det gør de jo i selskab 
med en, der er fuldstændig ligeglad, hvor de ligesom bare preller af. 
</p><p>
Som jeg ser det, er grundstenen i mit projekt uændret: at skrive sange, som 
bidrager til den store fortælling. Jeg kan godt lide, at når det kommer til 
stykket, i mine sange, så står der altid et menneske og oplever det her. Der 
er hele tiden en form for nærvær på spil. 
</p><p>
Som barn kan jeg huske, hvordan vi havde vores forestilling om kærligheden fra 
sange. Vi vidste ikke, hvad det var, vi sang med på, men vi kunne mærke, at 
der var et eller andet, der ville forløses, et savn eller en længsel, der lå 
i os. Faktisk fra før vi vidste, hvad kærligheden så egentlig var for noget. 
</p><p>
Jeg har her på det seneste grebet mig selv i at sidde lidt for længe over 
morgenkaffen, kigge ud over byens tage og bare være. Sende et fortroligt 
blik til guitaren henne i hjørnet med et spørgende: Skal vi skrive en sang 
lidt senere? Jeg tror, jeg har en idé. Men rolig nu, ikke noget pres. Vi 
skal ikke nå noget. Vi behøver ikke bevise noget. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00917/Steffen_Brandt_917537" data-id="917537" data-imgtype="jpg" data-caption="Foto: Mads Nissen"/><p>
Vi sælger ikke så mange plader som dengang, men jeg tror, at den der 
fuldstændig overdrevne ting, som var nede i 1980’erne – og til dels også i 
1990’erne – den kommer jo aldrig igen. For nogen. Jeg tænker, at det er helt 
naturligt, at TV-2 er der, hvor vi er nu. Der er nogen, der er større end 
os, men inden for det, vi laver, føler jeg ikke, vi har grund til at se os 
tilbage. Vi er jo i gang med vores fjerde årti som orkester, og vi siger til 
hinanden at for at være her, skal vi være skrappere end nogensinde. Det er 
op til os selv at stille det krav. Og op til andre at vurdere, om vi lever 
op til deres forventninger. 
</p><p>
Jeg sad en dag i Musikhuset i Aarhus, og så var der en, der prikkede mig på 
skulderen. Jeg vendte mig om. »Nå, du kan nok ikke kende mig«, sagde han så, 
og jeg sagde nej. »Vi bliver jo også alle sammen ældre«, sagde han så. »Ikke 
jeg«, svarede jeg. Man bliver først ældre i det øjeblik, man begynder at 
tænke det selv. 
</p><p>
I forbindelse med min mors indlæggelse for ikke så længe siden ville 
jeg gerne kvittere, sige tak til nogle sygeplejersker og noget 
sundhedspersonale, som har været helt fantastiske. De skulle holde en 
sommerfest, og jeg sagde: Jamen, jeg kommer da lige forbi og spiller. Og det 
gik bare slet ikke. Jeg kan ikke sidde i sådan en privat sammenhæng med en 
guitar. 
</p><p>
Når jeg står på en scene, er der en formel aftale, som gør det muligt for mig 
at gå derop. Jeg har indgået et forlig med både genertheden og 
udadvendtheden og med publikum om, at nu er det bare sådan her, det er. Den 
aftale skal være der, før jeg kan optræde. 
</p><p>
Når man går på scenen, forsvinder man. Hvis man er god nok. Man gemmer sig 
ikke, man bliver bare til karakteren, sangen, musikken, stemmen. Det passer 
mig godt. 
</p><p>
Jeg har mistet begge mine forældre. Hvad gør det ved et menneske, spørger du? 
Man får en bekræftelse på den svage fornemmelse, man har haft hele livet: at 
der er noget, nogen har glemt at fortælle. 
</p><p class=" bl-elem"><i class=" bl-elem">Publiceret 3. marts 2015</i></p>	
</div>
</div></body></html>
