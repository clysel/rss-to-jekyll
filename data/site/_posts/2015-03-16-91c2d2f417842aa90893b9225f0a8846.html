---
layout:     post
title: 	    "Apples forskningsapp får lunken modtagelse af danske forskere"
post_author:	    Anne Marie Lykkegaard
post_date:	    Mon, 16 Mar 2015 05:23:00 +0000
post_site:	    ing.dk 
post_link:	    http://ing.dk/artikel/apples-forskningsapp-faar-lunken-modtagelse-af-danske-forskere-174763
---
<html><body><div><section class="body"><p>11.000 downloads. Så stor var interessen for Apples nye 'forskningsapp' ResearchKit allerede dagen efter lanceringen. Og selvom det må siges at være en flyvende start, har danske forskere ikke helt armene i vejret.</p>
			
			<p>Det skyldes blandt andet, at det kan være svært for forskerne at validere de data, som er indtastet i ResearchKit, fordi forskerne ikke har mulighed for at komme i kontakt med deltagerne.</p>
			<p>»Der kan være nogle udfordringer omkring datavaliditeten i forhold til, om personen nu er den, som vedkommende siger. For hvad er ens muligheder for at vurdere, hvor gode de her data er, når man ikke kan komme i kontakt med deltagerne?« spørger Allan Linneberg, der er klinisk professor på Glostrup Hospital og leder af sektionen for befolkningsundersøgelser ved Forskningscenter for Forebyggelse og Sundhed.</p>
			<p>De mange tusinde sundhedsdata, som nu kan tastes ind i ResearchKit, er altså ukontrollerede, og derfor kan man kun bruge dem til at kigge på overordnede fænomener, mener professor i sundhedsteknologi Thomas Graven-Nielsen fra Institut for Medicin og Sundhedsteknologi på Aalborg Universitet:</p>
			<p>»Hele humlen ligger i, hvordan man kan kontrollere sine data, og det kan man ikke umiddelbart med ResearchKit. Det, man kan bruge disse data til, er at se på fænomener, og så kan man derefter lave kontrollerede undersøgelser for at se, om fænomenet holder stik,« siger han.</p>
			<h2>Danske forskere skal holde sig væk fra ResearchKit</h2>
			<p>Apple skriver på sin hjemmeside, at de ikke får adgang til de data, som tastes ind i ResearchKit. Det er kun universiteterne og forskere, som kan få lov til at bruge dem, medmindre brugeren giver lov til andet. Desuden vil det ikke være muligt for forskerne at spore sig tilbage til enkelt personer gennem de indtastede data.</p>
			<p>På trods af denne forsikring fra Apple og udviklerne bag de første apps vurderer direktør for Odense Universitetshospital Peder Jest, at danske forskere indtil videre skal holde sig væk fra ResearchKit, fordi der kan være nogle lovmæssige uoverensstemmelser i forbindelse med datasikkerhed:</p>
			<p>»Hvis forskere skal bruge de her data, skal de underkastes alle regelsæt om datasikkerhed og opretholdelse af den personlige integritet. Derfor kan forskere ikke uden videre bruge ResearchKit. Det fremgår af Sundhedsstyrelsens retningslinjer, hvordan man må indsamle og bruge data, og det kræver blandt andet, at brugerne skal give tilladelse til hver situation, hvor data kan blive brugt,« siger han.</p>
			<p><figure class="plugin right zoomable"><img data-original-image="http://ing.dk/sites/ing/files/5-researchkit-apps.png" src="http://ing.dk/sites/ing/files/styles/w1120_media_right/public/5-researchkit-apps.png?itok=aX2WI_Pv" alt=""/><figcaption> Indtil videre indeholder ResearchKit fem apps, som iPhone-brugere kan taste deres data ind i. Disse data kan blive tilgængelige i en open source-database, hvis den enkelte bruger siger ja til det. </figcaption></figure></p>
			<p>Han synes dog, at det er en spændende idé, men mener, at den på grund af den manglende juridiske sikkerhed formentlig ikke vil fungere på globalt plan:</p>
			<p>»Det skyldes, at vi ikke har den juridiske sikkerhed, og vi ved ikke, hvordan vi skal bruge de data, der indtastes, korrekt. Det kan man dog finde ud af ved at lave mindre projekter med kontrollerede patientrapporterede data,« siger han.</p>
			<h2>ResearchKit kan nemmere bruges i dagligdagen</h2>
			<p>På trods af kritikken fra forskerne, synes de ligesom Peder Jest, at der er nogle gode muligheder i ideen. Især i forhold til inddragelse af deltagere i forskningsprojekter, som kan gøres meget nemmere, fordi de ikke behøver at møde op fysisk, men blot kan indtaste data, hvor de nu befinder sig.</p>
			<p>»Det lyder som en spændende mulighed, og det er klart, at der er ressourcebesparende aspekter i det. Der, hvor det kan være en fordel, er, hvis man skal lave undersøgelser, hvor forskerne kræver daglige registreringer fra en patient, og der tror jeg, at den her måde at indsamle data på kan blive rigtig vigtig,« siger Allan Linneberg.</p>
			<p>Henriette Langstrup, der er lektor i medicinske videnskabs- og teknologistudier på Københavns Universitet, ser også nogle muligheder i forhold til diagnosticeringen af patienter, der kan blive nemmere, fordi de har teknologien tæt på sig.</p>
			<p>»Teknologien kan løbende teste patientens adfærd og indsamle data om symptomer i de situationer, hvor symptomerne opstår. Og det kan give en anden viden end den, man kan få ved de gængse kliniske målinger i klinikken, og kan være billigere og hurtigere,« siger hun.</p>
		</section></div></body></html>
