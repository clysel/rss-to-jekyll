---
layout:     post
title: 	    "Øjenvidne til jordskælv: De solide stenmure blævrede som gélé"
post_author:	    
post_date:	    Sat, 25 Apr 2015 19:51:04 +0200
post_site:	    politiken.dk 
post_link:	    http://politiken.dk/udland/ECE2643327/oejenvidne-til-jordskaelv-de-solide-stenmure-blaevrede-som-gl/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Gitte Nordentoft troede først, det var aberne på taget, der larmede. 
</p><p>
Hun stod på første sal i sit hus tæt ved Monkey Temple i Nepals hovedstad, 
Kathmandu, og det var nærliggende at tro, at aberne var på spil igen. 
</p><p>
Men da hele huset begyndte at ryste, opdagede Gitte Nordentoft, at der var 
noget meget værre end abekattestreger på færde. 
</p><p>
Hun løb mod trapperne. De gyngede fra side til side i store bølger, som var 
det hele forvandlet til det skøre hus i Tivoli. Gitte Nordentoft forcerede 
trapperne og løb ud ad hoveddøren til en lille græsplæne. Herfra kunne hun 
se, hvad der virkelig foregik. Hverken Tivoli eller aber, men det største 
jordskælv i Nepal i 80 år, der ramte 7,9 på richterskalaen og i løbet af 
lørdagen krævede flere end 1.300 menneskers liv. 
</p><p>
»Mit hus er rimelig stærkt, men de solide stenmure på 30 centimeter blævrede, 
som om det var gelé. Man kunne se bølgerne gennem muren, der lignede 
slangebevægelser«, fortæller Gitte Nordentoft. 
</p><p><b class="ext-link">OVERBLIK</b><a class="embeddedlink" href="http://politiken.dk/udland/ECE2643031/det-ved-vi-om-jordskaelvet-i-nepal/">Det ved vi om jordskælvet i Nepal</a></p><p>
I omkring 2 minutter sad hun på græsset og så, hvordan bygningerne svajede fra 
side til side. Så stoppede rystelserne, og Gitte Nordentoft tænkte, at det 
var ovre. Hun gjorde klar til at køre ind til sit arbejde som højskolelærer 
på Mellemfolkeligt Samvirkes Globale Platform. 
</p><p>
Et par naboer stoppede hende. Det var nok bedst, hvis hun blev siddende. Det 
gjorde hun i den næste halvanden time, mens efterskælvene strømmede ind over 
Kathmandu, og jorden blævrede under Gitte Nordentoft og gjorde hende søsyg. 
</p><p>
»Jeg har aldrig oplevet noget så surrealistisk. Hvis man ikke kan regne med, 
at jorden under én holder, bliver alting uvirkeligt«, siger Gitte Nordentoft 
om oplevelsen. 
</p><h3>
En by delvist i ruiner 
</h3><p>
Kathmandu ligger 80 kilometer nordvest for jordskælvets epicenter, men er det 
sted, der er blevet ramt hårdest af rystelserne, som også har spredt sig 
helt til Tibet, Indien og toppen af Mount Everest. 
</p><p>
Da Gitte Nordentoft endelig satte sig på cyklen og bevægede sig mod arbejde, 
var det svært at komme til for mennesker, der gik rundt i gaderne. Ingen 
ville være indenfor af frygt for det næste skælv. Flere end 500 havde mistet 
livet ved at være netop det. Indenfor. 
</p><p>
Fra bydel til bydel skiftede byen karakter. Nogle steder kunne man ikke se 
skælvets konsekvenser. Andre steder var bygninger faldet sammen, asfalten 
havde krakeleret, og broen var flækket flere steder. 
</p><p>
Da Gitte Nordentoft nåede platformen, var arbejdet rykket udenfor. Herfra 
prøvede hun sammen med andre medarbejdere på stedet at få fat i de unge 
danskere, platformen har sendt ud som frivillige på blandt andet børnehjem 
og lokale skoler. Det lykkedes heldigvis. 
</p><p class="art-ext-other">

</p><p/><p>
150 kilometer fra Kathmandu i byen Pokhara på den anden side af skælvets 
epicenter sad Thomas F. Carlsen i et lille hotels kontor. Han var ved at 
ordne de sidste praktikaliteter med hotellets ejer, inden han og 16 elever 
på hojskolen.dk skulle rejse videre til Borneo. Eleverne var givet fri og 
slappede af på hotellets værelser. 
</p><p>
Midt i Thomas F. Carlsens praktikaliteter og elevernes afslapning tog dagen en 
drejning. Det startede med en rysten. Thomas F. Carlsen mærkede tydeligt, 
hvordan den i løbet af få sekunder blev »vildere og vildere«, indtil tingene 
begyndte at falde ned af væggene. I løbet af yderligere få sekunder kom 
hotelejere ud af sin magelige position i sofaen. 
</p><p>
»Så er det ud«, råbte hotelejeren til Thomas F. Carlsen, som løb efter ham ud 
på græsarealet foran hotellet. Herfra kunne Thomas F. Carlsen tydeligt mærke 
panikken hos eleverne på deres værelser. 
</p><p>
»Ud, ud, ud til mig«, råbte han til eleverne. Og det kom de. Uden at komme til 
skade, og de har det alle godt »under omstændighederne«, fortæller Thomas F. 
Carlsen i telefonen. Alt imens sendte efterskælvene chok igennem de lokale. 
</p><p>
»De lokale råbte højest og skreg mest. Hver gang der kom et efterskælv, var de 
virkelig bange. Det var værre i Kathmandu, og mange har familiemedlemmer 
der«, forklarer Thomas F. Carlsen. 
</p><p>
Ligesom Gitte Nordentoft beskriver han de lokale som rystede, fordi de aldrig 
har oplevet jordskælv så store. 
</p><p>
Begge skal de sove uden for husets vægge. I Kathmandu »camperer hele byen 
ude«, fortæller Gitte Nordentoft, mens Thomas F. Carlsen og eleverne i 
Pokhara prøver at skabe højskolehygge i kaosset: 
</p><p>
»Vi tager madrasser og tæpper ud på græsplænen og tænder stearinlys og laver 
bål«, fortæller han. 
</p><h3>
Lavine på Everest 
</h3><p>
På Mount Everest var Carsten Lillelund Pedersen på vej ned fra camp 1 til den 
famøse Base Camp for akklimatisere sig, inden han skulle videre op ad 
bjerget. Han gik sammen med den belgiske bjergbestiger Jelle Veyt, da 
jordskælvet ramte. Det var dog det, der fulgte, der var det værste. 
</p><p>
En kæmpe lavine rullede ned ad bjerget mod dem. De løb for livet i retning af 
deres telt, men kunne ikke nå det. I stedet kastede Carsten Lillelund 
Pedersen sig ned bag et lille stenalter. Så blev alt hvidt i nogle sekunder, 
og han havde svært ved at trække vejret. 
</p><p><b class="ext-link">LÆS MERE</b><a class="embeddedlink" href="http://politiken.dk/udland/ECE2643047/dansk-bjergbestiger-flygtede-fra-lavine-efter-jordskaelv/">Dansk bjergbestiger flygtede fra 
lavine efter jordskælv</a></p><p class=" bl-elem">
Carsten Lillelund Pedersen overlevede heldigvis og kan fortælle om oplevelsen 
på sin facebookside Use The World. Indtil videre forlyder det, at 10 er døde 
af lavinen, og 40 personer har været gennem det interimistiske hospital, som 
spiseteltet i Base Camp er blevet forvandlet til. 
</p>	
</div>

</div></body></html>
