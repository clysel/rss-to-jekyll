---
layout:     post
title: 	    "Notat: Metro til Rødovre koster 8,9 milliarder"
post_author:	    Mathias Skov Johansen
post_date:	    Mon, 16 Feb 2015 11:07:00 +0000
post_site:	    ing.dk 
post_link:	    http://ing.dk/artikel/notat-metro-til-roedovre-koster-89-milliarder-174162
---
<html><body><div><section class="body"><p>Drømmen om en metro, der kan bringe Rødovre tættere på hovedstaden, lever i bedste velgående i den lille, tætbefolkede kommune vest for København.</p>
			<p>Nu har konsulentfirmaet Tetraplan på kommunens bestilling udarbejdet en rapport om økonomien i en sådan linjeføring. Den foreslåede metrostrækning på 6,3 kilometer tager udgangspunkt i et afgreningkammer ved trafikknudepunktet Flintholm og passerer undervejs Rødovre Centrum, det kommende byudviklingsområde Irma Byen og Rødovre S-togsstation. Prisen bliver 8,9 milliarder kroner, og projektet kan først forventes realiseret i 2040.</p>
			<p>En underjordisk metrolinje til Rødovre Station er tidligere fremhævet i Transportministeriets screeningsrapport 'Øget banebetjening i hovedstadsområdet inden for Ring 3'. Linjen kan betjene et forholdvist tætbebygget område i Vanløse og Rødovre, der i dag ligger et stykke vej fra eksisterende S-tog og den fremtidige letbane ved Ringvej 3.</p>
			<p>Selvom tidshorisonten ikke ligger til højrebenet, har muligheden for metro vakt begejstring på Rødovre Rådhus.</p>
			<p><figure class="plugin right zoomable"><img data-original-image="http://ing.dk/sites/ing/files/roedovre_metro_1.png" src="http://ing.dk/sites/ing/files/styles/w1120_media_right/public/roedovre_metro_1.png?itok=VPOYygDM" alt=""/><figcaption> Tetraplan har undersøgt en forlængelse af den eksisterende M2-linje, der i dag har endestation ved Vanløse. Forlængelsen til Rødovre Station byder på fem nye stationer, når og hvis den åbner engang i fremtiden. </figcaption></figure></p>
			<p>»Jeg tror fuldt og fast på en metro til Rødovre. Vi ser det i de store byer i udlandet, hvor der har været metro i en lang årrække. Her er metroen forlænget med metrolinjer langt uden for de centrale bydele. Vi ser det allerede på Amager, hvor afstanden fra centrum ikke er kortere end til Rødovre. Det er oplagt at få en skinnebåret offentlig transportlinje til Rødovre, som er den tredje tættest befolkede kommune i landet,« har kommunens tekniske direktør, Hans Christian Olsen, tidligere udtalt i Rødovre Lokalnyt.</p>
			
			<p>Rødovre Kommune oplever for tiden befolkningsvækst. I den kommende bydel ved Korsdalsvej, Irma Byen, kan der i fremtiden udvikles boliger til 3.500 nye indbyggere. Desuden er der planer for fremtidig byudvikling ved både Rødovre Centeret og Rødovre Station. På den baggrund genoptog kommunen i 2014 undersøgelsen af den mulige linjeføring fra Flintholm til Rødovre Station.</p>
			<p>Tetraplan anslår, at de fem nye stationer i 2040 kan få 16.600 påstigere, heraf godt halvdelen ved Rødovre Centrum. Turen fra Flintholm til Rødovre Station kan overstås på knap fire minutter. Det årlige driftsoverskud på metrostrækningen vil være 8 mio. kr. årligt, som er en del mindre end på de nuværende metrolinjer.</p>
			<p>Foruden driftindtægter og forventede grundværdigstigninger forventer Tetraplan at halvdelen af metroen kan finansieres af staten. Beregningerne i rapporten er kun vejledende og bygger på de opstillede forudsætninger for 2040 i forbindelse med den netop vedtagede metrolinje til Ny Ellebjerg.</p>
			
			<p>I København har det indtil nu været vanskeligt for driftsindtægter alene at finansiere metroen. Den 22,2 milliarder dyre Cityringen, som bliver metrolinjen med den bedste driftsøkonomi, vil for to tredjedels vedkommende finansieres ved grundsalg i Nordhavnen og salget af Københavns Energi.</p>
			<p>På Rødovre Rådhus er flere politikere dog optimistiske på projektets vegne. Medlem af miljø- og teknikudvalget, Michael Berg (S), har til Lokalnyt tidligere omtalt projektet som 'den vigtigste politiske sag'. Den holdning deles af kommunens tekniske direktør.</p>
			<p>»Det vil givet være det projekt, der vil give det største udviklingspotentiale for Rødovre i mange år frem. Så ja, der vil komme metro til Rødovre, men der er tale om langtidsplanlægning,« har Hans Christian Olsen udtalt til Rødovre Kommunes personaleblad, ‘Den røde tråd’.</p>
			<p>Det indledende notat fra Tetraplan skal primært ses som vejledende, indtil en mere udførlig redegørelse af drift- og finansiering ligger klar. I første omgang har Rødovre Kommune sat 200.000 kroner af til videre undersøgelse af projektet i 2015.</p>
		</section></div></body></html>
