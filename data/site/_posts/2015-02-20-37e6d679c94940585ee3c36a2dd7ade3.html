---
layout:     post
title: 	    "56-årig får behandlingsdom for forsøg på busbombning"
post_author:	    
post_date:	    Fri, 20 Feb 2015 17:34:48 +0100
post_site:	    politiken.dk 
post_link:	    http://politiken.dk/indland/ECE2556643/56-aarig-faar-behandlingsdom-for-forsoeg-paa-busbombning/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Behandling på et psykiatrisk center bliver straffen til en 56-årig mand, som 
sidste år kaprede en bus med det formål at køre den ind i en naziborg i 
Greve.
</p><p>
Det har Retten i Roskilde bestemt fredag eftermiddag.
</p><p>
Episoden fandt sted natten til 3. maj sidste år. Den 56-årige ville hævne sig 
på nazisterne, som, han mente, stod bag et brandattentat på Frihedsmuseet i 
2013, som han havde meget stærke følelser for.
</p><p>
Det hænger sammen med, at hans familie var aktiv i modstandskampen under 
besættelsen.
</p><h3>
Skulle suge benzin op
</h3><p>
Retten afgjorde desuden, at han kaprede bussen for at sprænge 
nazi-hovedkvarteret i luften.
</p><p>
»Det har vi gjort af to grunde. Det har du selv sagt ja til i 
grundlovsforhøret dagen efter. Derudover kan vi ikke forstå, hvorfor du 
ellers skulle have kunstgødning med«, siger dommer Mogens Pedersen ved 
domsafsigelsen.
</p><p>
Selv har den nu dømte 56-årige mand sagt, at kunstgødningen skulle bruges til 
at suge benzinen op, så det ikke skulle flyde ud af bussen med det samme. 
Det var altså ikke meningen at sprænge bygningen i luften, kun brænde den, 
har han sagt.
</p><p>
Forsvarer Thorkild Høyer siger efter domsafsigelsen, at det vigtigste er, at 
manden kan fortsætte i behandling på et psykiatrisk center.
</p><p>
»Så er det op til overlægen at vurdere, hvornår han er klar til at komme ud«, 
siger han og tilføjer, at den dømte modtager dommen.
</p><h3>
Dommer skal afgøre det
</h3><p>
Anklager Thomas Brædder er også tilfreds med, at den 56-årige kommer i 
behandling. Dog havde han håbet, at det ville have endt med en 
anbringelsesdom i stedet for en behandlingsdom.
</p><p class=" bl-elem">
I sin procedure lagde anklageren vægt på, at det med en anbringelsesdom er en 
dommer og ikke en læge, der skal afgøre, hvornår han skal ud.
</p>	
</div>
</div></body></html>
