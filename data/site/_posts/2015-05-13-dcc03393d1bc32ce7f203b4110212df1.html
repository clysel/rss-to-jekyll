---
layout:     post
title: 	    "Religiøse danskere får færre hjerteanfald"
post_author:	    
post_date:	    Wed, 13 May 2015 19:45:32 +0200
post_site:	    politiken.dk 
post_link:	    http://politiken.dk/forbrugogliv/sundhedogmotion/sygdom/ECE2667800/religioese-danskere-faar-faerre-hjerteanfald/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Danske adventister og baptister rammes langt sjældnere af blodpropper i 
hjertet, hjertesvigt eller andre hjertekarsygdomme sammenlignet med resten 
af befolkningen. 
</p><p>
Det viser et nyt studie fra Statens Institut for Folkesundhed, SDU, og 
Kræftens Bekæmpelse. 
</p><p>
Men om undersøgelsens resultat skyldes, at medlemmerne af de to religiøse 
grupper indtager mindre alkohol, tobak og koffein og eventuelt er vegetarer, 
eller om også faktorer som det at tilhøre et stærkt socialt netværk, at tro 
på egne evner og det at tilhøre en gruppe eller et samfund, kan have 
indflydelse på helbredet, er der usikkerhed om. 
</p><p>
I studiet har man fulgt over 6.500 medlemmer af de to kristne trossamfund, 
Syvende Dags Adventistkirken og Baptistkirken, siden 1977. 
</p><p><b class="ext-link">LÆS ARTIKEL</b><a class="embeddedlink" href="http://politiken.dk/forbrugogliv/sundhedogmotion/sygdom/ECE1935372/forskning-kvinder-i-religioese-mindretal-er-mere-depressive/">Forskning: Kvinder i religiøse 
mindretal er mere depressive</a></p><p>
Ifølge studiet bliver medlemmerne af de to religiøse grupper ikke nær så ofte 
ramt af hjertekarsygdomme som andre danskere. For eksempel er der 18 procent 
færre tilfælde af hjertesvigt blandt adventisterne og 24 procent færre 
tilfælde blandt baptisterne sammenlignet med den øvrige del af befolkningen. 
</p><p>
Den samme tendens ses for hjerteklapsygdomme og for eksempel blodprop i 
hjertet. 
</p><p><span class="img-contimg-fl-left"><img class="image inlineLightBox" src="http://multimedia.pol.dk/archive/00936/0_religi_se_med_f_r_936078y.jpg" alt="" border="0"/><span class="caption"><span class="f-img-caption">sundhed. 
</span>Figuren viser forekomsten af hjerteklapsygdom, iskæmisk hjertesygdom, hjertesvigt og blodprop i hjernen i de to trossamfund sammenlignet med den øvrige danske befolkning. Den fremhævede sorte linje viser forekomsten af sygdommene hos den øvrige danske befolkning.</span></span></p><p>
Men med til at understrege usikkerheden om årsagen til de færre 
sygdomstilfælde er, at adventisterne kraftigt opfordrer sine medlemmer til 
en sund livsstil med motion, vegetarisk kost og nul alkohol, koffein og 
tobak. Hvor i mod baptisterne mere generelt opfordrer til afholdenhed og 
ikke-rygning. 
</p><p>
Derfor er det iøjnefaldende, at undersøgelsen viser, at det netop er 
baptisterne, der har den laveste forekomst af hjertekarsygdomme. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/forbrugogliv/livsstil/ECE1738543/dansk-undersoegelse-sunde-religioese-undgaar-kraeftsygdomme/">Dansk undersøgelse: Sunde 
religiøse undgår kræftsygdomme</a></p><p>
Ifølge Nanna Schneekloth Christiansen kan det derfor ikke udelukkes, at også 
andre aspekter indenfor religion betyder noget for, om man udvikler en 
hjertekarsygdom eller ej. 
</p><p>
»Vi ved fra tidligere undersøgelser, at faktorer forbundet med religiøse 
overbevisninger kan have positiv effekt på sundhed. Det kan være et stærkt 
socialt netværk, troen på egne evner og dét at tilhøre en gruppe eller et 
samfund, der kan have indflydelse på helbredet eller fungere som en 
'stress-buffer' i forhold til sundhed og udvikling af sygdom«, siger hun. 
</p><p>
Men videnskabelig assistent Nanna Schneekloth Christiansen, der står bag 
studiet, hælder mest til, at det er den sunde livsstil i almindelighed, der 
gør udslaget. 
</p><p>
»Den overvejende forklaring på den lave forekomst af hjertekarsygdomme ligger 
i den sunde livsstil«, siger hun. 
</p><p class=" bl-elem">
Tidligere undersøgelser har vist, at medlemmer af de to trossamfund lever 
længere sammenlignet med den øvrige befolkning, ligesom de i mindre grad 
lider af flere andre kroniske sygdomme såsom visse kræftformer og diabetes. 
</p>	
</div>

</div></body></html>
