---
layout:     post
title: 	    "Folkemordet som Tyrkiet ikke mener fandt sted"
post_author:	    
post_date:	    Wed, 15 Apr 2015 16:19:40 +0200
post_site:	    politiken.dk 
post_link:	    http://politiken.dk/magasinet/feature/ECE2628704/folkemordet-som-tyrkiet-ikke-mener-fandt-sted/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Ofre for folkemord? Eller den beklagelige konsekvens af en krig? 
</p><p>
Det er i overskriftsform henholdsvis den armenske og den tyrkiske holdning til 
de blodige begivenheder, som i 1915-18 udspillede sig i et område, som 
omfatter det østlige Tyrkiet, Armenien samt dele af Iran, Georgien og 
Adserbajdsjan. Og ikke alene er der konflikt mellem på den ene side Tyrkiet 
og på den anden side en lang række lande, blandt andre Tyskland, Frankrig, 
Rusland, Frankrig, Holland, Sverige og selvsagt Armenien om, hvad der 
egentlig foregik. Der er også strid om, hvor mange mennesker, der mistede 
livet dengang. Tyrkiet anslår i dag tabene blandt armenierne til cirka 
400.000. Mens armenierne - og med dem et stort flertal af historikere verden 
over - mener, at mellem en og halvanden million armeniere døde som den 
direkte konsekvens af tyrkernes overgreb. 
</p><p>
Armeniens historie som selvstændig stat går langt tilbage i tiden. Armenierne 
regnes som et af de første kristne folkeslag og var den første nation, der 
indførte kristendommen som statsreligion i år 301. Op gennem århundrederne 
blev Armenien flere gange angrebet af tyrkerne, som var regionens stærkeste 
folkeslag og det dominerende flertal i Osmannerriget. På højden af sin 
geografiske storhed i slutningen af 1600-tallet strakte riget sig fra 
omegnen af Wien over Mellemøsten til Iran og den Arabiske halvø og omfattede 
desuden det meste af Nordafrika. Langsomt eroderede Armeniens status som 
selvstændigt kongerige, og i løbet af 1500-tallet var landet helt indlemmet 
i Osmannerriget. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00928/kort-armenien-MP150_928422" data-id="928422" data-imgtype="jpg"/><p>
Osmannerrigets statsreligion var islam. Men det var samtidig en multietnisk 
statsdannelse, hvor mange folkeslag med forskellige religioner - muslimske 
tyrkere, arabere og kurdere, kristne grækere, armeniere og syrere samt jøder 
- for det meste levede fredeligt side om side og med varierende grader af 
selvstyre. Fra slutningen af 1600-tallet begyndte Osmannerriget langsomt at 
miste sin position som den dominerende stormagt i regionen. Riget stagnerede 
og blev udviklingsmæssigt overhalet af de store europæiske nationer. 
</p><p>
Som det så ofte går, når store nationer forfalder, udløste nedturen også i 
Osmannerriget en stigende nationalisme blandt det dominerende flertal, 
tyrkerne. De nationalistiske bevægelser blev op gennem 1800-tallet stærkere 
og stærkere, og andre etniske grupper blev udsat for diskrimination og med 
tiden også voldelig overfald. Det gjaldt ikke mindst armenierne, som havde 
spillet en stor økonomisk og handelsmæssig rolle i Osmannerriget, og som 
generelt var bedre uddannede og besad vigtigere poster end tyrkerne. 
</p><p>
Vreden fra de tyrkiske nationalister mod armenierne blev ikke mindre af, at de 
vestlige stormagter udviste stor interesse for armeniernes skæbne - tæt 
forbundne med udviklingen af den første kristendom, som dette folk var. 
Armenierne situation var altså, at de i gennemsnit var mere velstående end 
tyrkerne. De havde en anden religion. Og de var under konstant mistanke for 
at konspirere med Osmannerrigets fjender. Med andre ord den oplagte syndebuk 
for den tyrkiske nedtur. 
</p><h3>
Et nyt tyrkisk imperium 
</h3><p>
I 1890'erne blev armenierne ofre for blodige massakrer, som kostede mellem 
100.000 og 200.000 mennesker livet. De blev gennemført af Osmannerrigets 
hersker, sultan Abdul Hamid II, som var konservativ og modarbejdede 
demokratiske reformer. I 1908 blev han imidlertid afsat ved en fredelig 
revolution af en gruppe af veluddannede tyrkere, som var inspirerede af de 
samme tanker om frihed og demokrati, som også var skyllet hen over Europa i 
1800-tallet. Gruppen kaldte sig Ungtyrkerne, og deres magtovertagelse 
medførte en vis lettelse hos armenierne. Men glæden varede kort. Ungtyrkerne 
var, viste det sig, delt i to fraktioner: en, som arbejdede for at opbygge 
en fælles osmannisk identitet på tværs af etnicitet og religion, og en, som 
var tyrkisk-nationalistisk. I 1909 gjorde nationalisterne oprør i 
Konstantinopel - det nuværende Istanbul. Oprøret bredte sig til byen Adana, 
hvor tusindvis af armeniere blev dræbt. 
</p><p>
I de følgende år gik det endnu mere ned ad bakke for Osmannerriget. Flere 
krige på Balkan i årene 1912-13 blev tabt, riget blev voldsomt decimeret, 
nationalismen voksede i styrke - og det samme gjorde vreden mod de kristne 
armenierne. 
</p><p>
I 1913 tog de nationalistiske ungtyrkere den fulde regeringsmagt. Deres 
ideologi var at skabe et nyt tyrkisk imperium, Turan, som skulle brede sig 
langt ind i Centralasien og bygge på det tyrkiske sprog og kultur. Samtidig 
med nationalismens frembrusen blandt det det tyrkiske flertal voksede der i 
landet en islamisk fundamentalisme frem, der betragtede armenierne som 
vantro. 
</p><h3>
Etnisk udrensning 
</h3><p>
I august 1914 var Første Verdenskrig begyndt. Osmannerriget blev hurtigt 
involveret i krigen på samme side som det tyske kejserrige og Østrig-Ungarn 
mod Storbritannien, Frankrig, Rusland og senere USA. I begyndelsen af 1915 
tabte osmannerne stort til Rusland i en række slag i Kaukasus, og blandt 
tyrkerne bredte der sig en mistanke om, at armeniere havde støttet russerne, 
som armenierne altid havde haft tætte forbindelser til. På det tidspunkt var 
der cirka 200.000 armeniere i den osmanniske hær. De blev nu afvæbnet og 
anbragt i arbejdslejre, hvor de enten døde af sult, sygdom, sled sig ihjel, 
blev tævet til døde eller skudt. 
</p><p>
Natten mellem 24. og 25. april 1915 blev omkring 250 armenske præster, 
kunstnere, politikere og intellektuelle arresteret i Konstantinopel og ført 
væk fra byen. Alle blev senere henrettet, og datoen 24. april er lige siden 
blevet regnet for og højtideligholdt som den dag, folkedrabet blev indledt. 
</p><p>
Nu begyndte en systematisk etnisk udrensning af armenierne fra de områder, 
hvor de havde boet i århundreder. Mange af de unge, våbenføre armeniere blev 
slået ihjel. Tilbage var de gamle, kvinderne og børnene. De blev nu sendt af 
sted i deportationskaravaner med kurs mod det nuværende Syrien. Tyrkernes 
officielle begrundelse var blandt andet, at man ønskede at bringe den 
armenske civilbefolkning i sikkerhed for krigshandlingerne. Reelt udviklede 
deportationerne sig til de rene dødsmarcher. De varede ofte i flere måneder, 
og deltagerne døde i hobetal af sult, tørst og sygdom. Mange, som nåede 
frem, blev dræbt ved ankomsten, andre endte i fangelejre. Af de to millioner 
armeniere, som levede i Osmannerriget, skønnes det, at op mod 1,5 millioner 
døde fra 1915 og tre år frem. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00928/_____Intet_navn_____928421" data-id="928421" data-imgtype="jpg" data-caption="Deportationerne af armenierne endte som de rene dødsmarcher. Foto: AP Photo"/><p>
Første Verdenskrig endte med nederlag til Tyskland, Østrig-Ungarn og 
Osmannerriget. Sidstnævnte gik med krigens afslutning helt i opløsning; 
tilbage var kun Anatolien, som nu skiftede navn til Tyrkiet. Dele af Tyrkiet 
var besat af de vindende vestlige stormagter, og det var derfor muligt at 
gennemføre et retsopgør efter det armenske folkemord - som i øvrigt havde 
været kendt i hele den vestlige verden. Blandt andet var der blevet skrevet 
stribevis af avisartikler om forbrydelserne, for eksempel havde New York 
Times i 1915 bragt 145 artikler om emnet. 
</p><p>
I 1919 udtalte den nye tyrkiske leder Damad Ferit, at der var blevet begået 
forfærdelige forbrydelser mod armenierne, og en militær domstol blev nedsat. 
Ungtyrkerne var i stort tal flygtet fra Tyrkiet, så flere af de ansvarlige 
blev dømt til døden in absentia. Men i realiteten kom kun ganske få til at 
betale for deres handlinger. For på trods af de store ord fra landets leder, 
var den tyrkiske nationalisme nærmest usvækket, og efter to måneder blev 
domstolen nedlagt, og de fængslede løsladt. Dette skete, uden at krigens 
sejrherrer greb ind. Tyrkiets strategisk vigtige placering på kanten mellem 
Europa og Asien betød, at stormagterne var opsatte på at genskabe et godt 
forhold til Tyrkiet - i langt højere grad end de var villige til at kæmpe 
for retfærdighed for armenierne. 
</p><h3>
Svigtede løfter 
</h3><p>
I 1923 udråbte Kemal Atatürk republikken Tyrkiet, og det moderne Tyrkiet, som 
vi kender det i dag, var en realitet. Ved dygtigt at udnytte de vestlige 
landes krigstræthed og uenighed lykkedes det Atatürk at manøvrere uden om 
den kendsgerning, at det i fredstraktaten fra 1920 var blevet lovet Armenien 
en stor selvstændig stat bestående af blandt andet områder i Tyrkiet. I 
stedet fik armenierne - ikke en selvstændig stat, men Den Armenske 
Sovjetrepublik, der var helt underlagt det kommunistiske styre i Moskva. 
Selvstændigt blev Armenien først, da Sovjetunionen brød sammen i 1991. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00928/Vatican_Pope_Armeni_928334" data-id="928334" data-imgtype="jpg" data-caption="Det vakte stor vrede i Tyrkiet, da paven - her sammen med den armensk-ortodokse kirkes overhoved - for få dage siden deltog i højtideligholdelsen af hundredåret for det armenske folkemord. Foto: AP Photo/Gregorio Borgia"/><p>
I Tyrkiet blev sporene efter flere tusinde års armensk tilstedeværelse 
systematisk fjernet. Og siden 1923 har Tyrkiet kategorisk nægtet, at der var 
tale om et folkemord på armenierne. Deportationerne var, er den officielle 
tyrkiske holdning, nødvendige, fordi så mange armeniere støttede russerne i 
Første Verdenskrig. At mange mistede livet var således en følge af krigen, 
de døde af strabadserne og blev ikke slået ihjel, anfører tyrkerne, som 
altså også fastholder, at der ikke var tale om 1,5 millioner, men omkring 
400.000. 
</p><p>
I mange år lykkedes det faktisk for Tyrkiet at indhylle folkemordet i et slør 
af tavshed. Tyrkiet er blandt andet medlem af Nato og en vigtig vestlig 
allieret i en region, hvor Vesten ellers ikke har mange venner. Det var 
derfor ikke belejligt for blandt andre USA at kritisere Tyrkiet for noget så 
ømtåleligt som et folkemord på en etnisk og religiøs minoritet. Men med 
tiden er de historiske kendsgerninger alligevel blevet for påtrængende, og i 
dag står Tyrkiet relativt isoleret med sine påstande om begivenhederne 
1915-18. 
</p><p><i class=" bl-elem">Kilder: New York Times, www.folkedrab.dk, www.moderneverden.dk, Wikipedia</i></p><p><i class=" bl-elem">Publiceret 15. april 2015</i></p><p/><p/><p class=" bl-elem"/>	
</div>
</div></body></html>
