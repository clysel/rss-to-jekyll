---
layout:     post
title: 	    "Teknikborgmester om bycykler: Vi kunne ikke finde en hyldevare"
post_author:	    Magnus Bredsdorff
post_date:	    Fri, 17 Apr 2015 03:14:09 +0000
post_site:	    ing.dk 
post_link:	    http://ing.dk/artikel/teknikborgmester-om-bycykler-vi-kunne-ikke-finde-en-hyldevare-175496
---
<html><body><div><section class="body">
			<p>Det var en kamplysten københavnsk teknik- og miljøborgmester, Enhedslistens Morten Kabell, Ingeniøren torsdag eftermiddag fik i røret til at forsvare kommunens beslutning om at droppe by- og pendlercyklerne.</p>
			<p>Nedlukningen af projektet kommer, fordi leverandøren, Gobike, ikke har leveret 1.860 cykler til København, som firmaet var forpligtet til. Kun godt 400 er kommet på gaden.</p>
			<p>Morten Kabell vil i stedet bruge de 40 millioner, som kommunen havde sat af, på hvad han kalder 'bedre cykelinfrastruktur i København'.</p>
			<p>Det ligger i tråd med anbefalingerne fra en af Danmarks mest erfarne rådgivere inden for cyklisme, Erik Kjærgaard, som slår til lyd for at investere i flere parkeringspladser til cyklerne ved stationerne.</p>
			
			<p>Dernæst fastslår Morten Kabell, at heller ikke de cykler, som er leveret, bliver ved med at være på gaden. De tilhører Gobike eller det kommende konkursbo.</p>
			<p>»Når firmaet, som står bag systemet, lukker ned – og det må man formode, at de gør, eftersom ingen tror, at de er er i stand til at få 1.400 cykler på gaden inden 30. juni – så lukker systemet, og så er der ikke 427 cykler rundt omkring i hovedstaden,« siger teknikborgmesteren.</p>
			<p><em>Odense, Aarhus og Randers har entreret med et privat firma, som leverer gratis by/pendlercykler mod til gengæld at få mulighed for at reklamere. I har i København besluttet, at det vil I ikke. Hvad var baggrunden for det?</em></p>
			<p>»Vi ønsker en gennemsigtighed i den kommunale økonomi. Den gennemsigtighed har man ikke, når man laver den model, som andre har. Den har vi haft i København. Den havde vi indtil for nogle år siden. Den afskaffede vi. Vi ønsker, at det, som borgerrepræsentationen måtte ønske at bruge penge til på bycykler eller på andre løsninger, det skal borgerne kunne vide. De indtægter, der kommer fra at kommercialisere det offentlige rum, de skal også fremgå fuldstændig klart, så man ved, hvilke penge man har at gøre godt med. Det kaldes gennemsigtighed i den offentlige ledelse, og det har vi ønsket som model i Københavns Kommune.«</p>
			
			<p><em>I har fået nogle tæsk for at have valgt en meget speciel cykel, som også er relativt dyr i indkøb, i stedet for at købe et standardprodukt.</em></p>
			<p>»Nej, det er den ikke. Det produkt, der var valgt, lå udgiftsmæssigt cirka på halvdelen af det, som for eksempel en by som London har ligget på i forhold til bycykelsystem, så det må jeg afvise. Det kræver kun en lille-bitte smule research at vide det.«</p>
			<p><em>Jeg synes ikke, at det er let at finde ud af. Jeg har f.eks. prøvet at spørge leverandøren af bycykler i andre danske byer om priser, men de vil ikke oplyse dem. De vil dog gerne sige, at det er billigere end de 18.500 kroner, som I har betalt i indkøb per cykel.</em></p>
			<p>»Når man udregner udgifterne til et bycykelsystem, så bliver man nødt til at tælle alle udgifterne med og ikke kun en del af dem. Tingene hænger jo i denne her verden sammen. Man anskaffer jo ikke cykler, som man ikke drifter. Så skal tingene af gode grunde hænge sammen. Det gør de også. Det gjorde de også. Det, vi bare må konstatere, og som er grunden til, at vi lukker projektet ned, er, at firmaet, der var sat til det, ikke var i stand til at levere, ikke var i stand til at leve op til sin kontrakt og derfor nu bliver sat fra bestillingen.«</p>
			
			<p><em>Men hvis det blot var firmaets skyld, kunne I bare holde et nyt udbud og finde et andet firma?</em></p>
			<p>»Det kunne vi sagtens, ja. Der er min melding, at det er omsonst, eftersom at sådan et udbud tager omkring tre år. Jeg mener, at forudsætningerne ender med at løbe fra et sådant system, og derfor er der ikke nogen grund til at afholde den udgift til et nyt by- og pendlercykelsystem, blandt andet fordi et firma som DSB, som er dem, der har sat gang i hele by- og pendlercykelsystemet, trækker sig, fordi de ændrer forretningskoncept. De vil ikke have noget med et by- og pendlersystem at gøre. Når et af de tre ben i et system, som skal være regionalt baseret – det er borgerrepræsentationens vedtagelse – trækker sig, så ryger forudsætningerne også for at lave et alternativt system.«</p>
			<p><em>De andre byer, jeg har talt med, klarer sig ganske udmærket alene. De har hverken DSB eller andre med inde over. Hvorfor skal der andre parter med i København?</em></p>
			<p>»Nu har vi målet i København, at vi godt vil arbejde sammen med vores nabokommuner. Vi ønsker at skabe regionale løsninger i stedet for bare at skabe løsninger, der passer i et enkelt brokvarter. Det klæder en storby som København at se tingene i et regionalt perspektiv, så de forskellige kommuners systemer passer sammen. Derfor gennemførte vi også et rammeudbud, så andre kommuner kunne tiltræde det. Det er klart, at man sagtens kan lave løsrevne løsninger, som kun virker i en enkelt kommune. Det vil jeg overlade til andre at vurdere klogskaben i.«</p>
			
			<p><em>Så I vil ikke lave noget alene, de andre vil ikke være med, og så bliver der slet ikke noget. Er det et bedre alternativ end at lave noget alene?</em></p>
			<p>»Ja.«</p>
			<p><em>Og mht. cyklen, som jeg kom lidt hurtigt fra, så mener du, at den har været billigere at drive end tilsvarende systemer i andre storbyer.</em></p>
			<p>»Ja.«</p>
			<p><em>Så hvis du skulle gøre det hele om, så ville du stadig vælge sådan en cykel.</em></p>
			<p>»Jamen, man kan selvfølgelig godt vælge at sige, at vi blot skal anskaffe samme cykler, som vi havde i 1900 eller 1910. Nu er det jo sådan, at der sker en teknologisk udvikling – det må ikke mindst læserne af Ingeniøren jo vide – inden for alle andre transportformer. Det er kun naturligt, at det selvfølgelig også sker inden for cykeltransporten – ikke mindst, når vi snakker om opbygningen af et system, som skal kunne håndtere rigtigt mange brugere, turister og pendlere, som måske ikke lige kender til alle former for vejvisning.«</p>
			<p>»Det er jo ikke kun til københavnerne, at vi ønsker at skabe dette system. Her adskiller København sig grundlæggende fra andre byer, der har et bycykelsystem. Københavnerne har cykler. Der er faktisk flere cykler i Københavns Kommune, end der er mennesker. Vores system har været indrettet på pendlere og på turister. Derfor har cyklen selvfølgelig været mere avanceret for at kunne leve op til de krav, som man med rimelighed kan stille i et moderne samfund.«</p>
			<p><em>Og derfor er det nødvendigt med en særlig cykel?</em></p>
			<p>»Ja, det er jo det, som udviklingsarbejdet viste. Man kunne ikke bare gå ud og finde en hyldevare, som kunne leve op til de krav, som passede i det storkøbenhavnske område. Men nu er det jo DSB, der har gennemført udbuddet, så de spørgsmål må du rette til DSB.«</p>
		</section>
		  </div></body></html>
