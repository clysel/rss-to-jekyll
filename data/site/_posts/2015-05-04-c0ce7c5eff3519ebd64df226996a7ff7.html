---
layout:     post
title: 	    "It-branchen tøver med at ansætte nyuddannede"
post_author:	    15300
post_date:	    Mon, 04 May 2015 13:39:33 +0000
post_site:	    karriere.jobfinder.dk 
post_link:	    http://karriere.jobfinder.dk/artikel/it-branchen-toever-med-ansaette-nyuddannede-3069
---
<html><body><div><section class="body">
			<p>Alt imens it-branchen skriger på arbejdskraft, kæmper mange nyuddannede inden for it med at få foden indenfor på arbejdsmarkedet.</p>
			<p>En ny analyse fra Arbejderbevægelsens Erhvervsråd viser ifølge Jyllands-Posten, at hver femte unge dansker, der blev færdiguddannet i 2014, ikke havde fået et job tre måneder efter deres afsluttede eksamen - deriblandt 500 nyuddannede inden for it.</p>
			<p><a href="http://www.jobfinder.dk/jobs/?utm_source=Karrieresite&amp;utm_medium=Link&amp;utm_campaign=Se%20nyeste%20job?utm_source=Karrieresite&amp;utm_medium=Link&amp;utm_campaign=Se+job">Hvad bliver dit næste karriereskridt? Tjek mulighederne på Jobfinder</a></p>
			<p>Ifølge DI Itek mangler branchen netop nu 500 kvalificerede it-folk.</p>
			<p>Det får AE-Rådets direktør, Lars Andersen, til at kritisere DI ITEK:</p>
			<p>»Nogle brancheorganisationer er vel hurtigt ude. De reagerer måske på, at ansøgningsbunkerne til deres opslåede job bliver mindre - eller også er de meget kræsne, med hensyn til hvem de vil have. Men arbejdsgiverne må vænne sig til, at vi er på vej ind i opgangstider. Hvis de ikke lige kan få en it-ingeniør med den helt præcise faglige viden, kan de få en, der ligger tæt på og lære ham op,« siger Lars Andersen til Jyllands-Posten.</p>
			<p>Branchedirektør i Dansk Industri, Adam Lebech, vurderer, at mismatchet mellem de ledige stillinger og de ledige it-uddannede skyldes, at det især er de højtuddannede kandidater, som medlemmerne har problemer med at finde.</p>
			<p>»Hvis en virksomhed efterspørger en kandidat, der er stærk i algoritmer, er det ikke nok med en humanist, der har taget en overbygning på IT-Universitetet,« siger Adam Lebech.</p>
			<p>Han beskriver paradokset med et eksempel fra en mindre virksomhed, som forleden havde brug for fem it-uddannede, og som fik 12 ansøgninger, hvoraf ingen opfyldte arbejdsgiverens behov for kvalificeret arbejdskraft.</p>
			<h2>3000 it-uddannede vil mangle i 2020</h2>
			<p>Problematikken har fået DI ITEK til indlede et samarbejde med flere fagforeninger om at lave såkaldte matcharrangementer.</p>
			<p>Her møder virksomhederne og de ledige it-folk hinanden for at se, om de ledige skulle besidde kompetencer, som virksomhederne ikke havde tænkt over, eller for at få de ledige til at tage efteruddannelse for at imødekomme virksomhedernes behov.</p>
			<p>Ifølge en prognose, som DI ITEK har udført for sine medlemsvirksomheder, vil der - med den nuværende uddannelseskapacitet - mangle omkring 3.000 uddannede it-folk i 2020.</p>
			<p>Uddannelsesminister Sofie Carsten Nielsen (R) opfordrer de unge, der står over for at skulle vælge uddannelse, til at spørge grundigt ind til, om uddannelsen fører til job.</p>
			<p>»Vi hører igen og igen, at erhvervslivet efterspørger kvalificeret arbejdskraft og mangler unge med særlige kompetencer, og samtidig har vi næsten 28 procent ledige nyuddannede akademikere. Vi har for skævt et match. Det er også derfor, at vi har skåret ned på pladser med studier, hvor der har været markant, systematisk langvarig overledighed,« siger ministeren til Jyllands-Posten.</p>
			<p>Universiteter, professionshøjskoler og erhvervsakademier skal fra 2015 til 2018 lukke 3.500 pladser på bacheloruddannelser og fra 2018 til 2020 lukke 2.400 pladser på kandidatstudier, hvor ledigheden for uddannede er høj. Samtidig kan uddannelsesstederne udvide antallet af pladser på studier med gode jobmuligheder.</p>
		</section>
		  </div></body></html>
