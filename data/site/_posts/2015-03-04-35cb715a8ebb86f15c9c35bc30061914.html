---
layout:     post
title: 	    "Ærkerival giver succesrigt storhold en ny bitter lussing"
post_author:	    
post_date:	    Wed, 04 Mar 2015 19:18:58 +0100
post_site:	    politiken.dk 
post_link:	    http://politiken.dk/sport/cykling/ECE2573872/aerkerival-giver-succesrigt-storhold-en-ny-bitter-lussing/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>Ganske som i lørdagens Omloop Het Nieuwsblad indkasserede det belgiske storhold Eitxx-Quick Step en bitter lussing i det 201,5 km lange Grand Prix Le Samyn, der i dag indledte cykelsæsonen i Wallonien.</p><p>Endnu engang dominerede manager Patrick Lefeveres tropper finalen med fire ryttere i det definitive ottemands fremstød, men ikke desto mindre måtte manskabets vinderkandidat, belgieren Gianni Meersman, tage til takke med andenpladsen.</p><p>Og det har utvivlsomt ikke gjort ærgrelsen over nederlaget mindre, at det var Etixx-Quick Steps ærkerival, det andet belgiske kollektiv i det fineste selskab Lotto Soudal, der i stedet kunne triumfere ved den 28-årige belgier Kris Boeckmans.</p><h3>Alt syntes at være under kontrol</h3><p>Alt syntes ellers at være under kontrol for Etixx-Quick Step, da den unge belgier Yves Lampaert førte Meersman frem til spurten, efter at holdkammeraterne Stign Vandenbergh og Niki Terpstra havde sørget for at holde højt tempo inden for det sidste par kilometer.</p><p>Men 200 m fra stregen spolerede Boeckmans, der lå på hjul af Meersman, fuldstændig Etixx-Quick Steps taktik, da han trådte eksplosivt an, passerede rivalen og i en håndevending havde skaffet sig et hul, som Meersmann trods ihærdige anstrengelser ikke formåede at lukke.</p><p>Franskmanden Christophe Laporte (Cofidis) besatte tredjepladsen, mens Boeckmans holdkammerat og landsmand, den nyprofessionelle Tiesj Benoot, blev nr. 4.</p><h3>Brosten skabte den afgørende udskilning</h3><p>Sværhedsgraden i Grand Prix Le Samyn var i dagens udgave øget ganske betragteligt i forhold til tidligere med i alt 13 brostensafsnit, og specielt et af disse, Rue de Bellevue, som skulle forceres fire gange på den afsluttende rundstrækning, var et Paris-Roubaix værdigt.</p><p>Den skabte da også udskilning ved hver passage, og ved den sidste cirka tre km fra mål skilte de otte ryttere sig ud, som afgjorde kampen om hæderen mellem sig.</p><p>Inden Kris Boeckmans sejrrigt afgjorde styrkeprøven havde Lotto Soudal også på anden vis sat sit markante præg på løbet. Efter cirka 40 km slap belgieren Thomas De Gendt fri sammen med landsmanden Ludwig De Winter (Wallonie-Bruxelles) og letten Gatis Smukulis (Katusha). Med 60 km tilbage valgte De Gendt at sige farvel til følgesvende, men da der manglede 20, måtte han efter 140 km i front se sit initiativ tilintetgjort.</p><h3>Etixx-Quick Step stadig klart foran på sejrslisten</h3><p>Dagens resultat ændrer ikke på, at Etixx-Quick Step stadig er sæsonens mest succesrige af mandskaberne med WorldTeam-licens. 12 sejre er det foreløbig blevet til, mens Sky er oppe på otte og Movistar på syv.</p><p>Lotto-Soudal er ligesom Orica-GreenEdge noteret for seks, og hvor belgierne hidtil har været stærkt afhængige af den tyske supersprinter André Greipel, er det nok værd at bemærke, at han foreløbig kun har bidraget med en enkelt gevinst.</p><p>Kris Boeckmans og hollænderen Pim Ligthart har hjemført hver to og franskmanden Tony Gallopin en enkelt, og for belgieren er der tale om den mest succesrige sæsonstart, siden han i 2010 blev professionel på Topsport Vlaanderen.</p><h3>Blev U23-europamester for seks år siden</h3><p>Kontrakten kom i hus bl.a. takket være en særdeles vellykket deltagelse ved U23-europamesterskaberne året inden på hjemmebane, hvor han i spurten henviste den nu forhenværende polske Bjarne Riis-rytter Jaroslaw Marycz og italieneren Sacha Modolo til de to andre medaljepladser.</p><p>Ved den lejlighed besatte danske Nikola Aistrup sjettepladsen, mens aktuelle berømtheder som nordmanden Alexander Kristoff og slovakken Peter Sagan blev nr. 7 og 10.</p><p class=" bl-elem">I debutsæsonen sikrede Boeckmans sig to sejre, men siden er det ikke lykkedes ham at komme først over stregen, før han i begyndelsen af februar slog til på 1.etape i det franske Etoie de Bessèges. Her sluttede han samlet som nr. 3 efter luxembourgeren Bob Jungels (Trek) og holdkammeraten Tony Gallopin.</p>	
</div>
</div></body></html>
