---
layout:     post
title: 	    "Veteran soler sig i succes efter problemfyldt sæsonstart"
post_author:	    
post_date:	    Thu, 09 Apr 2015 19:34:58 +0200
post_site:	    politiken.dk 
post_link:	    http://politiken.dk/sport/cykling/ECE2622226/veteran-soler-sig-i-succes-efter-problemfyldt-saesonstart/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>Efter en problemfyldt sæsonstart, hvor sygdom tvang ham til at afstå fra et forsvar af sidste års triumf i Volta a Catalunya, har den 35-årige spanske etapeløbsstjerne Joaquim Rodriguez (Katusha) nu for alvor ramt formen.</p><p>Det demonstrerede han ved for anden dag i træk at suse først over stregen på den 162 km lange kongeetape i Baskerlandet Rundt fra Zumarraga til Arrate i spidsen for en gruppe på 12 ryttere, der havde skilt sig ud på den afsluttende, stejle stigning op mod mål.</p><p>Under disse krævende forhold var Rodriguez klart den hurtigste i spurten fulgt af hollænderen Bauke Mollema (Trek), englænderen Simon Yates (Orica-GreenEdge), spanieren Ion Izaguirre (Movistar) og den colombianske indehaver af førertrøjen Sergio Henao (Sky), mens dennes landsmand Nairo Quintana besatte syvendepladsen.</p><h3>Etapen i morgen passer Rodriguez bedst</h3><p>»Det er første gang, jeg har vundet en finale her i Arrate, og jeg har bl.a. et dårligt minde fra en etape i Vuelta a España, hvor jeg efter målfoto blev dømt som taber i en duel mod Alejandro Valverde. Derfor holdt jeg højt tempo lige til det sidste. Jeg skulle ikke løbe nogen risike«, lød det fra en glad Joaquim Rodriguez umiddelbart efter målpassagen.</p><p>Sammenlagt fører Henao stadig foran spanieren og Quintana, men alle tre er noteret for samme tid. Selv om lørdagens afsluttende enkeltstart ikke umiddelbart synes at være til Rodriguez’ fordel, lægger spanieren en god portion optimisme for dagen.</p><p>»Faktisk er den etape, vi skal ud på i morgen, hvor vi tre gange skal op ad stigningen til målet i Aia, den der passer mig allerbedst, så jeg håber da på, at formen rækker til et nyt topresultat«.</p><h3>Viser lovende formn til klassikerne i Ardennerne</h3><p>»I hvert fald har den vist sig at være glimrende. Ellers havde jeg ikke været i stand til at følge den fart, som Quintanas og Henaos holdkammerater satte på de sidste 40 km. Oven i købet blev jeg udsat for uheld, som tvang mig til at skifte cykel, og det var meget trist, at den situation fremkaldte et slemt styrt, som gik ud over min holdkammerat Angel Vicioso«.</p><p>Skulle det glippe for Rodriguez at nå op på podiets øverste trin i Baskerlandet, har spanieren under alle omstændigheder fåët styrket selvtilliden ganske gevaldigt frem mod klassikerne i Ardennerne, der traditionelt er et af hans store sæsonmål.</p><p>Mens Nairo Quintana ikke havde overskud til at gøre en forskel, imponerede landsmanden Sergio Henao ved ikke alene at forsvare sin førertrøje, men også prøve på at skaffe sig et yderligere forspring.</p><h3/><h3>Indehaveren af førertrøjen i flot fremstød</h3><p>Med 4,5 km tilbage angreb Henao alene fra favoritgruppen, og umiddelbart var ingen i stand til at følge ham.</p><p>Sydamerikaneren hentede Rodriguez’ russiske holdkammerat Ilnur Zakarin, der var stukket kort inden, men denne var naturligt nok ikke interesseret i at hjælpe Henao.</p><p>Bagude organiseredes forfølgelsen omsider, og her var det først den italienske veterean Michele Scarponi (Astana), og siden den unge franskmand Thibaut Pinot (FDJ), der tog det store slæb.</p><p>Henao og Zakarin blev hentet, da der manglede små to km, men også colombianeren har de seneste dage udsendt lovende siganler frem mod storløbenene længere nordpå i Europa i den sidste halvdel af måneden.</p><h3>Majka og Kwiatkowski tabte tid</h3><p>Hverken Tinkoff-Saxos Tour de France-bjergkonge Rafal Majka eller hans polske landsmand verdensmesteren Michal Kwiatkowski (Etixx-Quick Step) formåede at følge med, da tempoet blev strammet helt i front.</p><p>De fulgtes ad i mål med et minus på 23 sekunder, og det medførte, at Majka dumpede fra den samlede sjetteplads ned som nr. 15 med et minus på et halvt minut, mens Kwiatkoeski er to placeringer længere fremme med samme afstand op til Henao.</p><p>Løbets eneste danske deltager Chris Anker Sørensen (Tinbkoff-Saxo) kom i mål som nr. 46 i en gruppe på et dusin ryttere, der satte 7.53 minutter til, og han er nu 12.33 minutter bagud som nr. 43.</p><h3>Martin og Danielson i langt udbrud</h3><p>Chris Ankler Sørensen havde i den indledende fase af etapen, været med i flere større udbrudsforsøg, men det var først efter den anden af dagens syv bjergspurter, at det omsider lykkedes at etablere en længerevarende offensiv.</p><p>På det tidspunkt var der tilbagelagt cirka 70 km, og de fire, der slap fri, var den tredobbelte tyske enkeltstartsverdensmester Tony Martin (Etixx-Quick Step), den amerikanske veteran Tom Danielson (Cannondale-Garmin), franskmanden Romain Hardy (Cofidis) og spanieren Peio Bilbao (Caja Rural).</p><p>De to sidstnævnte faldt hurtigt fra, hvorimod Martin og Danielsonb holdt stand indtil den sidste stigning meldte sig.</p><p class=" bl-elem">Tinkoff-Saxo måtte allerede inden etapen sige farvel til kroaten Rolbert Kiserlovski, der oprindelig var tiltænkt en kaptajnsrolle, men var blevet ramt af sygdom op til løbet.</p>	
</div>

</div></body></html>
