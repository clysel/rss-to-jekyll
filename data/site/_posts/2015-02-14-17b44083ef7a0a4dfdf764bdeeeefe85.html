---
layout:     post
title: 	    "Usædvanligt samarbejde bag udviklingen af unik filterpose"
post_author:	    Sanne Wittrup
post_date:	    Sat, 14 Feb 2015 13:00:11 +0000
post_site:	    ing.dk 
post_link:	    http://ing.dk/artikel/usaedvanligt-samarbejde-bag-udviklingen-af-unik-filterpose-174082
---
<html><body><div><section class="body"><p>»Flere danske virksomheder burde altså samarbejde om produktudvikling – sådan som vi har gjort!«</p>
			<p>Sætningen kommer spontant fra general manager Mikkel Nygaard Larsen fra Haldor Topsøe, da han skal fortælle, hvordan kolleger fra cementgiganten FLSmidth og Topsøe sammen har udviklet et bane­brydende posefilter.</p>
			<p>Posefiltret, der består af tre lag stof, er belagt med Topsøes katalysatormaterialer, og dermed kan det rense røggassen fra for eksempel en cementfabrik for både støv og andre miljøfarlige forbindelser som NOx, VOC (Volatile Organic Compounds) og dioxin i én arbejdsgang.</p>
			<p><figure class="plugin full zoomable"><img data-original-image="http://ing.dk/sites/ing/files/envirotex_filter-02.png" src="http://ing.dk/sites/ing/files/styles/article_inline/public/envirotex_filter-02.png?itok=94H2xdKd" alt=""/></figure></p>
			<p>I dag renser man først røgen for støv via et traditionelt posefilter, hvorefter røgen sendes ind i de næste, separate rensningsanlæg, der så fjerner NOx, VOC og dioxin.</p>
			<p>»Det smukkeste er, at vores pose­produkt har samme dimensioner som de posefiltre, der i forvejen hænger ude på fabrikkerne,« siger Mikkel Nygaard Larsen, som dog ikke vil ud med en pris på filtret. Ud over, at investeringen kan være op til 80 pct. lavere end med traditionel teknologi.</p>
			<p>Det var varsling af stramme miljøkrav til den amerikanske cement­industri i 2015, der tilbage i 2010 fik de to virksomheder til at finde sammen for at kombinere FLSmidths viden om posefiltre og processer med Topsøes ditto om katalysatorer og overfladekemi.</p>
			<h2>Test af mange stofprøver</h2>
			<p><figure class="plugin right zoomable"><img data-original-image="http://ing.dk/sites/ing/files/envirotex_filter-01.png" src="http://ing.dk/sites/ing/files/styles/w1120_media_right/public/envirotex_filter-01.png?itok=BpwO8JYB" alt=""/></figure></p>
			<p>I starten udførtes tests på katalytiske, keramiske filtre. Det keramiske materiale er porøst og nemt at katalysere og kan tåle højere temperaturer – 350-400 grader celsius – som effektivt kan fjerne NOx og VOC’er. Ulempen ved keramiske filtre er dog, at de færdige anlæg bliver meget store.</p>
			<p>»Da vi testede disse filtre, prøvede vi at sænke temperaturen og fandt ud af, at omdannelsen stadig gik fint ved 210-240 grader. Det gør det muligt at bruge de langt billigere, normale og 10 meter lange stofposefiltre, hvilket var noget af et gennembrud,« forklarer Mikkel Nygaard Larsen.</p>
			<p>Til gengæld viste det sig at være noget at en udfordring at finde et stofmateriale, som det rent praktisk lod sig gøre at påføre katalysatoren:</p>
			<p>»Vi har afprøvet adskillige posematerialer, før vi kom frem til noget, som virkelig duede. Samtidig fandt vi ud af at designe posefiltret i tre lag med hver sin katalysator på, således at hvert lag løser én opgave,« siger han uden dog at ville afsløre, hvilket materiale de kom frem til.</p>
			<p>Mens FLSmidth har posefabrikker flere steder, så er Topsøe nu i gang med at designe en ny fabrik i Houston, Texas, til fabrikation af filterposer med coating.</p>
		</section></div></body></html>
