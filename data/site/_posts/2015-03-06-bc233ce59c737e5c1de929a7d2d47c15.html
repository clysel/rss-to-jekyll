---
layout:     post
title: 	    "Forfatters rejseminder: »Toilettet lå i en krog af køkkenet og bestod af et hul i gulvet« "
post_author:	    
post_date:	    Fri, 06 Mar 2015 11:26:47 +0100
post_site:	    politiken.dk 
post_link:	    http://politiken.dk/rejser/rejseminder/ECE2565392/forfatters-rejseminder-toilettet-laa-i-en-krog-af-koekkenet-og-bestod-af-et-hul-i-gulvet/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4 class="">
Bag om Jens Andersen</h4>
<div class="fakta-body" data-buildingblock="embedded_factboxlink">
<p>
59 år. Biografiforfatter og foredragsholder. Får overrakt Politikens 
Litteraturpris 12. marts for Astrid Lindgren-biografien 'Denne dag, et liv'. 
Han har tidligere modtaget priser for sit forfatterskab, bl.a. Søren 
Gyldendal Prisen og Georg Brandes-prisen. 
</p><p>
Biografier om Tove Ditlevsen, H.C. Andersen, Thit Jensen, Frank Arnesen, Tom 
Kristensen og Ole Lund Kirkegaard har fået stor ros af anmelderne. Inden han 
blev fuldtidsforfatter, arbejdede han som litteraturkritiker og 
litteraturredaktør ved en række aviser. 
</p><p class=" bl-elem">
Jens Andersen er gift med gymnasielærer Jette Glargaard, og de har børnene 
Anders på 34 år, 25-årige Kathrine og Mathias på 20. 
</p>
</div>
</div><h3>
Min første rejse ... 
</h3><p>
var en cykeltur til Lolland og Falster med mor og far i sommeren 1960. Før 
charterturismens glade dage, og dengang da alle små drenge skulle ligne og 
lyde som Lille Per i Far til fire-filmene. Jeg var knap fem år og nød 
campinglivets friheder fuldt ud, vågnede før de lokale høns og gik rundt 
mellem alle teltene på pladsen, rykkede i bardunerne og galede: »Go’moren, 
go’moren, til hele bondegååå-rden!! 
</p><h3>
Min bedste rejse ... 
</h3><p>
var på et højfjeldshotel i Jotunheimen for 26 år siden med tindrende smukke, 
solbeskinnede langrendsture i surrealistiske is- og snelandskaber. En slags 
bryllupsrejse, hvor jeg løb som en brækket arm på de uforskammet smalle og 
glatte ski, styrtede ustandselig, men smaskforelsket, som jeg var, rejste 
mig gang på gang og fulgte i sporet af min hustru, Jette. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/rejser/rejseminder/ECE2556306/sangerindes-rejse-til-faeroeerne-jeg-tror-at-min-flyskraek-eskalerede-paa-den-tur/">Sangerindes rejse til 
Færøerne: »Jeg tror, at min flyskræk eskalerede på den tur«</a></p><h3>
Min værste rejse ... 
</h3><p>
var et velment forsøg på en maskulin dannelsesrejse til London med min ældste 
søn, Anders, på et tidspunkt, hvor pengene var små. 
</p><p>
’Hotellet’ var en katastrofe med tapet i laser og senge fra det lokale 
beskyttelsesrum under Anden Verdenskrig, forstoppet lokum og 
badefaciliteter, der bestod af en svajende brusekabine ved siden af den løse 
håndvask inde i selve værelset. 
</p><p>
Billetter til fodboldkamp fik vi selvfølgelig heller aldrig fat i. Kun 
Guinness-hanerne på pubberne virkede, og det reddede stumperne af en 
mislykket far og søn-udflugt. 
</p><h3>
På rejser medbringer jeg altid ... 
</h3><p>
bøger med udsigt! At læse på en lang rejse er at leve dobbelt så intenst. I 
virkeligheden og i fantasien. Og det skal være litteratur med tilknytning 
til det sted eller den kultur, vi rejser i. 
</p><p>
For eksempel ’Zorba, grækeren’ på Kreta, H.C. Andersens ’Improvisatoren’ og 
Goethes ’Italiensk Rejse’ syd for Rom, Halldor Laxness’ ’Salka Valka’ på 
Island, Jack Kerouacs ’On the Road’ på bilferie i USA, Johannes V. og Jeppe 
Aakjær i Nordjylland og selvfølgelig Astrid Lindgrens ’Vi på Krageøen’ i den 
stockholmske skærgård. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/rejser/rejseminder/ECE2545734/skuespillers-rejseminder-vi-havde-daasehakkeboeffer-og-de-frygteligste-madvarer-med/">Skuespillers rejseminder: »Vi 
havde dåsehakkebøffer og de frygteligste madvarer med«</a></p><h3>
Min favoritrejsepartner ... 
</h3><p>
er så afgjort min kone, Jette. På rejser er hun skønheden selv, brokker sig 
aldrig, og forstår at lade den grågrumsede hverdag i Danmark bag sig og nyde 
hvert eneste sekund derude. Bare det var mig, der kunne være så meget til 
stede i nuet. Det er en kunst, som jeg har ophøjet til titel på min Astrid 
Lindgren-biografi: ’Denne dag, et liv’. 
</p><h3>
Min seneste rejse ... 
</h3><p>
var juleshopping-weekend i London. Fantastisk stemning i gaderne, forrygende 
retro og second-hand shops i Soho, samt verdens p.t. sjoveste musical, ’The 
Book of Mormon’. En satirisk perle. Og så et par skønne, langsomme morgener 
med klassisk brunch serveret af rigtige tjenere, der serverer korrekt og 
holder deres mund. 
</p><h3>
Mit bedste feriemåltid ... 
</h3><p>
var friske, sprøde grøntsager og masser af koriander i rispapir på en ydmyg 
restaurant i Hanoi, hvor toilettet lå i en krog af køkkenet og bestod af et 
hul i gulvet. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/rejser/rejseminder/ECE2538184/mgp-vaerts-vaerste-rejseminde-drak-vand-fra-bussens-toilet-og-blev-virkelig-daarlig/">MGP-værts værste rejseminde: 
Drak vand fra bussens toilet og blev virkelig dårlig</a></p><h3>
Det dummeste, jeg har gjort på en rejse ... 
</h3><p>
var så afgjort at glemme passet på en weekendrejse til Hamburg i begyndelsen 
af 1990’erne og først opdage det 30 minutter før togafgang. Takket være en 
imødekommende betjent på Københavns Hovedbanegård lykkedes det at få et 
provisorisk pas strikket sammen på olympisk rekordtid, og ligesom i en 
gammel sort-hvid film løb jeg på perronen langs toget og sprang om bord, 
mens min kone stod og heppede ved den åbne dør. Sådan husker jeg det i hvert 
fald. 
</p><h3>
Jeg rejser altid tilbage til ... 
</h3><p>
Sverige. Altså, hvad vores naboer dog ikke har at byde på fra nord til syd! 
Som ung vandrede jeg i Lapland og var nær sneet inde på toppen af 
Kebnekaise. Som familiefar har jeg dyrket Idre Fjäll om vinteren og Småland 
om sommeren. De seneste år har vi udforsket Gotland og Värmland i 
kombinationen bil og cykel, og så er Stockholm, som jeg har besøgt 25-30 
gange i de seneste par år, da jeg arbejdede på Astrid Lindgren-bogen, 
Nordens absolut smukkeste hovedstad. Den by og det lys, der strømmer fra 
dens mange vandløb, huse og tage, bliver man aldrig træt af at opholde sig i 
og vandre tynd. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/rejser/rejseminder/ECE2529348/fashad-kholghi-om-sin-kostskolelaerer-han-er-den-bedste-menneskesmugler-jeg-har-moedt/">Fashad Kholghi om sin 
kostskolelærer: »Han er den bedste menneskesmugler, jeg har mødt«</a></p><h3>
Mit bedste tip til Stockholm ... 
</h3><p>
er at flyve til Stockholm og tage toget hjem til København. Eller omvendt. På 
ikke så få flyafgange kan man få billetter til 300-400 kroner og på 
ikke-travle dage også en togbillet til samme pris. Og så til togvogne, der 
er dobbelt så komfortable som de danske. Altid med en hyggelig bistrovogn. 
Hvorfor har provinsielle DSB heller ikke sådan noget? 
</p><h3>
De mest interessante personer, jeg har mødt på en rejse, er ... 
</h3><p>
videnskabsfolk og deltagere i Galathea-ekspeditionen i 2006-2007. Jeg var en 
af de heldige journalister, der var med fra Sankt Croix til Boston og hele 
vejen hjem til Langelinie. Skibet var jo stuvende fuld af videnskabeligt 
knowhow og folk, der kunne fortælle virkelige eventyr om både himmel og hav. 
Altså, at sidde musestille i en gummibåd langt ude på Sargassohavet med et 
par knivskarpe hvalforskere og en masse lyttegrej og vente på hvalsangene 
under en og så opleve havoverfladen blive brudt af kåde kaskelotter – det 
glemmer man ikke lige med det samme. 
</p><h3>
Min næste rejse ... 
</h3><p class=" bl-elem">
går til den stockholmske skærgård. Med 30.000 øer og holme bør der – selv i 
højsæsonen – være plads til et par danskere, der ønsker at fare vild ved 
hjælp af Waxholmsbolagets ’Båtluffarkort’, der giver ret til ubegrænset 
sejlads med alle tænkelige skærgårdsbåde og -ruter i fem dage. ’På luffen!’, 
som de siger på svensk, ’På farten!’. Er det ikke bare, hvad de bedste 
rejser handler om: at være i bevægelse både kropsligt og åndeligt? 
</p>	
</div>
</div></body></html>
