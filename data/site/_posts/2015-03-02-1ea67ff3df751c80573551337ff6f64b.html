---
layout:     post
title: 	    "Russisk VM-stjerne har skrevet kontrakt med Kolding"
post_author:	    
post_date:	    Mon, 02 Mar 2015 15:43:29 +0100
post_site:	    politiken.dk 
post_link:	    http://politiken.dk/sport/haandbold/ECE2570336/russisk-vm-stjerne-har-skrevet-kontrakt-med-kolding/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Konstantin Igropulo, der var en dominerende skikkelse på det russiske 
landshold under VM i håndbold i Qatar i januar, har sat sin signatur på en 
kontrakt med det danske mesterhold Kolding København. 
</p><p>
Den 29-årige russer med det græskklingende navn – hans bedsteforældre var 
græske kommunister, der flyttede til Sovjetunionen – spiller i øjeblikket 
for den tyske Bundesligaklub, Füchse Berlin. 
</p><p><b class="ext-link">Sportsdøgnet:</b><a class="embeddedlink" href="http://politiken.dk/sport/ECE2569427/sportsdoegnet-dansk-maalmager-honoreres-med-en-forlaengelse-i-ajax/">Russisk stjerne tæt på KIF 
Kolding</a></p><p>
Igropulo har kontraktudløb med tyskerne efter denne sæson – og i sidste uge 
skrev han under på en aftale med Kolding København. 
</p><p>
Russeren, der har en universitetsuddannelse i fysik og kemi, og som efter 
sigende taler syv sprog, har været på besøg i den sydøstjyske by, og han 
fandt forholdene meget tilfredsstillende. 
</p><h3>
Skal afløse svensk stjerne
</h3><p>
Efter hvad Politiken erfarer, var Igropulos eneste bekymring det sportslige 
niveau – han frygtede, at han kunne komme til at falde i styrke ved at 
skifte fra den tyske til den danske liga. Men efter at have studeret truppen 
og ligaen nærmere, var han ikke i tvivl og skrev under på kontrakten. 
</p><p>
Igropulo har erfaring fra klubhåndbold på bedste niveau. 
</p><p><b class="ext-link">Læs også</b><a class="embeddedlink" href="http://politiken.dk/sport/haandbold/haandboldvmmaend/ECE2519140/mikkel-hansen-russerne-er-gode-men-nu-er-vi-i-gang/">Mikkel Hansen: Russerne er 
gode, men nu er vi i gang</a></p><p>
Den 1,90 meter høje højre back har efter et par sæsoner i græsk håndbold 
spillet for den bedste russiske klub, Medvedi, og derefter – frem til 
sommeren 2012 – spillede han tre sæsoner for FC Barcelona, hvor han var 
klubkammerat med bl.a. Jesper Nøddesbo. Og siden 2012 har han spillet i 
Füchse Berlin. 
</p><p>
Konstantin Igropulo er tænkt som afløser for den ofte skadede svenske højre 
back, Kim Andersson, der har kontraktudløb til sommer, men som i øvrigt 
endnu ikke har svaret på et forlængelsestilbud fra Kolding. 
</p><p class=" bl-elem">
Siger Kim Andersson mod forventning ja – han er også i forbindelse med Mikkel 
Hansens franske klub, Paris S-G – kan han komme til at danne backpar med 
Igropulo. 
</p>	
</div>
</div></body></html>
