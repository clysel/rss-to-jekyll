---
layout:     post
title: 	    "Ny ambitiøs plan for madaffald skydes i gang i dag "
post_author:	    
post_date:	    Fri, 17 Apr 2015 11:24:52 +0200
post_site:	    politiken.dk 
post_link:	    http://politiken.dk/oekonomi/2050/groen_omstilling/ECE2630555/ny-ambitioes-plan-for-madaffald-skydes-i-gang-i-dag/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
I dag ender langt det meste af det våde, organiske affald fra servicesektoren 
i de kommunale forbrændingsanlæg. Om tre år skal den andel være mere end 
halveret. 
</p><p>
I stedet skal madaffald fra butikker, hoteller og restauranter genanvendes i 
biogasanlæg. Efter forgasning kan affaldet bruges som kompost. 
</p><p>
Det er målet for en ny kampagne, som miljøminister Kirsten Brosbøl (S) 
lancerer i dag. Miljøministeriet forventer, at genanvendelsen af organisk 
affald fra sektoren skal stige fra 17 procent i 2011 til 60 procent i 2018. 
</p><p>
Det ambitiøse mål bygger på erfaringer fra Coop og Dansk Supermarked, 
forklarer Kirsten Brosbøl. 
</p><p>
»De har lagt nogle planer, som viser, at vi kan nå rigtig langt. Der er et 
stort, uudnyttet potentiale i servicesektoren«, siger Kirsten Brosbøl. 
</p><h3>
Coop vil udbrede ordning til alle 1.200 butikker 
</h3><p>
For Coop handler det i høj grad om økonomi. Coop begyndte i 2013 at genanvende 
madaffaldet fra udvalgte butikker på Fyn og vil udbrede ordningen til alle 
sine 1.200 butikker i løbet af i år. 
</p><p>
»Vores erfaring er, at der er en rigtig god økonomisk gevinst i det – samtidig 
med at man gør noget for miljøet«, siger Signe Frese. 
</p><p>
I butikkerne har man, som hun udtrykker det, »ikke tid til at hælde mælken ud 
af kartonerne eller tage appelsinerne ud af nettet«. Emballagen og det 
organisk affald bliver i stedet skilt ad i et forsorteringsanlæg hos NC 
Miljø i Nyborg, som selv har udviklet sorteringssystemet. Herfra går det 
våde affald videre til biogasanlæg, mens emballagen sendes til forbrænding. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/debat/profiler/selinajuul/ECE2555519/flere-fattige-danskere-lever-af-skrald/">Flere fattige danskere lever 
af skrald</a></p><p>
Signe Frese oplyser, at der efterhånden vil blive bygget sorteringsanlæg flere 
steder i landet, så affaldet ikke skal køres for langt. 
</p><p>
Hvor stor Coop’s økonomiske gevinst er ved genanvendelse af det organiske 
affald, vil Signe Frese ikke ud med, kun at den er »betydelig«. Når det 
gælder gevinsten ved at sortere pap og plast fra og sælge til genanvendelse, 
hvilket Coop har gjort i årevis, vil hun derimod godt fortælle, at den er på 
omkring 40 millioner kroner om året i forhold til at betale for at aflevere 
det til et forbrændingsanlæg. 
</p><p>
Miljøministeriets kampagne sigter også på at øge genanvendelsen af pap og 
plast fra servicesektoren til 70 procent i 2018. I 2011 blev 53 procent 
genanvendt. 
</p><h3>
Forbrændingsanlæggene vil ikke mangle affald
</h3><p>
Selv om målet med kampagnen er at fjerne titusinder af tons affald fra 
forbrændingsanlæggene, mener miljøminister Kirsten Brosbøl ikke, at de vil 
komme til at mangle affald til deres varmeproduktion. 
</p><p>
»Vi forventer, at der bliver genereret mere affald i det hele taget. Derfor er 
vores vurdering, at der fortsat vil være en nogenlunde konstant mængde 
affald til forbrænding, selv om vi genanvender en større procentdel«, siger 
Kirsten Brosbøl. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/forbrugogliv/boligogdesign/ECE2454083/det-mener-danskerne-om-affaldssortering/">Det mener danskerne om 
affaldssortering</a></p><p>
Den vurdering deles ikke af Dansk Erhverv, som organiserer en stor del af 
servicesektoren, blandt andet detailhandlen. 
</p><p>
Her frygter miljøchef Jakob Lamm Zeuthen, at der vil være en regning for den 
øgede genanvendelse – og at den blandt andet vil havne i de små virksomheder 
med under ti ansatte, selv om de ikke vil blive pålagt at sortere deres 
affald. De udgør 85 procent af alle virksomheder. 
</p><p>
»Hvad sker der, når forbrændingssektoren får 100.000 tons organisk affald 
mindre inden for det næste års tid og får sværere ved at få balance i 
økonomien? Det åbner en risiko for, at de små virksomheder får byrderne i 
form af højere gebyrer for at få affaldet afhentet og brændt«, siger han. 
</p><h3>
Øget e-handel flytter emballagen ud til kunderne
</h3><p>
Dansk Erhverv bakker op om den grønne omstilling, men mener, at tilgangen i 
for høj grad er styret af store virksomheder. Desuden tager regeringens 
strategi om øget genanvendelse ikke højde for de ændringer, der er i gang, 
mener Jakob Lamm Zeuthen. 
</p><p>
For eksempel den kraftige vækst i e-handel, som flytter emballage væk fra 
butikkerne og ud til forbrugerne. Ifølge Jakob Lamm Zeuthen bruges der 
typisk dobbelt så meget emballage til elektronik, der sendes direkte til 
forbrugerne, som til det, der handles i fysiske butikker. 
</p><p>
Ifølge Miljøstyrelsen producerede servicesektoren i 2012 2,4 millioner tons 
affald. Det svarer til lidt under en fjerdedel af den samlede affaldsmængde 
i Danmark. Dermed kan sektoren give et væsentligt bidrag til at nå målet om, 
at halvdelen af det organiske affald i 2022 skal gå til genanvendelse. 
</p><p class=" bl-elem">
Som led i kampagnen, der løber indtil udgangen af 2016, vil Miljøstyrelsens 
konsulenter holde møder rundt i landet for at rådgive virksomhederne, for 
eksempel i samarbejde med kommunerne og lokale erhvervsforeninger. 
</p>	
</div>

</div></body></html>
