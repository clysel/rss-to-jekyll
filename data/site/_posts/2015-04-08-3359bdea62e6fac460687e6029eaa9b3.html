---
layout:     post
title: 	    "Nu bliver gymnasierne valgtema"
post_author:	    
post_date:	    Wed, 08 Apr 2015 22:16:23 +0200
post_site:	    politiken.dk 
post_link:	    http://politiken.dk/indland/ECE2620586/nu-bliver-gymnasierne-valgtema/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-quote article-box">
<p class="quote"/>
<blockquote>
<p class="quote-txt">
Begge parter kan siges at have et forklaringsproblem 
</p>
</blockquote>
</div><p>
Forhandlingerne om gymnasierne har fra starten været frugtesløse. Og i aften 
brød de sammen. 
</p><p>
Resultatet har reelt været givet, siden forhandlingerne startede. Meldingen 
fra deltagerne i de otte møder har konstant været, at der ikke var bevægelse 
i forhandlingerne. Parterne stod for langt fra hinanden, og datoen for et 
valg var for tæt på, til at parterne kunne finde hinanden. 
</p><p><b>Gymnasiet står over for store forandringer</b></p><p>
Men selv om forhandlingerne har haft karakter af spil for galleriet, ændrer 
det ikke på, at gymnasiet står over for store forandringer efter et 
folketingsvalg. 
</p><p>
Kampen om selve synet på gymnasiet fortsætter, og udfaldet af kampen vil få 
betydning for, hvilke elever der skal gå i gymnasiet, og hvordan eleverne 
skal undervises. Svaret på det spørgsmål hænger tæt sammen med de andre 
ungdomsuddannelser og med tilbuddet til de unge, der ikke er i stand til at 
lave op til de skærpede adgangskrav til uddannelserne. 
</p><p>
Det blev spørgsmålet om, hvilke elever der skal gå i gymnasiet, 
forhandlingerne strandede på. Regeringen havde selv budt op til dans ved at 
foreslå, at fremtidens gymnasieelever skal have mindst 2 i matematik og 
dansk fra skolens afgangsprøve for at blive optaget på et gymnasium. 
</p><p>
Det rakte ikke for den borgerlige opposition, der kræver, at karakterkravet 
skal være mindst 4. Mindst, fordi DF og Liberal Alliance ønsker hhv. 6 og 7. 
</p><p><b>Løftestang til at bryde negativ social arv</b></p><p>
Regeringens udspil til et krav på 2 ville i praksis ikke have stor betydning – 
op mod 100 procent af eleverne i 1. g lever allerede op til kravene i dag. 
</p><p>
På den måde bygger regeringens udspil videre på en forestilling om, at 
gymnasiet skal bruges som løftestang til at bryde negativ social arv. De 
borgerlige parter vil en anden vej. De vil have skilt de dovne elever fra de 
flittige og stramme op både i skolen og på gymnasiet gennem sortering via 
karakterer. 
</p><p>
Begge parter kan siges at have et forklaringsproblem. 
</p><p>
Regeringen skylder at fortælle, hvordan den vil løse problemerne med et 
gymnasium, hvor de faglige bukser ser ud til at revne, fordi gymnasiet 
rekrutterer bredere blandt unge end nogensinde og samtidig med 
projektarbejde og tværfaglighed har hævet abstraktionsniveauet. 
</p><p>
De borgerlige partier skylder at fortælle, hvad der skal blive af de elever, 
som bliver afvist ved indgangen, og som ikke har lyst eller evner til at 
tage en erhvervsuddannelse. 
</p><p><b>Gymnasieelever og deres lærere skal bestille mere</b></p><p>
Selv om det har fyldt mindre i forhandlingerne, er der også forskel på, 
hvordan parterne vil ændre gymnasiernes faglige indhold. 
</p><p>
Det er ikke mindst denne del, de politiske forhandlinger, som gymnasierektorer 
og lærere har fulgt med ængstelse, fordi de gennem 10 år har knoklet med at 
få studieretningsgymnasiet til at virke. 
</p><p>
Regeringen vil blandt andet skære i antallet af studieretninger fra 200 til 
cirka 90. Desuden skal flere elever på det almene gymnasium (stx) og hhx 
have matematik på mindst B-niveau. Stx-elever skal have et 
naturvidenskabeligt fag på mindst B-niveau, så færre skal på 
suppleringskursus, efter at de har fået studenterhuen på. 
</p><p>
Og så skal gymnasieelever og deres lærere bestille mere. Regeringen lægger i 
udspillet op til, at skolerne kan bruge noget af læseferierne i 1. g og 2. g 
til undervisning. 
</p><p>
De borgerlige partier har i forhandlingerne taget godt imod de dele af 
regeringens udspil, men vil gå videre og have mere traditionel faglighed og 
mindre tværfaglighed. 
</p><p class=" bl-elem">
De borgerlige partier vil ændre på tværfaglighed, som den kommer til udtryk i 
almen studieforberedelse, som forkortes AT, og af nogle gymnasieelever 
kaldes ’alment tidsspilde’. Krigsdansen om de mange forkortelser, som vi har 
set i forhandlingsforløbet, er optakt til en værdikamp. Den fortsætter efter 
et valg. Venstre ønsker at nedsætte en kommission, som skal se på alle 
ungdomsuddannelser og finansieringen af dem. Så der er forandringer på vej i 
hele sektoren. Spørgsmålet er bare hvornår. 
</p>	
</div>

</div></body></html>
