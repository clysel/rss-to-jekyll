---
layout:     post
title: 	    "Open source-alternativ til Google Street View i eksplosiv vækst"
post_author:	    1471693
post_date:	    Tue, 21 Apr 2015 09:03:00 +0000
post_site:	    www.version2.dk 
post_link:	    http://www.version2.dk/artikel/open-source-alternativ-til-google-street-view-i-eksplosiv-vaekst-148640
---
<html><body><div><section class="body">
    <p>Det var en kølig og krystalklar morgen i august 2013, da Jan Erik Solem og to af hans venner gik ud på havnen i Malmø for at prøve et eksperiment af.</p>

<p>Jan Erik havde netop sagt sit job hos Apple op, og havde brugt det meste af sommeren på at flikke en simpel iPhone-app sammen, der skulle blive et alternativ til Googles berømte street view-funktion. Helt basalt beregner appen, hvordan en serie af billeder hænger sammen og genererer et forløb, så man som beskuer kan opleve gaden i billeder.</p>

<p><figure class="plugin right zoomable"><img data-original-image="http://www.version2.dk/sites/v2/files/jes-portrait_lowres.jpg" src="http://www.version2.dk/sites/v2/files/styles/medium/public/jes-portrait_lowres.jpg?itok=fQBAdv4V" alt=""/><figcaption>Jan Erik Solem solgte sin tidligere virksomhed Polar Rose til Apple for 165 mio. kr., men forlod jobbet hos Apple for at skabe open source alternativet til street view, Mapillary. </figcaption></figure></p>

<p>På trods af at Google-bilerne har kortlagt omkring 11 mio. km gader, så er der stadig dele af verden, hvor søgemaskinegigantens kameraer ikke har været. Heriblandt dele af havnen i Malmø, hvor de tre venner nu gik i gang med at tage billeder for at teste appen af for første gang.</p>

<p>Efter en times arbejde mødtes de igen efter at have været hele havnen igennem.</p>

<p>»Jeg sagde til mig selv, at ‘wow, billederne ser godt ud’. Det virkede rent faktisk, selvom vi endnu ikke havde fundet den bedste måde at gøre det på,« siger Jan Erik Solem, der valgte at stifte virksomheden Mapillary efter oplevelsen på havnen.</p>

<p>»Hvis du vil have dækning ud over de steder, som Google-bilen kører, så er du nødt til at bruge de værktøjer, som folk allerede har i deres lommer,« siger han.</p>

<p>Mapillary-tjenesten blev lanceret i starten af 2014 som et open source-alternativ til Googles dominerende street view-service. På lidt over et år er antallet af billeder, som folk har lagt op på tjenesten med deres smartphones, nærmest eksploderet. Billede nummer én million kom meget sigende fra et af de mest utilgængelige områder i verden, nemlig Svalbard, i juni 2014. Og i skrivende stund, tæller Mapillary over 12 mio. billeder og 360.000 tilbagelagte km, hvilket svarer til over 3 pct. af det, som Google street view dækker. Alt sammen indsamlet udelukkende af frivillige, der blandt andet er utilfredse, når Google-bilen ikke kommer ud i deres lokalområde.</p>

<p>»Der var aldrig nogen som gad køre igennem og fotografere min hjemby i Sverige på 10.000 indbyggere,« siger Jan Erik Solem og fortsætter:</p>

<p>»Det kan ikke betale sig for en virksomhed, men nu kan jeg selv gøre det på min cykel over et par weekender.«</p>

<h3>Street view skaber 3D-modeller af byer</h3>

<p>Umiddelbart kan street-view funktionerne hos Mapillary og Google virke som et vindue, der mest bruges potentielle bankrøvere og andre nysgerrige, men under overfladen gemmer de på nogle vigtige kortdata, som kan bruges til meget mere.</p>

<p>Google analyserer eksempelvis street view-billederne for at finde ud af, hvor mange vejbaner der er på motorvejene, hvilket er en essentiel viden for selskabets vejvisnings-app.</p>

<p>Men hvor Google holder sine data billeddata tæt ind til kroppen, så er alle billeder på Mapillary open source og kan bruges gratis til ikke-kommercielle formål. Samtidig er det frit for alle at ændre, tilføje og fjerne evt. krænkende billeder fra databasen.</p>

<p>Mapillary’s teknologi fungerer på samme måde som Googles ved automatisk at sløre ansigter og nummerplader på billederne. For hvert billede, der bliver lagt op, scanner systemet efter billeder med lignende træk i nærheden, hvorefter det så kan “lappe” billederne sammen. Det gælder endda billeder, hvor det måske er dårligt vejr på det første billede og solskinsvejr på det næste, fortæller Jan Erik Solem.</p>

<p><figure class="plugin full zoomable"><img data-original-image="http://www.version2.dk/sites/v2/files/mapillary-in-action.gif" src="http://www.version2.dk/sites/v2/files/styles/article_620px_width/public/mapillary-in-action.gif?itok=VkRTNyRA" alt=""/><figcaption>Klik for at se animationen af Mapillary. </figcaption></figure></p>

<p>Teknologien er stadig begrænset af, at folk skal tage billederne med deres smartphone-kamera, og derfor vil man oftest støde på en serie af fastlåste billeder på Mapillary. Med Googles street view kan man omvendt kigge rundt i 360 grader på grund af det kamera, som Google-bilen kører rundt med.</p>

<p><figure class="plugin right zoomable"><img data-original-image="http://www.version2.dk/sites/v2/files/sagrada_familia_0.gif" src="http://www.version2.dk/sites/v2/files/styles/medium/public/sagrada_familia_0.gif?itok=AQfBT6rZ" alt=""/><figcaption>Her er en 3D-rekonstruktion af kirken Sagrada Familia i Barcelona lavet ud fra en serie af 13 billeder i Mapillary. Klik for at se animationen. </figcaption></figure></p>

<p>Mapillary benytter sig af den avancerede structure for motion-teknologi, som går ud på at samle 3D-informationer ud fra 2D-billeder. Når millioner af brugere verden over lægger billeder ind i den samme database, er det nemlig muligt at sammenligne billederne og regne de tredimensionelle omgivelser ud lidt efter lidt.</p>

<p>Fordi objekterne på billederne rykker sig i forhold til hinanden, når man tager flere billeder fra forskellige vinkler, er det muligt at beregne, hvordan de står placeret i forhold til hinanden.</p>

<p>»Du kan på den måde genskabe hele byer i tre dimensioner. Det er det, vi arbejder på at gøre muligt,« siger Jan Erik Solem.</p>

<p>Det har krævet tre ansatte med ph.d.’er for at udvikle denne funktionalitet til Mapillary.</p>

<h3>Kan crowden konkurrere med kapitalen?</h3>

<p>På trods af den eksplosive vækst, ser Jan Erik Solem stadig Mapillary som et supplement snarere end et alternativ til Googles street view. I hvert fald indtil videre.</p>

<p>Google har selv gjort det muligt for brugerne at lægge deres egne 360-graders billeder ind på street view-tjenesten via Photo Sphere-appen. Den er dog beregnet til at tage panorama-billeder og derfor ikke lige så egnet som Mapillary til hurtigt at kortlægge gader.</p>

<p>Samtidig har den crowdsourcede tjeneste den fordel, at den bliver drevet frem af især frivillige kort-entusiaster og friluftsmennesker, som gerne vil kortlægge deres vandretur og vise den videre til vennerne.</p>

<p>»Der er noget ved idéen, som giver genlyd hos brugerne. Vi havde en bruger, der tilmeldte sig i en lille by i Sverige, og som gik ud med sin cykel og sin Android-telefon og kortlagde hver eneste gade i byen på to søndage,« fortæller Jan Erik Solem og fortsætter:</p>

<p>»Du kan se samme mønster i mange dele af verden: En person der er irriteret over, at hans by ikke er kortlagt, og som går ud og gør det selv.«</p>

<p>Mapillary har ikke ansat nogen til at lave markedsføring for tjenesten, men alligevel er brugernes bidraget steget med 20 pct. hver måned indtil videre.</p>

<p>Et af de steder, hvor Mapillary er mest udbredt er Tyskland, hvilket må gøre lidt ondt hos Google. Selskabet blev nemlig forbudt at indsamle billeder til street view i det sydlige naboland, efter det kom frem, at Google-bilerne havde opsnappet trafikken fra private tyskeres åbne wifi-forbindelser. Også i Indien er Google street view-udbredelse stærkt begrænset.</p>

<p>Men når fotografen er en flok på millioner af smartphone-bærende mennesker, er historien en anden.</p>

<p>»Vi har bedre dækning end Google i nogle dele af verden. Hvis der er noget interessant, vil en bruger dække det på et eller andet tidspunkt,« siger Jan Erik Solem.</p>

<p>»Google har alle vejene i mange byer, men vi har cykelstierne, strandene og parkerne. Vi tror på, at denne her metode til at indsamle billeder bliver vigtig i fremtiden,« siger han.</p>

<h3>Undgår Google-problem med street view</h3>

<p>En af ulemperne ved Googles tilgang er, at billederne hurtigt kan blive forældede, og så tager det lang tid - måske flere år - før Google-bilen kommer igen.</p>

<p>Det kan man blandt andet se et tydeligt eksempel af på Rådhuspladsen og ved Industriens Hus, hvor to tilstødende billeder, viser nogle meget forskellige udgaver af pladsen og bygningen:</p>

<p><figure class="plugin full zoomable"><img data-original-image="http://www.version2.dk/sites/v2/files/google_maps_2.gif" src="http://www.version2.dk/sites/v2/files/styles/article_620px_width/public/google_maps_2.gif?itok=GCGeEfWu" alt=""/><figcaption>Klik på billedet for at se animationen. </figcaption></figure></p>

<p>På det ene billede ser man den gamle Industriens Hus-bygning og Rådhuspladsen med Movia-terminalen. På det andet billede er Industriens Hus blevet til glas, mens pladsen er overplastret med metrobyggeri, hvilket illustrerer de år, der er gået, inden Google-bilen vendte tilbage.</p>

<p>»Det er ikke omkostningseffektivt og skalerbart at gøre det med biler som Google,« siger Jan Erik Solem, der håber at blive den uafhængige og åbne standard, når giganter som Apple, Google og Microsoft kæmper for at have hver deres eget lukkede økosystem af kortdata.</p>

<p>Mapillary er allerede integreret ind i den anden åbne kortstandard OpenStreetMap, så der er frit slag for at benytte sig af street view-funktionen til ikke-kommercielle formål.</p>

<p>Der er dog stadig noget uopdyrket land tilbage i verdenen af korttjenester, som Mapillary håber at vinde. Hvis man ser bort fra den almindelige forbruger, så er der også et stort behov for kortlægning især inden for transport- og byggeindustrien.</p>

<p>Her er der ofte brug for korttjenester til internt brug, hvor medarbejdere kan planlægge hvordan man eksempelvis lægger en jernbane, fortæller Jan Erik Solem, der regner med, at Mapillary skal tjene sine penge her.</p>

<p>Også kommunerne er ved at få øjnene op for crowdsourcing, når de skal have et overblik over, hvad der sker rundt omkring. Eksempelvis har Københavns Kommune lanceret tjenesten “<a href="http://givetpraj.kk.dk/">Giv et praj</a>”, der på et år har fået omkring 2.000 indberetninger fra borgere, som har fundet et skilt, der er i stykker eller en skraldespand, der er fuld.</p>

<p>Her satser Mapillary på at kunne hjælpe kommunerne med at planlægge vejene og give dem et overblik over trafikskiltene.</p>

<p><em>Startup-land: Version2 sætter fokus på de it-iværksættere, som sætter teknologiske milepæle og er med til at forandre brancher. Er der nogen, som vi har glemt, så giv os et praj på ecl snabela version2 punktum dk.</em></p>
  </section>

  
      </div></body></html>
