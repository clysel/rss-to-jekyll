---
layout:     post
title: 	    "Radarsystem skal sikre testvindmøller mod fly"
post_author:	    Christian Østergaard
post_date:	    Wed, 04 Mar 2015 11:54:39 +0000
post_site:	    ing.dk 
post_link:	    http://ing.dk/artikel/radarsystem-skal-sikre-testvindmoeller-mod-fly-174525
---
<html><body><div><section class="body"><p>En radar, der er optimeret til flyovervågning skal nu sikre, at det vindmøllerne i det nationale testcenter for store vindmøller i Thy kun tænder advarselslys, når der er fly i nærheden.</p>
			<p>Radaren skal overvåge luftrummet omkring vindmøllerne og tænde vindmøllernes såkaldte hindringslys på testcentret så snart et fly er inden for en bestemt radius af vindmøllerne.</p>
			<p>Det er DTU, Vestas og Siemens, der sammen har besluttet at opstille radarsystemet, der skal leveres af den danske virksomhed Terma. Der er tale om en såkaldt primærradar, der ikke er afhængig af, at flyene i området har en transponder. Dermed kan radaren også advare mod helt små sportsfly, der ikke nødvendigvis benytter transponder.</p>
			<p>»Med det voksende antal store vindmøller, der opstilles både på land og til havs, er der opstået et behov for, at man automatisk kan ændre og slukke hindringslys på møllerne. I Terma er vi i tæt dialog med myndigheder i flere lande om generel overvågning af vindmølleparker. Det var derfor nærliggende også at udvikle en variant af vores radar, der sikkert og pålideligt kan løse denne udfordring,« siger afdelingsleder og salgschef Lars Nørregaard fra Terma i en pressemeddelelse.</p>
			<p>Radaren med det mundrette navn <a href="http://www.terma.com/media/253913/scanter_5202.pdf">Scanter 5202X</a> er udviklet særligt til formålet og skal opstilles i løbet af foråret 2015.</p>
			<h2>Lys generer naboer</h2>
			<p>De 250 meter høje master, der holder hindringslysene har tidligere generet testcentrets naboer. I 2012 klagede beboere på øen Fur, der ligger 35 km fra testcentret over forstyrrende blink fra masterne.</p>
			<p>»Det eneste man kan koncentrere sig om, det er de her blink. Det er svært at sidde og snakke sammen og hygge sig. De er med os hele tiden,« lød klagen fra beboer på Fur, Britta Bugge til <a href="http://www.tvmidtvest.dk/indhold/blink-fra-oesterild-forstyrrer-fur">TV Midtvest</a> i 2012.</p>
			<p>Allerede dengang blev det foreslået at opstille et radarsystem for at mindske naboernes gener.</p>
		</section></div></body></html>
