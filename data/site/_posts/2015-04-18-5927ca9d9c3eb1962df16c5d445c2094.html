---
layout:     post
title: 	    "Eksperter savner den kolde krig"
post_author:	    
post_date:	    Sat, 18 Apr 2015 22:30:25 +0200
post_site:	    politiken.dk 
post_link:	    http://politiken.dk/udland/ECE2633974/eksperter-savner-den-kolde-krig/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Set fra Moskva er USA og Nato den store trussel mod verdensfreden. 
</p><p>
Vesten har sat sig for at indkapsle og i sidste ende angribe Rusland. Hvis da 
ikke CIA kan nøjes med at organisere et statskup i Moskva à la det i Kijev 
sidste år. 
</p><p>
Når præsident Vladimir Putin stadig oftere minder om sine atomvåben, sender 
bombefly på vingerne, annekterer Krim og hjælper separatister i det østlige 
Ukraine, er det kun, forklarer Moskva, for at forsvare Rusland – og verden i 
øvrigt – mod USA’s plan om globalt herredømme. 
</p><div class="art-quote article-box">
<p class="quote"/>
<blockquote>
<p class="quote-txt">
Putin har glemt, hvor farlige atomvåben er
</p>
<p class="sender">
</p><p class=" bl-elem">Pavel Bajev, fredsforsker</p> 

</blockquote>
</div><p/><p>
Retorikken er hasarderet, advarer sikkerhedseksperter i og uden for Rusland. 
</p><p>
»Putin har glemt, hvor farlige atomvåben er«, siger Pavel Bajev, russiskfødt 
forskningsdirektør ved det norske fredsforskningsinstitut Prio. 
</p><p>
Vi står nu i den måske farligste situation siden Cubakrisen i 1962, da USA og 
Sovjet balancerede på kanten af atomkrig. Og med statsledere, der ifølge 
eksperter ikke er nær så godt klædt på som deres forgængere til at hindre, 
at uheld eller fejltolkninger får konflikten til at spinne ud af kontrol. 
Blandt andet Putin, som torsdag sagde, at russiske atomvåben gør, at det 
»ikke er klogt at være vores fjende«. 
</p><p>
»I 1962 havde hovedparten af den sovjetiske ledelse nylig erfaring med Anden 
Verdenskrig og forstod risikoen ved konfrontation. Nu har Rusland en 
ledelse, der er meget ivrig efter at eksperimentere, og som fornemmer, at 
Vesten ikke vil løbe samme risici som Rusland. Situationen er uhyre farlig«, 
mener Bajev, der kalder Putins skramlen med atomvåben »skødesløs og 
uansvarlig«. 
</p><h3>
Apokalyptisk scenario mere reelt 
</h3><p>
Da Ruslands ambassadør i København for nylig meddelte, at danske krigsskibe 
bliver mål for russiske atomraketter, hvis Danmark tilslutter sig Nato’s 
atomforsvar, var det langtfra en enlig svale. Få dage inden havde en 
fremtrædende russisk general på et møde i Tyskland – skønt det benægtes af 
Kreml – truet sin amerikanske modpart med »et spektrum af svar fra atomare 
til ikkemilitære«, såfremt Nato flytter flere militærstyrker til Baltikum. 
</p><p>
Få tror, at Putin har ønske om en militær konflikt med Nato – og endnu mindre 
en atomkrig. Men krigen i Ukraine, voksende spændinger, manglende 
kommunikation og omfattende chikanerier med kampfly øger risikoen for, at 
’småting’ får en konflikt til at eskalere. 
</p><p>
»Husk Første Verdenskrig. Ingen ønskede krig, kun at vise deres magt og 
skræmme modstanderen – men en optrapning skridt for skridt gjorde det 
umuligt at vende om. Desværre kan en sådan optrapning i dag ske ikke på 
uger, men på dage, timer eller minutter«, siger den russiske 
militæranalytiker Aleksandr Golts. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/debat/ledere/ECE2601296/truslen-fra-rusland-kraever-passende-modsvar/">Truslen fra Rusland kræver 
passende modsvar</a></p><p>
En anden førende sikkerhedsekspert, Aleksej Arbatov fra tænketanken Carnegie 
Moscow Center, giver Nato en stor del af skylden for optrapningen. Dels med 
udvidelsen mod øst og planerne om et missilskjold nær Ruslands grænse, dels 
med intensiverede Nato-øvelser siden 2014. Men uanset hvis skylden er, 
kalder Arbatov situationen »på visse måder mere alvorlig end under den kolde 
krig«. 
</p><p>
»Det apokalyptiske scenario er uden tvivl mere reelt i dag end i mindst et 
kvart århundrede«, siger Arbatov. 
</p><p>
»Vi bør huske den ekstreme forsigtighed, som sovjetiske og amerikanske ledere 
udviste efter Cubakrisen, når det gjaldt ord – for ikke at tale om 
handlinger – om atomvåben. Den forsigtighed er svær at få øje på i dag«, 
konstaterer han. 
</p><p>
Fjodor Lukjanov, formand for rådet for forsvars- og sikkerhedspolitik i 
Moskva, påpeger, at »den konfrontatoriske opførsel er tilbage på begge 
sider, men kulturen fra den kolde krig er væk«. 
</p><p class=" bl-elem">
»Færdighederne i at undgå, at noget tilfældigt udvikler sig til en regulær 
konflikt, er eroderet. Vi må genskabe de gode sider af koldkrigskulturen«, 
siger han. 
</p>	
</div>

</div></body></html>
