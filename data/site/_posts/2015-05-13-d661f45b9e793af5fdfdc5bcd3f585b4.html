---
layout:     post
title: 	    "Viborg sikrer en tidlig tilbagevenden til Superligaen"
post_author:	    
post_date:	    Wed, 13 May 2015 21:28:51 +0200
post_site:	    politiken.dk 
post_link:	    http://politiken.dk/sport/fodbold/ECE2668995/viborg-sikrer-en-tidlig-tilbagevenden-til-superligaen/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Fodboldklubben Viborg rykker op i Alka Superligaen i næste sæson. Det står 
klart efter Viborgs 1-0-sejr på hjemmebane over FC Roskilde i 1. division. 
Viborg var senest i Superligaen i 2013/14.
</p><p>
Der blev kun scoret et mål i hele kampen, og ganske fortjent blev det sat ind 
af hjemmeholdet.
</p><p>
Viborgs offensive midtbanespiller Sebastian Andersen scorede til 1-0 på en 
perle af et direkte frispark efter et kvarters spil.
</p><p>
Den tidligere Esbjerg-spiller viste flot sparketeknik i situationen, og bolden 
sad helt oppe i fjerneste krog til stor begejstring for størstedelen af de 
lidt over 5000 tilskuere.
</p><p>
Viborg spillede generelt bedst i første halvleg og styrede begivenhederne på 
Energi Viborg Arena.
</p><p>
I anden halvleg kom FC Roskilde, som befinder sig i midten af rækken, bedre 
med i kampen, men magtede dog ikke at få udlignet.
</p><h3>
Skarbalius tilbage i Superligaen
</h3><p>
Dermed blev sæsonen en stor succes for Viborg-træner Auri Skarbalius. Den 
tidligere HB Køge- og Brøndby-træner har stået i spidsen for Viborg siden 
sidste sommer.
</p><p>
Blandt de største profiler hos Viborg er ud over Sebastian Andersen også navne 
som målmanden Peter Friis Jensen, venstrebacken Christopher Poulsen samt 
angriberen Jeppe Curth.
</p><p>
Fra 1998 til 2008 var Viborg også oppe i den bedste danske fodboldrække, og nu 
er domkirkebyen tilbage på fodboldens landkort.
</p><p>
Efter fem sæsoner i den næstbedste række rykkede Viborg op i Superligaen for 
to år siden. Det endte dog straks med nedrykning for Viborg i sæsonen 
2013/14.
</p><p>
I denne sæson har Viborg kun tabt en enkelt kamp. De grønblusede har hentet 60 
point efter 29 kampe og kan ikke længere forhindres i at rykke op.
</p><p class=" bl-elem">
AGF ligner lige nu den anden oprykker til Superligaen. Aarhusianerne har 55 
point efter 28 kampe. Det er 12 point mere end Vendsyssel FF og Lyngby, og 
der resterer kun fem spillerunder.
</p>	
</div>

</div></body></html>
