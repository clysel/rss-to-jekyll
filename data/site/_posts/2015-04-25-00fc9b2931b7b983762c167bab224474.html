---
layout:     post
title: 	    "Auktionariussen, frimærkesamlingen og den sjællandske hashring"
post_author:	    
post_date:	    Sat, 25 Apr 2015 13:11:03 +0200
post_site:	    politiken.dk 
post_link:	    http://politiken.dk/magasinet/feature/ECE2642729/auktionariussen-frimaerkesamlingen-og-den-sjaellandske-hashring/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
De 28 flyttekasser raslede, når plastiklågene indeni stødte mod hinanden. Det 
var netop derfor, nogen havde lagt de hullede låg fra Ikea i bunden af 
kasserne. Så plastikken ville give en lidt tilforladelig lyd, og man ikke 
ville ane uråd om de vakuumpakkede blokke af hash, der lå nede i lågene med 
et par bløde puder oven på. 
</p><p>
Den gule flyttebil, som var kørt gennem natten fra Málaga, havde fået besked 
om at standse i et industriområde uden for Ringsted for at aflevere fragten. 
Foran en autolakerer på Jættevej ville to mænd samle kasserne op tidligt om 
morgenen tirsdag 4. oktober 2011. De seneste fem måneder havde Københavns 
Politi aflyttet og fulgt den sjællandske hashring og dens bevægelser. Selv 
om mændene tog deres forbehold, når de snakkede i telefon om kommende 
leverancer fra Spanien, var politiet ikke i tvivl om, hvad mændene mente, 
når de talte om ’kopitasker’. 
</p><p>
Fra en bil tæt på autolakereren så politiet den gule flyttevogn køre ind på 
Jættevej, hvor den ene mand begyndte at flytte de 28 kasser fra flyttebilen 
over i sin varevogn. Da han havde flyttet omkring halvdelen, turde politiet 
ikke vente længere. De omringede mændene og anholdt dem midt i aflæsningen. 
Da politiet åbnede kasserne og fandt ud af, at der var 523 kilo hash nede i 
plastiklågene, blev de euforiske. 
</p><div class="art-fakta article-box">
<header>
<h4 class="">
Blå bog</h4>
<h5>
Thomas Høiland</h5>
</header>
<div class="fakta-body" data-buildingblock="embedded_factboxlink">
<p><b>Startede</b> med at samle frimærker som 8-årig i en filatelistklub på 
Amager. 
</p><p>
Uddannet<b> værktøjsmager </b>i 1978. 
</p><p>
Fra 1979 havde han to <b>frimærkebutikker</b> i København, indtil han i 
1991 startede Thomas Høiland Auktioner med speciale i frimærker og mønter. 
</p><p>
Har desuden tjent sine penge på at eje <b>ejendomme</b> i selskabet T.H. 
Holding samt valutaspekulation. 
</p><p>
Solgte i 2011 sit firma til Bruun Rasmussen Kunstauktioner og blev samtidig <b>leder 
</b>af deres frimærke- og møntafdeling. 
</p><p class=" bl-elem"><b>Arbejdede</b> indtil for kort tid siden med at opbygge en frimærkeafdeling 
i Auktionshuset.com i Hørsholm. Han venter på at komme ind at afsone sin 
straf på 1 år og 9 måneder. 
</p>
</div>
</div><p/><p>
Aktionen ved autolakereren i Ringsted var blot den første af politiets 
razziaer mod den sjællandske hashring den dag. På en øde beliggende 
rasteplads 4 kilometer sydpå ud ad Næstvedvej holdt en mand med kodenavnet 
’Boogiemand’ ind. Han parkerede sin sorte Audi og gav sig til at vente med 
udsigt til landsbyen Høms åbne marker. Da endnu en mand standsede på 
rastepladsen kort efter, steg ’Boogiemand’ ud af bilen og begyndte at læsse 
flyttekasser over i den anden mands bil. I kasserne var der 74 kilo hash. 
’Boogiemand’ var hashringens bagmand, en udenlandsdansker ved navn Peter 
Stig Hansen. 
</p><p>
Klokken var tæt på 10 om morgenen, og før dagen var omme, havde politiet ikke 
bare anholdt bagmanden, men også 9 andre mænd og en kvinde, beslaglagt 
næsten 1 ton hash, våben og over 2 millioner kroner i kontanter. På det 
tidspunkt vidste Thomas Høiland intet om, at hans gode ven Peter Stig Hansen 
var blevet lagt i håndjern på en rasteplads uden for Ringsted. 
</p><p>
Thomas Høiland var i oktober 2011 en af landets driftigste frimærkehandlere og 
auktionariusser. To gange havde han solgt verdens dyreste mærke, og han, der 
var opvokset på Amager og uddannet værktøjsmager, boede nu i en 
villalejlighed i Klampenborg med tilnavnet ’lille Christiansholm slot’. I 
weekenderne kørte han til sit slot i Sverige med opvarmet swimmingpool, 
tennisbane og en Rolls-Royce i guld, som han stolt viste frem i TV 
2-programmet ’Liebhaverne’. På slottet elskede han at holde store fester med 
god vin for venner og forretningsforbindelser, der inkluderede både en 
borgmester, en tidligere vicepolitidirektør og helst masser af godt 
kvindeligt selskab. Ved siden af auktionshuset tjente han millioner på 
ejendomshandel og valutaspekulation. 
</p><p>
I starten af 2011 havde han afhændet sit auktionshus til Bruun Rasmussen 
Kunstauktioner i Bredgade. Nu var den 53-årige frimærkehandler ansat som 
leder af frimærke- og møntafdelingen i det prestigiøse auktionshus, hvor han 
også som auktionarius sikrede de højeste hammerslag på husets auktioner. Han 
havde netop fejret sit 30-års jubilæum i frimærkebranchen, og i løbet af det 
næste stykke tid kom han til at femdoble sin afdelings omsætning. Hvis 
Thomas Høiland så på sit eget liv i oktober 2011, kunne tilværelsen ikke 
være bedre. 
</p><div class="art-quote article-box">
<p class="quote"/>
<blockquote>
<p class="quote-txt">
Lige nu står jeg midt i mit livs deroute, mit liv står på pause, og jeg aner 
ikke, hvad der kommer til at ske
</p>
<p class="sender">
Thomas Høiland 
</p>
</blockquote>
</div><p/><p>
Men siden begyndte den tilværelse at falde fra hinanden. Og han endte som 
hovedperson i en sag om hvidvaskning af 3,1 million kroner for hashbagmanden 
Peter Stig Hansen. I januar i år blev han i landsretten ikke bare dømt for 
særdeles grov hvidvaskning, men også for et ejendommeligt forsøg på anonymt 
at afpresse sin chef i Bruun Rasmussen, den daværende administrerende 
direktør Claus Poulsen. 
</p><p>
Bruun Rasmussens ledelse kendte længe til politiets hvidvaskningssag mod deres 
frimærkedirektør, men selv efter at de blev klar over, at Thomas Høiland 
stod bag afpresningen af auktionshusets administrerende direktør, fik han 
lov til at fortsætte i firmaet, som om intet var hændt. Først umiddelbart 
inden han blev dømt i byretten i 2013, forlod frimærkedirektøren 
auktionshuset. I dag venter den 56-årige Thomas Høiland på at afsone 
landsrettens dom på 1 år og 9 måneder. 
</p><p>
I marts i år ringede Thomas Høiland til Politiken. Han havde hørt fra en ven i 
filatelistmiljøet, at der var en journalist, der talte med hans venner og 
bekendte og stillede spørgsmål om sagen og hans rolle i det, som kan 
betegnes som en af de største skandaler i den danske auktionsbranche i nyere 
tid. I telefonen præsenterede han sig og kom så med et tilbud. Hvis jeg 
ville mødes med ham, ville han til gengæld »ærligt og åbenhjertigt« fortælle 
sin version af »den største katastrofe« i hans liv. Han havde solgt sin 
villalejlighed i Klampenborg og slottet i Sverige og boede i sin kærestes 
sommerhus. På vej til bindingsværkshuset i hans Mercedes kørte vi gennem en 
bladløs og brun midtsjællandsk skov. 
</p><p>
»Lige nu står jeg midt i mit livs deroute, mit liv står på pause, og jeg aner 
ikke, hvad der kommer til at ske«, sagde Thomas Høiland, mens han lod bilen 
følge skovvejens snoede sving. 
</p><p>
»Det eneste, jeg ved med sikkerhed, er, at mit liv blev ændret med ét slag, da 
jeg fik landsretsdommen 22. januar. Eller det blev det i realiteten allerede 
i 2010, da jeg lånte 1,2 millioner kroner af Peter Stig Hansen«. 
</p><h3>
Historien om Knud 
</h3><p>
Det første møde mellem Peter Stig Hansen og Thomas Høiland var præget af 
tilfældigheder. Det er i hvert fald sådan, Thomas Høiland selv gengiver 
historien om, hvordan han fik forbindelse til manden, der senere ledte 
politiet på sporet af ham i en omfattende efterforskning af hashindsmugling, 
hvidvaskning og afpresning. I centrum af hans version står en frimærke- og 
møntsamling, som andre tvivler på, nogensinde har eksisteret. Det her er 
hans beskrivelse af det første møde, og hvad der skete det efterfølgende år. 
</p><p>
Sommeren 2010 havde Thomas Høiland, som på det tidspunkt havde sit eget 
auktionshus, spist middag på Skovshoved Hotel på Strandvejen i Nordsjælland. 
Bagefter faldt han tilfældigt i snak med Peter Stig Hansen, en dengang 
39-årig mand klædt i et »nydeligt jakkesæt, hverken tatoveret eller 
rockerlignende«, der spillede billard i hotellets krostue. De snakkede 
hyggeligt sammen, og Thomas Høiland fortalte om sit auktionshus. Det var 
her, Peter Stig Hansen første gang nævnte sin kæreste Lones frimærke- og 
møntsamling, siger Thomas Høiland i dag. 
</p><p>
Mødet udviklede sig til et venskab mellem Peter Stig Hansen og Thomas Høiland. 
De gik til middage sammen, og Peter Stig Hansen fik lov til at låne Høilands 
Maserati. Allerede i august, samme sommer som de mødtes første gang, dukkede 
Peter Stig Hansen og den 7 år yngre Lone ifølge Thomas Høiland op i hans 
auktionshus på Lygten i Københavns Nordvestkvarter med samlingen i 4-5 
flyttekasser. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00931/frim_rke1_931023" data-id="931023" data-imgtype="jpg"/><p>
Til politiet fortalte Lone senere en næsten eventyrlig historie om, hvor denne 
frimærke- og møntsamling kom fra. Under første afhøring påstod hun, at hun 
selv havde samlet på frimærker, siden hun var 18. Men historien ændrede sig, 
da det var umuligt for den dengang 33-årige kvinde at beskrive et eneste af 
samlingens mærker. Hun fortalte nu i stedet politiet historien om Knud – en 
sød ældre mand, hun skulle have mødt i 1990’erne, da hun gik i 10. klasse og 
holdt af at drikke varm kakao på værtshuset Promenaden i Roskilde. Knud og 
den unge Lone talte godt sammen, og da han ikke havde nogen pårørende, 
gav den ældre mand på et tidspunkt hende sin sjældne samling af frimærker og 
mønter. 
</p><p>
Knuds efternavn kendte hun desværre ikke. Og da hun ville have Thomas Høiland 
til at sælge samlingen i august 2010, så hun kunne købe et hus for pengene, 
havde de desværre for længst mistet kontakten. 
</p><h3>
Vaskemaskinen 
</h3><p>
Thomas Høiland har siden i retten forklaret, at han kun fik at vide, at 
samlingen var et arvestykke. Kasserne bar de med hjælp fra en af hans 
medarbejdere op på kontoret, og Thomas Høiland var selv med til at gennemgå 
samlingen. Den var efter hans opfattelse samlet af én kender gennem et helt 
liv. Mønterne kom først ind uger efter. Thomas Høiland gik med til at give 
Lone 1,5 millioner i forskud, inden samlingen var solgt. De blev enige om, 
at han ikke skulle have de normale 25 procent i provision. 
</p><p>
En betroet vurderingsekspert og mangeårig ven skulle foretage opdelingen og 
mærkningen af frimærkerne. Men da han blev alvorligt syg og senere døde, 
nåede frimærkerne ikke at komme med på den sidst afholdte auktion hos Thomas 
Høiland Auktioner. I stedet blev frimærkerne i januar 2011 solgt uden om 
auktion til en af Høilands tidligere medarbejdere som et ’restlager’ for 1,6 
millioner kroner uden at skrive, hvor frimærkerne stammede fra eller 
beskrive den værdifulde samlings historik. Møntsamlingen blev ifølge Høiland 
solgt for 406.550 kroner på auktion i november 2010, og pengene blev ligesom 
forskuddet på 1,5 millioner overført til Lones konti. 
</p><p>
Kort efter at han overførte millionforskuddet til Lone, stod Thomas Høiland 
akut og manglede penge til en istandsættelse af ejendommen i Nordvest. Han 
har senere i retten beskrevet, hvordan hans økonomi og likviditet var meget 
stram på det tidspunkt, og at han ikke kunne låne flere penge af banken. 
Efter finanskrisen havde auktionshuset leveret millionunderskud, afskediget 
medarbejdere og et forsøg på også at sælge kunst, smykker, vin og våben var 
mislykkedes. Men Thomas Høiland vidste, at han ville få nogle penge ind i 
det nye år, da han havde solgt sit auktionshus til Bruun Rasmussen. 
</p><p>
I november 2010 bad han derfor sin nye ven Peter Stig Hansen om et lån på 1,2 
millioner kroner. Og Peter Stig Hansen gav ham ikke bare lånet uden renter. 
Pengene fik han umiddelbart efter i flere omgange i bundter à 100.000 kroner 
i kontanter, som Peter Stig Hansen havde med i sin inderlomme, og som ifølge 
ham stammede fra salg af timesharelejligheder. Thomas Høiland var selv vant 
til at håndtere mange kontanter i auktionsbranchen, og derfor stillede han 
ikke spørgsmål ved at låne så stort et beløb i rede penge af sin ven. 
</p><div class="art-quote article-box">
<p class="quote"/>
<blockquote>
<p class="quote-txt">
Det er almindelig snak i miljøet, at moralen blev sænket nogle grader, da 
Thomas kom ind
</p>
<p class="sender">
Leif Ørndorf, mangeårig filatelist 
</p>
</blockquote>
</div><p/><p>
Selv om han havde lånt pengene af Peter Stig Hansen, satte Thomas Høiland i 
flere omgange tilbagebetalingerne af lånet ind på Lones konti med 
anmærkninger på overførslerne, der ifølge politiet skulle få det til at se 
ud, som om de stammede fra auktionssalg. Pengene brugte hun kort efter på en 
landejendom uden for Ringsted, hvor Peter Stig Hansens senere opbevarede 
indsmuglet hash, våben og millioner af penge fra hashsalg i kontanter i et 
pengeskab. 
</p><p>
Men politiet troede ikke på Lones historie om den gamle mand Knud, der 
forærede sin kostbare samling til en tilfældig ung pige på et værtshus. Den 
værdifulde samling, som ingen i filatelistmiljøet havde hørt om, troede 
politiet heller ikke på havde eksisteret. Knud kunne de ikke finde. Thomas 
Høiland udnyttede i stedet sit auktionshus og sin position ved at lade som 
om, at nogle mærker og mønter, han solgte, var Lones. 
</p><p>
Politiet forkastede også Thomas Høilands forklaring om at have været i god 
tro, da han modtog et lån på 1,2 millioner i kontanter af sit nye 
bekendtskab Peter Stig Hansen. Politiet mente, at det hele var en nøje 
udtænkt løgnehistorie. Løgnen skulle dække over, at først de 1,5 millioner 
kroner, dernæst de 406.550 kroner og til sidst de 1,2 millioner kroner – i 
alt 3,1 million kroner – som Høiland overførte til Lone i mindre portioner, 
i virkeligheden var Peter Stig Hansens narkomillioner, som han havde tjent 
på at indsmugle 9 tons hash. 
</p><p>
Gennem Thomas Høiland og hans auktionshus blev de sorte penge vasket hvide og 
gjorde det muligt for Peter Stig Hansen og hans kæreste Lone at bruge 
narkopengene. Meget kunne tyde på, de havde lavet den perfekte vaskemaskine. 
</p><h3>
Købmand eller fusker? 
</h3><p>
Da Thomas Høiland besluttede sig for at sætte sit skånske slot til salg, 
valgte han ikke en helt almindelig ejendomsmægler. Det 690 kvadratmeter 
svenske ’hyggested’ blev i stedet vist frem i TV 2-programmet ’Liebhaverne’ 
i efteråret 2010. 
</p><p>
I programmet fremviste Thomas Høiland stolt slottet med dets 27 grader varme 
indendørspool med vippe, den omfangsrige hestestald og tennisbanen med grus 
i baghaven. Stuerne en suite var fyldt med ægte tæpper, naturalistisk kunst 
i tunge guldrammer og antikke møbler. Iført højrøde slacks og polotrøje 
tegnede Thomas Høiland et portræt af sig selv som levemand og succesrig 
auktionarius for hundredtusindvis af seere. 
</p><div class="art-fakta article-box">
<header>
<h4 class="">
Tidslinje 2010-2015</h4>
</header>
<div class="fakta-body" data-buildingblock="embedded_factboxlink">
<p><b>4. november 2010-24. marts 2011</b></p><p>
Thomas Høiland overfører 3,1 millioner kroner til hashsmugleren Peter Stig 
Hansens kæreste.
</p><p><b>1. januar 2011</b></p><p>
Bruun Rasmussen overtager alle aktiviteter i Høilands auktionshus. Høiland 
starter som leder af frimærke- og møntafdelingen i Bruun Rasmussen.
</p><p><b>4. oktober 2011</b></p><p>
Politiet slår til mod en hashring og anholder bagmanden Peter Stig Hansen og 
hans kæreste. Han får senere 10 års fængsel for indsmugling af 9 tons hash. 
</p><p><b>12. oktober 2011</b></p><p>
Politiet kontakter Thomas Høiland for at ransage hans anneks i Klampenborg, 
som Peter Stig Hansen har lejet.
</p><p><b>23. april 2012</b></p><p>
Thomas Høiland anholdt og sigtet for hvidvask – desuden skyldnersvig, 
bedrageri og hæleri.
</p><p><b>Foråret 2012</b></p><p>
Høiland fortæller Bruun Rasmussen, at han er sigtet i sagen. Han får lov til 
at fortsætte i sit job som hidtil. 
</p><p><b>22.-23. oktober 2012</b></p><p>
Thomas Høiland afsender to anonyme sms-beskeder til administrerende direktør i 
Bruun Rasmussen, Claus Poulsen, hvor han truer med at lække sagen til 
pressen, hvis han ikke får 50.000 kroner.
</p><p><b>Oktober 2012</b></p><p>
Høiland fortæller Bruun Rasmussen, at han står bag beskederne. Han får lov til 
at fortsætte sit job som hidtil. 
</p><p><b>Efterår 2013</b></p><p>
Mens retssagen kører i byretten, og to uger inden selve dommen falder her, 
siger Høiland efter aftale med Bruun Rasmussen sit job op. ´
</p><p><b>2. oktober 2013</b></p><p>
Byretten dømmer Thomas Høiland for hvidvaskning af 1,2 millioner, men 
frifinder ham til gengæld for hvidvask i forbindelse med en frimærkesamling, 
da det ikke er tilstrækkeligt bevist, at samlingen stammer fra en 
forbrydelse. Høiland frifindes for afpresning af Claus Poulsen, da 
anklagemyndigheden ikke har bevist, at formålet var at tjene penge. Han 
dømmes også for tre andre forhold: 1) Forsøg på skyldnersvig ved at modtage 
værktøj fra et konkursramt firma og gemme det fra konkursboet. 2) Forsøg på 
bedrageri ved at aftale med det konkursramte firma at foregive, at han havde 
betalt en regning, så konkursboet ikke fik pengene. 3) Hæleri ved at 
foregive, at han havde købt jagtvåben af en ven, så han kunne unddrage dem 
fra kreditorer. 
</p><p>
Høiland får 8 måneder for hvidvask, hæleri, skyldnersvig og bedrageri. 
</p><p>
Bruun Rasmussen udsender en pressemeddelelse om Høilands opsigelse. 
</p><p><b>22. januar 2015</b></p><p class=" bl-elem">
Østre Landsret dømmer Thomas Høiland for hvidvask af 3,1 millioner kroner 
og for forsøg på at afpresse auktionshuset Bruun Rasmussen. Dommen er 1 år 
og 9 måneders fængsel. 
</p>
</div>
</div><p/><p>
Ved garagen med plads til tre biler standsede han slotsfremvisningen ved en 
bil i guld. 
</p><p>
»Det er Gorbatjovs gamle Rolls-Royce«, sagde han og udtalte bilfabrikantens 
navn som Poul Reichhardt i en film fra 1950’erne, hvor ’Rolls’ rimer på 
’Mols’. 
</p><p>
»Jeg kører i den en gang imellem«, sagde Thomas Høiland til programmets 
ejendomsmægler. 
</p><p>
»Den er for sjov, men den er helt fantastisk«. 
</p><p>
I slutningen af programmet gik de ind i slottets herreværelse for at 
diskutere, om han ville kunne få 30 millioner for slottet, sådan som han 
ønskede. 
</p><p>
Den sommer var portrættet af den succesrige levemand endnu intakt. Thomas 
Høiland var manden, der bragte glamour, pressedækning, politikorteger og 
royal glans til filatelistmiljøet. En branche, som tidligere mest var præget 
af gråhårede mænd med lup og støvede gamle frimærkesamlinger. 
</p><p>
Da Thomas Høiland i 1991 startede sit eget auktionshus, var han den første, 
som fandt på at flytte frimærkeauktioner ind i de traditionsrige 
renæssanceomgivelser på Børsen midt i København. Til auktionerne optrådte 
han selv som auktionarius, der charmerende og vidende fortalte om mærkernes 
blækannulleringer, jumborande, deres stumme stempler og historik. Han 
begejstrede både købere og sælgere. Man var sikker på, at med ham som 
auktionarius indkasserede mærkerne de højeste hammerslag. 
</p><p>
Efter auktionerne var de mest betydningsfulde filatelister og møntsamlere 
inviteret til hans stort anlagte børsfester, der snart fik legendarisk 
status. Invitationerne ankom i konvolutter med flotte Børsen-frimærker, og 
til festerne var han den glade giver, som bød på dyr vin og middag til de 
flere hundrede gæster. Der er en almen opfattelse i filatelistmiljøet, at 
Thomas Høiland var en medvirkende faktor til filateliens positive udvikling 
i Danmark i 90’erne og 00’erne. Hans karismatiske personlighed gav ham et 
stort og værdifuldt netværk af både de største nationale og internationale 
frimærkesamlere. To gange stod han ligefrem for at sælge verdens dyreste 
mærke – begivenheder, han dygtigt fik lavet til store medieevents med 
omfattende pressedækning. 
</p><p>
Selv efter et par år med millionunderskud i auktionshuset efter finanskrisen 
lykkedes det ham i løbet af 2010 at forhandle en god aftale med landets 
ældste og mest prestigiøse auktionshus Bruun Rasmussen om at sælge sit 
auktionshus til dem. Og han kom for alvor ind i de allerfineste kredse, da 
han samtidig blev leder af auktionshusets frimærke- og møntafdeling i 
starten af 2011. 
</p><p>
Men de mange positive beskrivelser af den entreprenante købmand og iværksætter 
bliver suppleret af lige så mange negative udsagn om en mand med tendens til 
pengegriskhed, der gik til den yderste grænse af reglerne og nogle gange 
over den for at vride den sidste krone ud af enhver handel. De to versioner 
af Thomas Høiland kommer ofte fra de samme personer. 
</p><p>
For eksempel oplevede flere, at der blev manipuleret med buddene på Thomas 
Høiland Auktioner. Flere købere holdt op med at indsende skriftlige bud, 
fordi de mærker, man havde budt på, altid nåede op i den maksimale pris, man 
havde sendt ind – nogle gange ved at Høiland fik sine medarbejdere til at 
byde prisen kunstigt op. 
</p><p>
»Det er almindelig snak i miljøet, at moralen blev sænket nogle grader, da 
Thomas kom ind«, siger Leif Ørndorf, mangeårig filatelist og manden bag 
filatelisten.dk – et nyhedssite om filateli. 
</p><p>
Frimærkehandler Jørn Jensen, som ejer Odder Frimærkehandel, holdt helt op med 
at handle med Thomas Høiland. 
</p><p>
»Han kørte lige på kanten af det lovlige og ulovlige«, siger 
frimærkehandleren, der også er medlem af Danmarks Frimærkehandlerforening, 
hvor Thomas Høiland var formand frem til byrettens dom. 
</p><p>
En af Høilands mangeårige medarbejdere oplevede, hvordan et mærke kunne blive 
sendt til undersøgelse hos en ekspert, men hvis det kom tilbage med negative 
bemærkninger, der havde betydning for prisen, blev der set bort fra dem. 
Anmærkningerne optrådte ikke ved auktion. 
</p><p>
»Folk blev fuppet der, hvor der var mulighed for det. Han opererede efter ’går 
den så går den-princippet’«, siger den tidligere medarbejder. 
</p><p>
Han valgte til sidst at sige op for at undgå at få sit navne og rygte 
»besudlet«. 
</p><p>
»Jeg ville ikke relateres med ham længere for at sige det rent ud«, siger han. 
</p><p>
Frimærkehandlerens ry havde i filatelistkredse længe var blakket. Men ingen 
havde næppe forudset, hvad der skete i efteråret 2011. Måske mindst af alle 
Thomas Høiland. 
</p><p>
Det kom som et chok, da politiet pludselig stod ved hans dør 12. oktober 2011. 
</p><h3>
Høiland og Bruun Rasmussen 
</h3><p>
Thomas Høiland var netop kørt fra sit kontor hos Bruun Rasmussen i Bredgade 
den dag. Det var lidt over en uge, efter at Peter Stig Hansen og resten af 
narkoringen blev anholdt ved Ringsted. Nu ringede politiet og fortalte, at 
de stod ved Høilands hvidkalkede villalejlighed i Klampenborg og gjorde klar 
til at ransage et anneks, som Peter Stig Hansen lejede af ham. Thomas 
Høiland aflyste et møde og kørte i stedet hjem, hvor han fandt sin baghave 
fuld af politi. 
</p><p>
Da politiet spurgte Thomas Høiland, om han havde lavet forretninger med Peter 
Stig Hansen eller hans kæreste Lone, afviste han det først flere gange. 
Senere fortalte han sin historie om samlingen, han havde solgt for Lone, og 
lånet på 1,2 millioner fra Peter Stig Hansen. Annekset fremstod ubeboet og 
tomt ud over en seng, en sofa og to fjernsyn. Men i deres efterforskning var 
politiet allerede stødt på flere forbindelser mellem de to herrer. Blandt 
andet en række store pengeoverførsler fra Thomas Høiland til Peter Stig 
Hansens kæreste Lone. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00931/frim_rke2_931024" data-id="931024" data-imgtype="jpg"/><p>
I april 2012 anholdt og sigtede politiet Thomas Høiland for at hvidvaske 3,1 
million af Peter Stig Hansens narkopenge, som Lone købte en landejendom for. 
Kort efter valgte han at orientere Bruun Rasmussen, herunder sin chef, 
administrerende direktør Claus Poulsen, om sagen. Høiland fortsatte dog 
uanfægtet som leder af frimærke- og møntsamlingen. Han blev hverken 
suspenderet eller fyret, selv om Bruun Rasmussen kendte til sigtelsen for 
hvidvaskning af millioner i forbindelse med misbrug af hans rolle som 
auktionarius og auktionshusejer. 
</p><p>
Thomas Høiland fortsatte med at have ansvar for køb og salg af mønter og 
frimærker med kontakt til kunder som lovmæssig ansvarlig auktionsleder og 
som auktionarius på podiet på Bruun Rasmussen. På auktionshuset fortsatte 
hammerslag med at falde, som de plejede det næste halve år. Men så en morgen 
fik Claus Poulsen en meget mystisk sms. 
</p><h3>
Beskederne fra ’X’
</h3><p>
Beskeden var kort og fra en anonym afsender: 
</p><p>
»Jeg er bekendt med, at en af dine folk er sigtet for narkohæleri. Jeg tror, 
jeg kan få ham fra forsiden. Vil du og Thomas Høiland betale for dette, send 
mig sms inden kl. 9 i morgen«, stod der i beskeden afsendt 22. oktober 2012 
klokken 17.54. 
</p><p>
Allerede tidligt næste morgen tikkede endnu en sms fra samme ukendte afsender 
ind på den 68-årige direktørs telefon. Denne gang underskrev afsenderen sig 
’X’ og skrev i et sprog, der var halvt forretningsmand, halvt gangster. 
</p><p>
»Hej Klaus. Kan se, du har ringet, forestiller mig 50k i en kuvert, går i 
møde, må vide det inden kl. 10 tak X«. 
</p><p>
Et sted på Sjælland smed Thomas Høiland et nyindkøbt simkort og en 
mobiltelefon i vandet, fortalte han senere i retten. Den 68-årige direktør 
Claus Poulsen tog beskedens indhold så alvorligt og pålydende, at han straks 
kontaktede Københavns Politi. Den morgen, efter han havde modtaget besked 
nummer to, afhørte politiet Claus Poulsen og begyndte at efterforske sagen. 
Men de behøvede ikke grave særligt dybt for at finde ’X’. Morgenen efter at 
den sidste besked var blevet afsendt, kontaktede Thomas Høiland både sin 
advokat og Claus Poulsen. Over for dem indrømmede han, at det var ham, som 
havde sendt beskederne fra en mobiltelefon og et taletidskort indkøbt 
specielt til lejligheden. 
</p><div class="art-quote article-box">
<p class="quote"/>
<blockquote>
<p class="quote-txt">
Jeg er bekendt med, at en af dine folk er sigtet for narkohæleri. Jeg tror, 
jeg kan få ham fra forsiden. Vil du og Thomas Høiland betale for dette, send 
mig sms inden kl. 9 i morgen
</p>
<p class="sender">
Afsenderen 'X' i en afpressende besked til Bruun Rasmussens direktør 
</p>
</blockquote>
</div><p/><p>
Alligevel lod Bruun Rasmussen igen Thomas Høiland fortsætte i sit job som 
leder af husets frimærke- og møntafdeling – hans ansvarsområder var 
fuldstændig de samme som før de anonyme beskeder fra ’X’. Han var lovmæssig 
ansvarlig auktionsleder ved auktionerne, ligesom han svingede hammeren som 
auktionarius. Fire måneder efter beskederne udtalte Thomas Høiland sig endda 
som ekspert med titel af Bruun Rasmussens frimærkedirektør til en artikel i 
Børsen. 
</p><p>
I byretten et år senere, hvor Thomas Høiland nu var tiltalt for både 
hvidvaskning og afpresning, fortalte han, at han var stresset og søvnløs på 
grund af sagen, og at det var grunden til, at han havde sendt beskederne. 
</p><p>
»Jeg var utrolig glad for mit job hos Bruun Rasmussen og var bange for at 
miste det. For at skabe lidt sympati sendte jeg sms-beskederne. Jeg har 
aldrig haft til hensigt at afpresse Claus Poulsen«, sagde han blandt andet i 
vidnestolen. 
</p><p>
I byretten forklarede Claus Poulsen, at de to havde haft »et glimrende 
forhold«. Da Thomas Høiland havde fortalt ham om politiets sigtelse i 
foråret 2012, havde Claus Poulsen meddelt Høiland, at »de måtte se, hvad der 
skete, og så tage stilling«. Han kunne ikke forklare formålet med, at Thomas 
Høiland siden sendte ham afpresningsbeskederne. Claus Poulsen valgte 
tilsyneladende at bære over med en handling, der i andre virksomheder 
normalt ville medføre en fyring. 
</p><h3>
Bruun Rasmussen: En fejl 
</h3><p>
I dag er Claus Poulsen ikke længere administrerende direktør i Bruun 
Rasmussen. Han siger, at han blev bedt af auktionshuset om at fratræde sin 
stilling i sommeren 2013 – et år inden han gik på pension. Han siger, at han 
aldrig fik at vide, hvorfor han skulle fratræde sin stilling før tid. Det er 
derfor Bruun Rasmussens administrerende direktør siden sommeren 2013, Jakob 
Dupont, der forholder sig til sagen om Thomas Høiland. 
</p><p>
Hvorfor lod Bruun Rasmussen Thomas Høiland fortsætte som hidtil, mens politiet 
efterforskede ham i en sag om hvidvask? En sag, hvor han netop var sigtet 
for at have misbrugt sin rolle som auktionarius og frimærkekender? Først vil 
Jakob Dupont gerne medvirke i et telefoninterview. Men da han ser 
spørgsmålene på skrift inden interviewet, vil han kun svare på mail. 
</p><p>
»Anklagen om hvidvaskning drejer sig om forhold, der skete hos Thomas Høiland 
Auktioner, inden Bruun Rasmussen opkøbte hans forretning i 2011. Bruun 
Rasmussen havde ingen viden om disse forhold før i foråret 2012. Da det 
bliver kendt for den daværende administrerende direktør Claus Poulsen, er 
det hans holdning, at Thomas Højland er uskyldig, indtil der foreligger en 
dom om det modsatte. Det er det normale udgangspunkt i strafferetten. Der 
forelå en skriftlig erklæring fra Thomas Høilands advokat, Anders Németh, 
om, at sagen efter hans opfattelse beroede på en misforståelse hos 
Københavns Politi«, skriver han blandt andet. 
</p><div class="art-quote article-box">
<p class="quote"/>
<blockquote>
<p class="quote-txt">
Det er uhyre skadeligt. Det giver ingen mening, at de fortsat har ham ansat i 
den stilling, efter at de kender til sagen om hvidvask. Det er hele 
auktionshusets troværdighed og ry, de har sat på spil her
</p>
<p class="sender">
Sarah Thornton, forfatter 
</p>
</blockquote>
</div><p/><p>
På spørgsmålet om, hvorfor aukttionshuset valgte at have Thomas Høiland ansat 
et år efter truslerne mod Claus Poulsen, henviser han til den daværende 
direktørs forklaring om, at han troede »truslen blev fremsat på skrømt eller 
i fuldskab, og at der således, hvor mærkelig situationen end var, ikke var 
nogen realitet i dem, når det kom til stykket«, skriver Jakob Dupont. 
</p><p>
Tidligere administrerende direktør Claus Poulsen, siger, at beslutningen om at 
lade Thomas Høiland fortsætte, både efter at de kendte til sigtelsen og 
afpresningen, var en, han tog sammen med bestyrelsen og formand og ejer 
Jesper Bruun Rasmussen. 
</p><p>
»Jeg talte med bestyrelse og formand, og vi havde en fælles holdning om, at 
han kunne fortsætte, indtil vi fandt ud af, om han blev dømt«, siger Claus 
Poulsen. 
</p><p><i class=" bl-elem">Havde Thomas Høiland en klemme på dig, der gjorde, at han ikke blev fyret 
umiddelbart?</i></p><p>
»Han havde ikke nogen klemme på mig, nej«, siger Claus Poulsen. 
</p><p>
Jakob Dupont bekræfter, at bestyrelsen kendte til sigtelsen og afpresningen, 
og at sagen blev diskuteret i bestyrelsen. 
</p><p>
»Hvis vi havde fyret Thomas Høiland, og han ikke blev dømt, ville der på grund 
af uberettiget afskedigelse være basis for erstatningskrav mod Bruun 
Rasmussen i den anledning og også under den aftale, vi et par år før havde 
indgået om køb af hans forretning«. 
</p><p>
Også Jakob Dupont afviser, at han kender til en klemme på Claus Poulsen eller 
andre fra Bruun Rasmussen, der gjorde, at Thomas Høiland ikke blev 
suspenderet eller fyret umiddelbart. Han understreger, at han selv ville 
have handlet anderledes end den daværende ledelse. 
</p><p>
»Efter min mening – og set i bagklogskabens klare lys – var dette en fejl. Min 
og den nye ledelse hos Bruun Rasmussens holdning er utvetydigt den, at Bruun 
Rasmussen ikke via medarbejdere skal kunne associeres med kriminelle 
handlinger eller anklager om kriminelle handlinger. Og derfor gælder der i 
dag det, at bliver en medarbejder sigtet i en sag med en straframme over 
bagatelgrænsen, medfører det per automatik en suspension indtil 
domsafsigelse. Bliver medarbejderen dømt, medfører det en umiddelbar 
afskedigelse/bortvisning«. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00931/frim_rke3_931025" data-id="931025" data-imgtype="jpg"/><p>
Jakob Dupont lader det være op til andre at svare på, om sagen og 
auktionshusets håndtering af den har skadet Bruun Rasmussens troværdighed. 
Det er der ingen tvivl om, at den har, siger Sarah Thornton. Hun er 
forfatter til bogen ’Seven Days in The Art World’, og har i mange år skrevet 
undersøgende journalistik om auktionsbranchen for magasinet The Economist. 
</p><p>
»Det er uhyre skadeligt. Det giver ingen mening, at de fortsat har ham ansat i 
den stilling, efter at de kender til sagen om hvidvask. Det er hele 
auktionshusets troværdighed og ry, de har sat på spil her«, siger hun. 
</p><p>
Hun har meget svært ved at se, at internationale auktionshuse, som man kan 
sammenligne med Bruun Rasmussen såsom Christie’s og Sotheby’s, ville reagere 
sådan. 
</p><p>
»Det er vanvittigt. Sådan noget ville aldrig ske på Sotheby’s eller 
Christie’s. Han ville være blevet fyret umiddelbart. Hvorfor de fortsat har 
haft ham ansat, er meget besynderligt«, siger hun. 
</p><p>
Det var først, kort før byretten afsagde sin dom 2. oktober 2013, at Thomas 
Høiland selv opsagde sin stilling som frimærke- og møntdirektør hus Bruun 
Rasmussen. Da byretten læste dommen op, var Thomas Høiland ikke til stede. 
Men kort efter kunne både han og resten af Danmark læse den opsigtsvækkende 
sags afgørelse på netaviserne. 
</p><p>
»Bruun Rasmussen-direktør dømt for narkohvidvask«, skrev BT i en artikel, der 
blandt andet var illustreret af et billede af Thomas Høiland, som viste 
kronprinsesse Mary rundt på en frimærkeudstilling. 
</p><p>
Thomas Høiland fik dengang en straf på 8 måneders fængsel for at have vasket 
1,2 millioner af Peter Stig Hansens hashindtægter hvide. Efter dommen 
undsagde Bruun Rasmussen for første gang sin nu tidligere frimærkedirektør. 
</p><p>
»Thomas Høiland er trådt ud af Bruun Rasmussen for tid og evighed. Det er sket 
i fuld forståelse med Bruun Rasmussen ud fra devisen, at når han har skudt 
sig selv, kan vi ikke skyde ham. Han har beklaget over for Bruun Rasmussen 
de genvordigheder, han har forskyldt. Thomas Høiland har erkendt, at det er 
uforeneligt med den etik og moral, vi arbejder efter hos Bruun Rasmussen«, 
sagde Claus Poulsen til BT. 
</p><h3>
Landsrettens endelige dom 
</h3><p>
I januar i år fældede Østre Landsret en langt hårdere dom end byretten på 
baggrund af nye beviser og vidneforklaringer. Landsretten troede hverken på 
historien om det kontante lån eller på fortællingen om frimærkesamlingen, 
der stammede fra en sød ældre mand ved navn ’Knud’. 
</p><p>
»Hele historien om en person ved navn ’Knud’, der er i gavehumør, er helt 
utroværdig«, sagde retsformand Gunst Andersen den torsdag i landsretten. 
</p><div class="art-fakta article-box">
<header>
<h4 class="">
Kilder</h4>
</header>
<div class="fakta-body" data-buildingblock="embedded_factboxlink">
<p>
Alle oplysninger og detaljer i artiklen bygger på research. 
</p><p>
Den er skrevet på baggrund af interview med <b>politiets efterforskere</b>, 
Thomas Høiland, Peter Stig Hansen, anklageren i byretten, anklageren i 
landsretten, filatelister og <b>bekendte i filatelistmiljøet</b>, der 
kender Høiland, tidligere Høiland-medarbejdere samt administrerende direktør 
i <b>Bruun Rasmussen</b> Jakob Dupont og tidligere administrerende direktør 
Claus Poulsen. 
</p><p>
Desuden på artikler om retssagerne i <b>BT, Ekstra Bladet og Ritzau</b> 
samt fødselsdagsportrætter og andre artikler om Høiland i <b>Børsen</b>, 
<b>Berlingske</b> og på filatelisten.dk. Desuden TV 2-programmet<b> 
’Liebhaverne</b>’. 
</p><p>
Politiken har haft adgang til <b>domsbøger </b>i by- og landsret, hvor 
detaljer såsom ordlyden i sms’erne er citeret fra. 
</p><p class=" bl-elem">
Peter Stig Hansens kæreste hedder ikke <b>Lone</b>. Da hendes straf er 
under 4 år, og hun ikke er en person med gyldne kæder, har vi ændret hendes 
navn. Hendes rigtige navn er Politiken bekendt. 
</p>
</div>
</div><p/><p>
Lånet og frimærke- og møntsamlingen var i stedet en vidtrækkende 
løgnehistorie, vurderede retten. De 3,1 millioner kroner kom fra Peter Stig 
Hansen og hans ulovligt tjente narkopenge. Igennem Høiland og hans 
auktionshus blev pengene vasket hvide, når han overførte dem til Lone. 
</p><p>
»Pengene blev kørt gennem vaskemaskinen«, som retsformand Gunst Andersen sagde 
ved domsafsigelsen. 
</p><p>
Især lagde retten vægt på det utroværdige i, at Høiland overførte et forskud 
for samlingen på 1,5 millioner – endda uden provision – på et tidspunkt, 
hvor han sagde, han var i akut pengenød, ligesom at den opsigtsvækkende 
samling blev solgt helt uden for auktionshusets regi, uden at man nævnte 
dens historik, eller at nogen i filatelistmiljøet havde hørt om en sådan 
samling. Flere af mønterne fra den møntsamling, Høiland påstod, at han 
solgte på auktion i 2010 for Lone, var allerede i 2002 blevet solgt via 
Thomas Høiland Auktioner til en norsk samler. 
</p><p>
De anonyme beskeder til Claus Poulsen var et af de sidste punkter i 
landsrettens afgørelse inden strafudmålingen. Og landsretten troede heller 
ikke på forklaringen om, at Thomas Høiland kun havde sendt beskederne som et 
råb om hjælp uden nogen hensigt om at afpresse. Retten kunne ikke forstå 
beskederne på anden måde, end at Høiland afpressede Claus Poulsen for at få 
penge ud af det, sådan som han ordret bad om i beskederne. De lagde vægt på, 
at Claus Poulsen havde taget truslen alvorligt og straks havde ringet til 
politiet. 
</p><p>
Landsretten mente, at det var en skærpende omstændighed, at hvidvaskningen var 
begået af flere mennesker sammen, at den var nøje planlagt, og at der var 
tale om et tilfælde af særlig grov hvidvaskning af millionvis af narkopenge. 
Derfor fik både Høiland og Lone lange straffe. Lone fik 1,5 år, mens Thomas 
Høilands straf blev skærpet: 1 år og 9 måneders fængsel. 
</p><h3>
Venter på fængsel 
</h3><p>
I dag venter Thomas Høiland på at få at vide, hvornår og hvor han skal afsone 
sin straf. Han har solgt både sin villalejlighed i Klampenborg og sit 
svenske slot og bor nu i kærestens stråtækte sommerhus midt i en skov meget 
langt væk fra både Klampenborg og Bredgade. 
</p><p>
Han smider en trækævle på brændeovnen i sommerhusets pejsestue, hvor væggene 
er dækket af en blanding af udstoppede trofæer og kæmpestore guldrammer med 
naturalistiske oliemalerier. Det ligner malerierne, man kunne se i 
programmet ’Liebhaverne’. Men Thomas Høiland er mere afdæmpet, end da han 
fortalte seerne om sin Rolls-Royce i guld. 
</p><p>
Han forstår stadig ikke, hvorfor landsretten ikke troede på, at han handlede i 
god tro omkring det lån og den samling, han stadig insisterer på 
eksisterede. Han er også uforstående over for, at landsretten ikke 
troede på, at hans anonyme truende beskeder blot var et misforstået råb om 
hjælp i en svær tid. Han afviser at have løjet om noget som helst. 
</p><p>
»Jeg har ikke anet, at Peter Stig Hansen og hans kæreste var hashhandlere. Der 
er ikke meget ud over pædofili, jeg foragter mere end hashhandlere«, siger 
han. 
</p><p>
Billedet af ham som en person, der i mange år har snydt, der hvor der kunne 
snydes, allerede inden han blev dømt i denne sag, afviser han også. 
</p><p>
»Det er klart, at man får nogle reaktioner, når man som jeg har stukket næsen 
frem. Den, der lever stille, lever godt. Det har jeg ikke valgt at gøre. Det 
gør jeg nu og måske resten af mit liv, men derudover vil jeg ikke undskylde 
for, at jeg har gjort det bedre end de fleste«, siger han. 
</p><p>
Selv om han er helt uforstående over for landsrettens dom, har han ikke anket 
sagen. Lige nu tænker han mest på at komme hurtigst muligt ind at afsone sin 
straf. 
</p><p>
»Jeg vil gerne videre med mit liv. Hammeren er faldet«. 
</p><p class=" bl-elem"><i class=" bl-elem">Publiceret 25. april 2015.</i></p>	
</div>
</div></body></html>
