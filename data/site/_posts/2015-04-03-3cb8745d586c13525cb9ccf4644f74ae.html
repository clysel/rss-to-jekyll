---
layout:     post
title: 	    "Olieprisen falder efter atom-aftale med Iran"
post_author:	    
post_date:	    Fri, 03 Apr 2015 07:19:01 +0200
post_site:	    politiken.dk 
post_link:	    http://politiken.dk/oekonomi/gloekonomi/ECE2615477/olieprisen-falder-efter-atom-aftale-med-iran/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>Forbrugerne kan sandsynligvis se frem til endnu billigere olie og dermed også benzin, efter at det torsdag langt om længe lykkedes Iran og seks stormagter at indgå en rammeaftale om Irans atomprogram.</p><p>I mange år har Iran på grund af vestlige landes sanktioner været udelukket fra at kunne udnytte sit fulde potentiale som verdens fjerdestørste producent af olie - og næststørste land målt på naturgasreserver, men med den historiske aftale i Lausanne er der udsigt til, at der kommer masser af iransk olie på verdensmarkedet.</p><p>Som modydelse for blandt andet at afstå fra at berige uran i mindst 15 år, en af hovedpunkterne i den foreløbige aftale, vil sanktionerne mod Iran blive lempet.</p><p>De første meldinger om et gennembrud i forhandlingerne i Schweiz kom kort før klokken 19, og da parterne indkaldte til pressemøde, reagerede oliemarkedet prompte ved at sende prisen ned med omkring fem procent.</p><p>Det betød, at en tønde olie fra Nordsøen (Brent-olie, red.) i et hug blev cirka to dollar billigere. Prisen på amerikansk råolie faldt også.</p><p>Da markedet havde sundet sig oven på nyheden, blev olieprisen handlet en smule op igen i erkendelse af, at det kan tage op til flere måneder, før en bindende aftale om Irans atomprogram er på plads.</p><p>- Markedet overreagerede og tager sig nu en tænkepause. Der er fortsat meget arbejde forude, siger Dominick Chirichella fra Energy Management Institute i New York til nyhedsbureauet Reuters.</p><p>Iran menes at producere omkring 2,8 millioner tønder olie om dagen, men eksporten er begrænset til omkring en million tønder på grund af sanktioner.</p><p>Flere analytikere mener, at de olieeksporterende landes organisation (Opec) vil blive nødt til at begrænse produktionen, såfremt der begynder at strømme mere iransk olie ud på markederne.</p><p>Ellers vil det seneste års voldsomme prisfald accelerere, lyder argumentet.</p><p>For et år siden kostede en tønde olie langt over 100 dollar, men i juni 2014 begyndte prisen at rasle ned. I november kunne Opec - som Iran er medlem af - ikke enes om at dæmpe udbuddet, og det forstærkede prisfaldet.</p><p class=" bl-elem">En tønde Brent-olie kan nu fås for omkring 54 dollar.</p>	
</div>

</div></body></html>
