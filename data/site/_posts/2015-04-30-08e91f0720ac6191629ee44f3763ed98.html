---
layout:     post
title: 	    "Kun én dansker med i Contadors jagt på Giro d'Italia-succes"
post_author:	    
post_date:	    Thu, 30 Apr 2015 09:34:13 +0200
post_site:	    politiken.dk 
post_link:	    http://politiken.dk/sport/cykling/ECE2649341/kun-n-dansker-med-i-contadors-jagt-paa-giro-ditalia-succes/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>Når den spanske superstjerne Alberto Contador fra lørdag 9. maj ved den italienske Riviera tager de første tråd i jagten på at realisere den ambitiøse målsætning, som han har tilrettelagt sammen med Bjarne Riis, om at vinde både Giro d’Italia og Tour de France i en og samme sæson, får han blot en enkelt dansk ledsager på det russiske Tinkoff-Saxo-mandskab.</p><p>Den eneste af den tidligere danske sportslige chefs landsmænd, der er udpeget til opgaven, er Christopher Juul-Jensen, som i øjeblikket er i gang med de sidste forberedelser i Tour de Romandie.</p><p>Den 25-årige Christopher Juul-Jensen, der er i gang med sin fjerde sæson som professionel får dermed sin anden start i en af de tre store, nationale rundture, idet han debuterede i Giroen i 2014.</p><h3>Kun to gengangere fra 2014-truppen</h3><p>Danskeren er den ene af blot to gengangere i Tinkoff-Saxo truppen fra 2014. Den anden er den 10 år ældre australier Michael Rogers, der efter at have været suspenderet i omkring fire måneder på grund af dopingmistanke oplevede et forrygende comeback med to etapesejre, som siden fulgtes op med en enkelt i Tour de France.</p><p>Foruden de tre nævnte stiller Tinkoff-Saxo med den tidligere Riis-stjerne og Giro-vinder fra 2006 og 2010, italieneren Ivan Basso, tjekken Roman Kreuziger, portugiseren Sergio Paulinho, russeren Ivan Rovny, Contadors landsmand Jesus Hernandez samt den italienske veteran Matteo Tosatto.</p><p>De to sidstnævnte var også med, da Contador i sin første sæson i tjeneste hos Bjarne Riis i 2011 hyldedes som vinder af Giroen for så senere at blive frataget triumfen i kølvandet på dopingffæren under Tour de France året inden.</p><p>Dengang havde den spanske kaptajn desuden selskab af en af sine formodet værste rivaler i den forestående udfordring australieren Richie Porte, luxembourgeren Laurent Didier, ukraineren Volodomyr Gustov, spanieren Daniel Navarro samt Michael Mørkøv og Kasper Klostergaard.</p><h3>Lars Bak er med for syvende gang</h3><p>Kun yderligere én dansker, veteranen Lars Bak, er med på den foreløbige startliste, som arrangørerne af Giro d’Italia har offentliggjort, og dermed er der tale om den mindste rød-hvide repræsentation ikke alene i det tidligere danske kollektiv, men i den italienske rundtur i det hele taget siden ProTourens indførelse i 2005.</p><p>35-årige Lars Bak, der er med i Giroen for syvende gang – og femte i træk – får hos Lotto Soudal til opgave at støtte den tyske spurtkanon André Greipel samt belgieren Jurgen Van den Broeck, som får en sidste chance for at bevise, at han ikke har mistet evnen til at begå sig blandt de bedste klassementsryttere.</p><p class=" bl-elem">Muligheden for, at Lars Bak kan jagte personlig succes, skulle dog også være til stede. Det gjorde han i 2012 på fremragende vis, da han udmærkede sig som den seneste af foreløbig ni danske etapevindere ved at suse først over stregen efter de 155 km fra Seravezzo til Sestri Levante.</p>	
</div>

</div></body></html>
