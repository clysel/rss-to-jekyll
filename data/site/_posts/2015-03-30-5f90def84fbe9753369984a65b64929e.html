---
layout:     post
title: 	    "Motion i forurenet luft er bedre end ingen motion"
post_author:	    
post_date:	    Mon, 30 Mar 2015 13:46:05 +0200
post_site:	    politiken.dk 
post_link:	    http://politiken.dk/forbrugogliv/sundhedogmotion/ECE2610130/motion-i-forurenet-luft-er-bedre-end-ingen-motion/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Fordelene for vores helbred ved motion er større end luftforureningens 
negative bivirkninger, når man tager udgangspunkt i risikoen for for tidlig 
død. 
</p><p>
Det viser ny forskning fra Københavns Universitet, der bygger på data fra 
52.000 aarhusianere og københavnere samlet ind siden 1993.
</p><p>
Undersøgelsen viser, at selv om luftforurening har en skadelig indvirkning på 
vores helbred, bør man ikke se dette som en hindring for at motionere i 
byområder. 
</p><p><b class="ext-link">LÆS ARTIKEL</b><a class="embeddedlink" href="http://politiken.dk/forbrugogliv/sundhedogmotion/sundhedsp/ECE1072687/brevkasse-boer-jeg-loebe-i-forurenet-luft/">Brevkasse: Bør jeg løbe i 
forurenet luft?</a></p><p>
»Selv for de mennesker, der bor i de mest forurenede områder i København, er 
det sundere at løbe en tur eller at gå eller cykle til arbejde, end det er 
at forblive inaktive«, siger Lektor Zorana Jovanovic Andersen fra Center for 
Epidemiologi og Screening, Københavns Universitet. 
</p><p>
Forskningsprojektets resultater er blevet offentliggjort i det internationale 
tidsskrift Environmental Health Perspectives. 
</p><p>
Det er velkendt, at fysisk aktivitet nedsætter risikoen, mens luftforurening 
højner risikoen for tidlig død. Fysisk aktivitet forstærker indåndingen og 
deponeringen af luftforurenede partikler i lungerne, hvilket kan forstærke 
forureningens skadelige bivirkninger ved motion. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/forbrugogliv/sundhedogmotion/sundhedsp/ECE2119214/klarlunds-brevkasse-mundbind-mod-trafikos/">Klarlund: Mundbind mod trafikos</a></p><p>
»Luftforurening opfattes ofte som en hindring for at motionere i urbane 
områder. Men i lyset af den stigende sundhedsbyrde på grund af fysisk 
inaktivitet og fedme, støtter vores undersøgelse op om de tiltag, der 
fremmer fysisk udøvelse, også i urbane områder med høj luftforurening«, 
siger Zorana Jovanovic Andersen. 
</p><p>
»Men vi anbefaler stadig, at folk motionerer og cykler i grønne områder, 
parker og skove med lav luftforurening og ikke på befærdede veje, når det er 
muligt«, tilføjer hun. 
</p><p>
Undersøgelsen fra Københavns Universitet er den første store 
befolkningsbaserede, langsigtede gruppeundersøgelse, der har kigget på den 
overordnede effekt af både fysisk aktivitet og luftforurening ved for tidlig 
død. Undersøgelsen er baseret på kvalitetsdata om både fysisk aktivitet og 
optagelsen af forurenede luftpartikler. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/ECE2203603/koebenhavnerne-doer-tidligere-end-andre-danskere/">Københavnerne dør tidligere 
end andre danskere</a></p><p>
Undersøgelsen omfatter 52.061 personer på 50 til 65 år fra Aarhus og 
København, der alle deltog i gruppeundersøgelsen 'Kost, kræft og helbred'. 
</p><p>
Fra 1993-97 oplyste de om deres fysiske fritidsaktiviteter, herunder 
sportsudøvelse, cykling til og fra arbejde og i fritiden, havearbejde samt 
gåture. Forskerne estimerede herefter graden af trafikal luftforurening på 
deres hjemmeadresse. 
</p><p>
5.500 deltagere døde inden 2010, og forskerne observerede cirka 20 procent 
færre dødsfald blandt de deltagere, der var fysisk aktive end blandt dem, 
der ikke var fysisk aktive, selv for de deltagere som boede i de mest 
forurenede områder af Aarhus og København, herunder i nærheden af tæt 
trafikerede veje. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/motion/ECE953154/cyklisten-faar-mindre-bilos-end-bilisten/">Cyklisten får mindre bilos end 
bilisten</a></p><p class=" bl-elem">
»Det er også vigtigt at bemærke, at resultaterne først og fremmest siger noget 
om Danmark og områder med lignende mængder af luftforurening. Det ser 
muligvis meget anderledes ud i byer med en meget højere koncentration af 
luftforurening, som man ser det andre steder i verden«, konkluderer Zorana 
Jovanovic Andersen. 
</p>	
</div>

</div></body></html>
