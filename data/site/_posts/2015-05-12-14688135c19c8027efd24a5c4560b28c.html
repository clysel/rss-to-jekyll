---
layout:     post
title: 	    "Dit immunforsvar slapper af om sommeren"
post_author:	    
post_date:	    Tue, 12 May 2015 18:51:41 +0200
post_site:	    politiken.dk 
post_link:	    http://politiken.dk/viden/ECE2666790/dit-immunforsvar-slapper-af-om-sommeren/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Måske har du bemærket, at du har mere lyst til at dase i de lyse årstider? 
</p><p>
Det samme gør sig gældende helt ind i dine celler – i sommerhalvåret læner 
dine immunceller sig tilbage og slapper af, for nu er de værste farer 
overstået. 
</p><p>
I en undersøgelse af blod- og fedtvævsprøver fra både børn og voksne mange 
forskellige steder på Jorden har engelske biologer og immunologer vist store 
variationer i genernes aktivitet i løbet af året og analyseret, hvordan 
ændringerne spiller sammen med vores immunrespons. 
</p><p>
Forskernes analyser viser, at immuncellerne slapper af om sommeren, mens de 
står på tæer om vinteren. Resultaterne er netop publiceret i det 
videnskabelige tidsskrift Nature Communications. 
</p><p>
»Vi har længe haft tal, som viser, at der er varians i sygdomme afhængigt af 
årstiderne. Ikke bare de velkendte udslag for influenza og forkølelse, men 
også ved sygdomme som for eksempel sklerose. Den nye undersøgelse forklarer 
den iagttagelse, og derfor er det spændende resultater«, siger Susanne Brix 
Pedersen, lektor ved systembiologi på DTU, hvor de har lagt sidste hånd på 
en undersøgelse, der bekræfter de engelske resultater. 
</p><h3>
Vinter øger inflammation 
</h3><p>
I undersøgelsen viser biologerne, at de samme ændringer gør sig gældende hos 
gambiere i regntiden og hos nordeuropæere i vintersneen. Australiernes 
immunforsvar er et spejl af vores. 
</p><p>
Ændringer i lys, temperatur og i de mikroorganismer, kroppen bliver udsat for, 
er nogle af de faktorer, som skaber ændringerne i immunforsvarets respons, 
vurderer forskerne, men dette er ikke sammenhænge, de kan aflæse i den nye 
undersøgelse. 
</p><p>
Umiddelbart kan det synes selvmodsigende, at det er om vinteren, hvor 
immunforsvaret er mest oppe på tæerne, at sygdommene opstår, men det er der 
to forklaringer på. 
</p><p>
Den ene er, at immunforsvaret netop står på tæer, fordi det bliver udsat for 
langt flere vira om vinteren. Den anden er, at nogle sygdomme opstår som 
følge af et <i>for </i>aktivt immunsystem. Et aktivt immunsystem er 
altså ikke nødvendigvis godt. De engelske biologer har vist, at 
vintersæsonen sætter gang i inflammation i kroppen. Inflammation er kroppens 
måde at gendanne sig på, men der er ikke langt fra en helbredende effekt til 
en skadelig. Immunsygdomme som sklerose stammer netop fra en inflammation, 
der er løbet løbsk. 
</p><p>
»Immunforsvaret kan også overreagere, og det vil det ifølge den nye engelske 
undersøgelse være mest tilbøjeligt til at gøre om vinteren«, siger Susanne 
Brix Pedersen. 
</p><p>
På Aarhus Universitet forsker professor Anders Børglum i mulige genetiske 
årsager til psykiske sygdomme, som de engelske biologer også nævner i den 
videnskabelige artikel. Han finder de nye resultater interessante: 
</p><p class=" bl-elem">
»Der er en årstidsvariation for nogle psykiske sygdomme. For eksempel optræder 
depression for nogle personer primært i vinterhalvåret. Det kunne hænge 
sammen med sæsonvariationen, som påvises i undersøgelsen. Der er også en let 
øget risiko for, at børn, der fødes om vinteren eller i det tidlige forår, 
senere udvikler skizofreni«, siger han. 
</p>	
</div>

</div></body></html>
