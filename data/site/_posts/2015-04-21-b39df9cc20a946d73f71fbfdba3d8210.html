---
layout:     post
title: 	    "En badering til fem dollar reddede Azzam fra druknedøden"
post_author:	    
post_date:	    Tue, 21 Apr 2015 11:28:39 +0200
post_site:	    politiken.dk 
post_link:	    http://politiken.dk/udland/ECE2636334/en-badering-til-fem-dollar-reddede-azzam-fra-druknedoeden/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Siden januar 2014 er mellem 4.000 og 5.000 mennesker druknet i Middelhavet. To 
af dem, der var lige ved, er den 65-årige Azzam Zaharawi og hans søn Malek 
på 17 år. Nu bor de hos Røde Kors i Helsingør, og fra et skab hiver Malek en 
sammenfoldet gummiklump op. Han puster i en ventil, og klumpen bliver til en 
ring. 
</p><p>
»Fem dollar kostede den. Den er årsag til, at vi sidder her«, siger Azzam 
Zaharawi. Han har fem børn med sin kone, og alle er voksne undtagen Malek. I 
Syrien drev Azzam Zaharawi en mindre gødningefabrik i byen Homs. Der var 16 
ansatte, men i november 2011 krævede Assads styrker, at de forlod fabrikken, 
der lå strategisk godt. 
</p><p>
»Jeg sagde nej, men deres leder sagde: Du er en gammel mand, og jeg 
respekterer dig. I får et minut. Ellers skyder vi jer«. Næste dag blev 
fabrikkens direktør slået ihjel af Islamisk Stat. 
</p><p>
»De sagde, han holdt med Assad, fordi vi havde givet fabrikken væk«. 
</p><p>
Azzam Zahawari, der var en velhavende mand, som hverken holdt med Assad eller 
IS, flygtede til Egypten og sendte sin kone og tre børn til Tyrkiet. Efter 
to år i Egypten rejste han til Tyrkiet for sammen med familien at komme til 
Europa. Fra Tyrkiet går der en dyr rejse til lands, og en billig med båd fra 
Libyen til Italien. Familien havde ikke flere penge, og mens konen og en 
søster blev i Tyrkiet, rejste Azzam Zahawari og Malek til Algeriet. De kørte 
med bil gennem ørkenen til byen Zuwára i det nordvestlige Libyen, og her 
betalte de 2.400 dollars til en mand, som Azzam Zahawari kalder den ondeste 
mand på jorden. Hans navn var Adnan, og det var ham, som organiserede de 
både, der skulle sejle over Middelhavet. Den 2. oktober 2014 skulle de 
sejle. 
</p><p>
»Båden var vel 15 meter lang og tre-fire meter bred. Der var plads til 50. Vi 
var 250 mænd, 35 kvinder og 26 børn. Jeg ved det, for jeg overhørte samtalen 
mellem to af menneskesmuglerne. Den ene sagde: Vi er for mange, men den 
anden sagde: Pres dem. Der kan være 400. Jo flere de tog ombord, jo flere 
penge tjente Adnan. Vi skulle sidde med spredte ben med ryggen op mod maven 
af hinanden, så de kunne presse flest sammen. Vi kunne ikke bevæge os, og de 
tog vores vand og mad og tøj og smed i vandet. Der måtte intet overflødigt 
være. Mordere. Den praktiske leder hed Nizar. Han var den værste. Den 
værste. Han tog 25 dollar fra hver enkelt til redningsveste, men da vi kom i 
båden var der kun omkring 30 veste. Han havde taget pengene. Båden sejlede 
fra stranden kl. 22.45. Jeg sad bag i båden, og klokken 00.15 den 3. oktober 
hørte jeg dem oppe foran sige, at der kom vand ind«. 
</p><p><b class="ext-link">ANALYSE: </b><a class="embeddedlink" href="http://politiken.dk/udland/ECE2636024/analyse-eu-vrider-haender-over-middelhavets-kirkegaard/">EU vrider hænder over Middelhavets 
kirkegård</a></p><p>
Azzam Zaharawi har skrevet alle tidspunkter ned, og klokken 00.25 mærkede han, 
at det var rigtigt. Det kolde vand krøb gennem underbukserne. Smuglerne tog 
nogle vandflasker og skar dem over. De begyndte at øse vand med bunden af 
flaskerne. 
</p><p>
»Ud på dækket kom pludselig 50 afrikanere. De havde skjult sig under dækket, 
men sad nu i vand til maven. De satte sig på rælingen, og båden begyndte at 
krænge. Skipperen, som var omkring 20 år, ringede til Adnan og sagde: Vi 
synker. Vi synker. Men i telefonen sagde Adnan: Fortsæt. Jeg og nogle af de 
andre råbte til den unge: Til stranden, til stranden. Vi var måske 10 
kilometer ude. Men han turde ikke. Han frygtede, at Adnan ville slå ham 
ihjel. Han ville miste 500.000, hvis vi sejlede tilbage. Jeg sender en 
gummibåd, sagde Adnan«. 
</p><p>
Lidt senere kom gummibåden med tre mand om bord. Den ene var Nizar, der havde 
taget pengene fra redningsveste. 
</p><p>
»Vi synker, vi synker, råbte min søn. Tag baderingen og blæs den op, sagde 
jeg. Han tog baderingen, men lige efter sagde det knak i båden. Et lille 
knak. Så kom det næste knak, og båden begyndte at flække på langs. Nizar så 
på os og sejlede væk«. 
</p><h3>
De slog ihjel for redningsveste 
</h3><p>
Børnene og kvinderne sad foran i båden, og da den flækkede, rejste stævnen sig 
op i luften. De begyndte at falde ned på mændene, der sad bag i. 
</p><p>
»Jeg hørte forfærdelige lyde. De forfærdeligste lyde, jeg har hørt. Børn der 
skreg. Jeg så min søn ryge over bord tre meter fra mig. Han fløj gennem 
luften, og jeg hørte forfærdelige lyde.«
</p><p>
Derefter kæntrede båden. Azzam Sahawari er ikke nogen god svømmer, men kunne 
træde vande. Det var en stille nat. Meget lidt vind. I vandet omkring ham 
slog folk hinanden ihjel i kampen om de få redningsveste. I følge Azzam 
Sahawari havde afrikanerne knive med. De dræbte for at få fat i veste og 
redningskranse. Der var blod i vandet og lig overalt. 
</p><p>
»Jeg kom omkring 20 meter væk og lå og trådte vande. Det var næsten helt 
stille. Alt det her var foregået på tre minutter. Jeg råbte Malek. Jeg råbte 
det igen og igen. Maleek. Maleeeek! Måske lå jeg en halv time. Så omkring 40 
meter væk hørte jeg en stemme: Jeg er her far. Jeg råbte igen, men der var 
stille. Jeg troede, jeg havde mistet ham. Men da jeg var omkring 10 meter 
væk kom det: Jeg er her far.«
</p><p>
Malek var i kamp. Nogle mænd forsøgte at tage baderingen fra ham, da Azzam 
Sahawari kom til. 
</p><p>
»Da jeg kom, var han i kamp med en marokkaner. Jeg sagde til marokkaneren: 
Hvis vi alle tre slås, vil vi dø. Hvis vi er rolige, vil vi overleve. Han 
lyttede«. 
</p><p>
Natten igennem klamrede de sig til baderingen uden at se nogen. Klokken 8.30 
næste dag hørte de råb, men var for svage til at råbe igen. 
</p><p>
»Vi så en båd, men vidste at de ikke ville tage døde op. Vi var for svage til 
at råbe, så den vendte. I sidste øjeblik råbte min søn: Alla U Akbar. Så 
vendte de«. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/udland/int_europa/ECE2635116/asylsystemet-der-splitter-europa/">Asylsystemet, der splitter 
Europa </a></p><p>
Redningsfartøjet var egyptisk og kaptajnen ordentlig. De fik mad og drikke, 
men loven tvang ham til at sætte dem af i Libyen igen. 
</p><p>
»Da vi kom til stranden, så vi alle ligene. 230 var dræbt. 86 havde 
overlevet«. 
</p><p>
I de officielle statestikker står der, at 130 omkom, men Azzam Sahawari mener, 
at der var langt flere. I Libyen gav de op. De ville ikke til Europa, men 
tilbage til Tyrkiet og familien. Det lykkedes dem imidlertid ikke, og efter 
30 dages flugt ind i Tunis fik de sendt penge fra en slægtning til at 
forsøge igen fra Libyen. Angste gik de ombord. Men denne gang var der 
redningsveste, og turen gik relativt smertefrit. I Italien tog de videre til 
Milano. Der ringede Azzam Sahawari til en fætter, der sendte 2.000 euro til 
rejsen med en chauffør. 
</p><p>
»Vi kørte i en stor Mercedes direkte fra Milano til Sandholmlejren på ti en 
halv time. Han kørte meget, meget stærkt«. 
</p><p>
Nu lever de i Helsingør. Malek går i skole i Lynge, men de savner hans mor og 
venter på familiesammenføring. I mens er Azzam Saharawi begyndt at male. Han 
finder fred i det og er dygtig. Hans malerier har været på Røde Kors 
udstilling og er hængt op til pynt på flygtningecenteret. Han vil meget 
gerne give nogle af sine billeder væk til danskere. 
</p><p>
»Jeg er ikke kommet til Danmark for at tage. Jeg er kommet for at give«. 
</p><p class=" bl-elem"><span class="img-contimg-fl-left"><img class="image inlineLightBox" src="http://multimedia.pol.dk/archive/00929/Afrika-kort--deskto_929674a.gif" alt="" border="0"/></span></p>	
</div>

</div></body></html>
