---
layout:     post
title: 	    "Dansk spiller: Ingen turnering er sikret mod matchfixing"
post_author:	    
post_date:	    Mon, 13 Apr 2015 11:06:38 +0200
post_site:	    politiken.dk 
post_link:	    http://politiken.dk/sport/ECE2625754/dansk-spiller-ingen-turnering-er-sikret-mod-matchfixing/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>For et halvt års tid siden afslørede den danske badmintonspiller Hans-Kristian Vittinghus, at en malaysisk mand havde tilbudt ham penge for at tabe en kamp med vilje.</p><p>Danskeren afslog tilbuddet og indrapporterede episoden til det internationale badmintonforbund (BWF), men han er sikker på, at problemet rækker langt ud over det asiatiske marked, som normalt er i skudlinjen, når det gælder matchfixing.</p><p>- Jeg mener ikke, at nogen turnering er sikker på grund af den verden, vi lever i med internettet og dets muligheder. Det (matchfixing, red.) kan ske alle steder, ikke kun i Asien, siger Hans-Kristian Vittinghus til AFP.</p><p>- Jeg er sikker på, at matchfixing stadig foregår. Det vil være naivt at tro andet.</p><p>Han bakkes op af doublespilleren Mads Conrad-Petersen, der vil have BWF til at bruge mange ressourcer på problemet.</p><p>- Det er vigtigt, at der bliver afsat ressourcer til dette (problemet med matchfixing, red.), så vi kan få det stoppet, siger Conrad-Petersen til AFP.</p><p>Den tidligere danske stjernespiller Poul-Erik Høyer er i dag præsident for BWF, og han har tidligere slået fast, at forbundet tager alle sager omkring matchfixing meget alvorligt.</p><p>Han har desuden opfordret alle spillere til at afslå ethvert tilbud fra folk med ønsker om at påvirke kampresultater.</p><p class=" bl-elem">- Den eneste sikre rute er at afslå enhver henvendelse fra personer, der har relation til matchfixing, lød beskeden fra Høyer til alle badmintonspillere.</p>	
</div>

</div></body></html>
