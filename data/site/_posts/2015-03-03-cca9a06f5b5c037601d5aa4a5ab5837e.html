---
layout:     post
title: 	    "Den sidste SAS-ansatte er næppe flyttet"
post_author:	    
post_date:	    Tue, 03 Mar 2015 14:33:33 +0100
post_site:	    politiken.dk 
post_link:	    http://politiken.dk/oekonomi/arbejdsmarked/ECE2570902/den-sidste-sas-ansatte-er-naeppe-flyttet/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
De husker den endnu, mange af de ansatte blandt SAS’ kabinepersonale. Tiden, 
hvor en ansættelse i det hæderkronede luftfartsselskab gjorde dem til 
forvaltere af en helt særlig følelse af luksus og succes, som de serverede 
for passagererne med en ekstra drink til kaffen efter det gratis måltid. 
Siden er ikke blot cognac og gratis måltider for længst forsvundet. 
</p><p>
Efter seks sparerunder på 12 år med reel lønnedgang til følge har mange 
SAS-ansatte i dag fået svært ved at bevare den følelse af stolthed, som en 
tur med rullevognen ned ad kabinegangen indebar. 
</p><p>
»Det er ikke det SAS, jeg kender«, sagde en stewardesse til Politiken, inden 
hun og de øvrige nedlagde arbejdet i protest mod konsekvenserne af den 
seneste spareplan. 147 ansatte bliver nu flyttet til datterselskabet Cimber, 
hvor de frygter at skulle arbejde under en dårligere overenskomst i 
fremtiden. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/virksomheder/ECE2569465/krise-i-sas-forstaa-konflikten-paa-fem-minutter/">Krise i SAS: Forstå konflikten 
på fem minutter</a></p><p>
Og det bliver næppe sidste gang, at den flossede stolthed på indersiden af 
uniformen kommer på en hård prøve, skal man tro vurderingerne fra flere 
observatører af flybranchen: 
</p><p>
»Der gik ikke lang tid fra det seneste spareprogram, før de fik problemer 
igen. Beklageligvis må man nok forvente, at den udvikling kommer til at 
fortsætte, hvis de hele tiden skal tilpasse sig en yderligere skærpet 
konkurrence«, siger Christer Karlsson, professor på Institut for Produktion 
og Erhvervsøkonomi på Copenhagen Business School. 
</p><h3>
SAS følger i jetstrømmen på andre selskaber
</h3><div class="art-quote article-box">
<p class="quote"/>
<blockquote>
<p class="quote-txt">
Beklageligvis må man nok forvente, at den udvikling kommer til at fortsætte, 
hvis de hele tiden skal tilpasse sig en yderligere skærpet konkurrence
</p>
<p class="sender">
Christer Karlsson, professor på CBS 
</p>
</blockquote>
</div><p>
Overflytningen af fly og ansatte til andre selskaber er slet og ret en måde at 
begrænse lønomkostningerne på, anfører Andreas Krog, redaktør på 
luftfartsmediet Check-In.dk. Og SAS følger her en model, som flere af andre 
klassiske luftfartsselskaber har gjort brug af tidligere i konkurrencen med 
lavprisselskaberne. </p><p>
»Så det er ikke noget, SAS har fundet på selv. Lufthansa har gjort det til 
German Wings, Iberia har gjort det til Iberia Express, og Austrian Airlines 
var de første til at overføre til Tyrolean Airways. Og det handler 
grundlæggende om at få folk over på nogle andre overenskomster«, siger 
redaktøren, der ikke mener, at modellen repræsenterer et nybrud i 
SAS-sammenhæng heller: 
</p><p>
»Allerede før SAS tog det helt store showdown med fagforeningerne i 2012 havde 
de outsourcet en ret stor del af deres produktion til også det gamle Cimber, 
Jet Time og nogle svenske selskaber. Og det gør de så yderligere med denne 
nye Cimber-manøvre, og de kommer til at gøre det endnu mere de kommende år«. 
</p><h3>
Kapløb mod billigere priser 
</h3><p>
Det er dog ifølge flere af analytikerne ikke uden grund, at de ansatte stilles 
over for nye sparekrav i med få års mellemrum. For når de traditionelle 
netværksselskaber har effektiviseret, har lavprisselskaberne skærpet 
konkurrencen yderligere. 
</p><p>
»SAS har leveret på alle de spareplaner, man har sat i søen, og det er rigtig, 
rigtig mange milliarder kroner. Men samtidig kan man konstatere, at 
billetpriserne er faldet som en sten i den periode, og det har været det 
store problem«, siger Jacob Pedersen, senioranalytiker i Sydbank. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/debat/ledere/ECE2570716/sas-konflikten-udstiller-de-syge-vilkaar-i-luftfarten/">SAS-konflikten udstiller de 
syge vilkår i luftfarten</a></p><p>
For de traditionelle selskabers økonomiske opstramninger presser faktisk også 
nogle af lavprisselskaberne, mener Andreas Krog, der henviser til en anden 
truende arbejdsnedlæggelse i flybranchen, hvor norske Norwegian i disse dage 
lægger arm med sine piloter for at begrænse lønomkostninger i selskabets 
norske datterselskab. Han siger: 
</p><p>
»Når Norwegian nu forsøger at få sine piloter over på nogle nye overenskomster 
uden for Norge, så er det blandt andet fordi, at de traditionelle 
netværksselskaber som SAS og Lufthansa har haft held til at presse deres 
omkostninger ned med ændrede vilkår, øget outsourcing af produktionen til 
datterselskaber og tredje parter. Norwegian kom ud med et kæmpe underskud, 
og de bliver altså også presset«. 
</p><h3>
Forskellige passagerer er villige til forskellige priser
</h3><p>
Men selv om SAS og de øvrige traditionelle selskaber konkurrerer direkte med 
lavprisselskaberne, skal man ikke forvente, at SAS og de øvrige er på vej 
til helt at omforme sig i deres billede. 
</p><div class="art-quote article-box">
<p class="quote"/>
<blockquote>
<p class="quote-txt">
Markedet er blevet differentieret, så business-passagerer flyver med 
moderselskaberne, mens mange andre flyver med lavpris - de store deler sig i 
stedet og opretter selvstændige lavprisselskaber ved siden af
</p>
<p class="sender">
Christer Karlsson, professor på CBS 
</p>
</blockquote>
</div><p>
»Forskellige passagerer er i dag parate til at betale helt forskellige priser. 
Markedet er blevet differentieret, så business-passagerer flyver med 
moderselskaberne, mens mange andre flyver med lavpris. De store deler sig i 
stedet og opretter selvstændige lavprisselskaber ved siden af«, siger 
Christer Karlsson. </p><p>
Hvad enten det bliver i form af egentlige lavprisselskaber eller ej, er 
overførsel af yderligere materiel og ansatte til datterselskaber og eksterne 
operatører også konkret på programmet i SAS de kommende år, lyder det fra 
Andreas Krog. Check-In.dk kunne således i sidste måned dokumentere, at SAS i 
et internt notat gør sig overvejelser om senest i 2017 at outsource samtlige 
kort- og mellemdistancefly med under 150 sæder til eksterne. 
</p><h3>
SAS ender med langdistancefly 
</h3><p>
»Det svarer til en betydelig del af selskabets nuværende flåde af almindelige 
Airbus- og Boeing-fly, som i fremtiden vil ryge derover. Det bliver kun de 
største mellemdistancefly og langdistanceflyene, som SAS selv ender med at 
sidde med. Passagererne kommer næppe til at mærke noget, for der kommer blot 
til at stå ’operated by Jet Time’ eller Cimber på siden. Farverne bliver de 
samme og bonuspointene, uniformerne og alt det der vil stadig være det 
samme«, siger han. 
</p><p class=" bl-elem">
Om de ansatte i de SAS-ejede flykabiner også vil være de samme til den tid er 
imidlertid tvivlsomt i mere end én forstand. 
</p>	
</div>
</div></body></html>
