---
layout:     post
title: 	    "Prorektor vil lære de unge kvinder at sige ?pyt?"
post_author:	    
post_date:	    Fri, 24 Apr 2015 13:33:34 +0200
post_site:	    politiken.dk 
post_link:	    http://politiken.dk/indland/uddannelse/ECE2641387/prorektor-vil-laere-de-unge-kvinder-at-sige-pyt/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Uddannelsesinstitutionerne har et ansvar, når flere kvindelige end mandlige 
studerende bekymrer sig for, om de kan klare deres studie, og bliver 
stressede. 
</p><p>
Det siger prorektor på Aarhus Universitet, Berit Eika.
</p><p>
Universitetets egen undersøgelse blandt 14.000 studerende viser, at 20 procent 
af de kvindelige studerende ofte eller næsten altid oplever stærke 
stresssymptomer, mens det kun gælder for 12 procent af mændene. 
</p><h3>
Hul på myten
</h3><p>
Samtidig viser undersøgelsen, at kvinderne generelt har lavere tillid til 
deres egen formåen, når de bliver spurgt til, hvor sikre de er på at kunne 
forstå deres fag og klare sig godt på studiet. Det gælder på alle 
universitetets fakulteter. 
</p><p>
Og samme billede gentages i andre undersøgelser, som omtalt i Politiken i går.
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/uddannelse/ECE2638957/unge-kvinder-bekymrer-sig-mest/">Unge kvinder bekymrer sig mest</a></p><p>
»Vi skal tage dette her alvorligt. Vi kan ikke bare sige til kvinderne, at de 
skal tro mere på sig selv eller tage sig sammen. Det vil aldrig hjælpe folk, 
der er stressede. Vi skal have det afmystificeret og få hul på de myter, der 
eksisterer om, hvad der forventes fra uddannelsernes side, og hvad de 
forventer af sig selv«, siger Berit Eika.
</p><div class="art-quote article-box">
<p class="quote"/>
<blockquote>
<p class="quote-txt">
Vi kan ikke bare sige til kvinderne, at de skal tro mere på sig selv eller 
tage sig sammen
</p>
<p class="sender">
Berit Eika, prorektor, Aarhus Universitet 
</p>
</blockquote>
</div><p>
Hun understreger, at hun på universitetet også møder massevis af kvinder, som 
er stærke og klarer sig uden problemer. Men universitetet skal blive bedre 
til at løfte kvindernes generelle trivsel.</p><p>
»På den ene side er det helt okay at være lidt bekymret og spændt på det hele, 
når man starter på et nyt studie, det gælder både for mænd og kvinder. Men 
vi skal være opmærksomme på, at det ikke udvikler sig til stress eller 
mistrivsel. Det synes jeg, vi har en udfordring med. Vi ser rigtig mange 
kvinder komme ind på de videregående uddannelser i disse år, og det er godt. 
Heldigvis trives de fleste, men vi skal have de sidste med, og det er ofte 
dem, der stiller meget høje krav til sig selv«, siger hun.
</p><h3>
Vil skabe gode relationer
</h3><p>
Universitetet er allerede i gang med blandt andet mentorordninger og 
studiestartsforløb, som skal gøre det konkret for de studerende, hvad de 
skal forvente af sig selv og af studiet.
</p><p>
»Ældre studerende kan som tutorer være med til at afmontere nogle myter og få 
skabt gode relationer mellem de studerende, og det ved vi betyder meget for 
de studerendes trivsel«, siger Berit Eika. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/uddannelse/ECE2638528/saadan-oplever-tre-studerende-koensforskellen-paa-deres-studie/">Sådan oplever tre studerende 
kønsforskellen på deres studie</a></p><p>
Hun mener, at de studerendes høje ambitioner kan have en bagside, og at den 
måske især slår ud hos kvinderne. 
</p><p>
»Det handler også om evnen til ikke at lade sig slå ud af modgang – at sige 
’pyt’ og komme op på hesten igen. Den skal vi fremme. Det er ikke, fordi jeg 
inviterer til overfladiskhed eller mener, vi skal slække på de faglige krav, 
for et universitetsstudie er en fuldtidsbeskæftigelse. Men det er vigtigt, 
at de studerende har realistiske forventninger til studiet og egen formåen«.
</p><h3>
Tidligere pres på kvinder
</h3><p>
At kvinder angiver, at de bekymrer sig mere end mænd, betyder ikke 
nødvendigvis, at de er mere bekymrede. Det fortæller lektor Mette Lykke 
Nielsen fra Center for Ungdomsforskning, som forsker i køn og uddannelse.
</p><p>
»De unge kvinder er mere eksplicitte om deres bekymringer end mænd. I flere 
forskningsprojekter kan vi se, at det ikke er lige så legitimt for de unge 
mænd at fortælle om deres bekymringer«, siger hun. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/debat/ECE2636827/vi-kvinder-er-hinandens-vaerste-fjender/">Vi kvinder er hinandens værste 
fjender </a></p><p>
Reelt set har kvinderne faktisk også noget at være bekymrede over, siger hun.
</p><p>
»Mange unge kvinder har meget tidligt nogle klare forestillinger om et 
fremtidigt arbejdsliv og et familieliv, hvor de ønsker at få børn, og de ved 
også, at det kan være vanskeligt at kombinere børn og arbejde. Nogle af dem 
føler sig allerede tidspressede på ungdomsuddannelsen og har lagt en plan 
for deres liv længere frem for at få alle ønskerne til at gå op. Nogle af de 
mest fremsynede piger kan som 17-18-årige fortælle om deres plan for, 
hvordan de vil klare at stå på arbejdsmarkedet med deres karriere og første 
barn«, siger Mette Lykke Nielsen.
</p><p class=" bl-elem">
»Og det er jo en reel bekymring, for vi ved, at kvinder i den fødedygtige 
alder kan have svært ved at få et arbejde. Mange af mændene skal også have 
børn – men så langt tænker mange af dem ikke. I hvert fald er det ikke den 
slags bekymringer, de giver udtryk for, når vi interviewer dem i gymnasiet«, 
siger hun.
</p>	
</div>

</div></body></html>
