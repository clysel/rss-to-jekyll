---
layout:     post
title: 	    "Fodboldens kulturslag om København"
post_author:	    
post_date:	    Mon, 06 Apr 2015 10:00:56 +0200
post_site:	    politiken.dk 
post_link:	    http://politiken.dk/sport/fodbold/superligaen/ECE2616960/fodboldens-kulturslag-om-koebenhavn/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="clearfix w220 art-present-box fl-right">
<p class="cup-box-title">Superligaen</p>
<p class="last-res">Seneste kampe</p>

<p class="period">Stillingen</p>






</div>
<p>
Tag med til 1960’ernes Brøndby. Selv om det kan virke fjernt fra 
vestegnsklubbens superligaopgør mod FC København i dag, er det netop der – i 
historien, i geografien, i den lokale forankring – at de største 
modsætningsforhold mellem de to ærkerivaler ligger. Og ikke så meget i måden 
at drive en fodboldforretning på anno 2015. Derfor rejsen tilbage: 
</p><p>
Ved Brøndbyøster Station rejste to gråhvide blokke sig 16 etager over jorden. 
Som monumenter over forstædernes udvikling dækkede de for udsigten til 
fortidens landsby med stråtækte huse, gårde og gartnerier, mens støjen fra 
den trafikerede Roskildevej udgjorde den nye æras lydspor. 
</p><p>
I 1960’erne var Brøndbyerne centrum for tre demografiske bølger, der strømmede 
ind i de nye højhuse: Udflyttere fra Københavns brokvarterer, tilflyttere 
fra land til by og flygtninge fra varmere himmelstrøg. Brøndbyerne var et 
stilstudie i at udrydde bolignød. 
</p><p>
Fra 1945 til 1967 voksede områdets indbyggertal med 1.000 personer i 
gennemsnit om året – fra 3.000 til 25.000. Men befolkningen udviklede sig 
langt hurtigere end selve byen, og fritidsmulighederne var begrænsede. 
</p><p><b class="ext-link">Personlige erindringer: </b><a class="embeddedlink" href="http://politiken.dk/sport/fodbold/ECE2472425/personlige-erindringer-dengang-tulles-klubhus-var-bifs-hjerte/">Dengang Tulles klubhus 
var BIF's hjerte</a></p><p>
»Vi kedede os, for der skete absolut ingenting i Brøndbyerne. Man skal være 
vokset op der eller i fjerne reservater for at forstå, <i>hvor</i> 
kedeligt det hele var. Brøndby var <i>zero.</i> (...) Folk kom til i 
store antal, men ingen tænkte på underholdning og den slags. Det måtte vi 
skabe selv«, fortæller den brøndbyske radiovært Hans Otto Bisgaard i bogen 
’Brøndby IF – historien om drengene fra Vestegnen’. 
</p><p>
Derfor stiftede han den succesrige Brøndby Pop Club, hvor de unge kom i 
»yderst tvangfri påklædning. Rullekravebluser og stribede benklæder, 
lårkorte kjoler og lange støvler til konfirmationstøjet. Der var – for at 
bruge et ungt udtryk – go på drengen«, som Rødovre Avis skrev. 
</p><p>
Og derfor skabte kommunen i 1964 Brøndbyernes Idrætsforening – en 
sammenlægning af lokalrivalerne Brøndbyvester IF samt Brøndbyøster og Omegns 
IF. Med den senere bykonge Kjeld Rasmussen i spidsen ønskede politikerne, at 
klubben skulle »samle idrætsinteresserede i Brøndby til dyrkning af fodbold 
og andre boldspil for derigennem at bidrage til at udvikle ungdommen 
alsidigt og harmonisk«, som det lyder i vedtægterne. 
</p><h3>
Fødslen af FC København 
</h3><p>
Knap 28 år senere, i 1992, kom ærkerivalen Football Club København til verden. 
Født et sted mellem Østerbro, Frederiksberg og Gentofte. 
</p><div class="art-fakta article-box">
<h4 class="">
Brøndby vs. FCK </h4>
<div class="fakta-body" data-buildingblock="embedded_factboxlink">
<p><b>Det er i dag</b> 72. gang, at Brøndby og FCK tørner sammen i Superligaen. 
</p><p><b>FCK har vundet</b> 36 gange, BIF 20, mens 15 opgør er sluttet uafgjort. 
Målscoren er 102-85 i FCK’s favør.
</p><p><b>Flest optrædener</b> i ’slaget om København’ har Per Nielsen 
(36) for BIF og Chr. Lønstrup (24) for FCK.
</p><p class=" bl-elem"><b>Alle tiders topscorere</b> i rivalopgøret er Lars Højer Nielsen, Sibusiso 
Zuma og Dame N’Doye med 7 mål hver – Ruben Bagger og Ebbe Sand er bedst for 
Brøndby med 4 scoringer hver.
</p>
</div>
</div><p>
På et pressemøde i fine rammer lancerede den første bestyrelsesformand, 
fodboldkoryfæet Harald Nielsen eller bare ’Guld-Harald’, det ambitiøse 
projekt med store fagter. </p><p>
»Der har været alt for meget sandkasse over dansk fodbold indtil nu«, sagde 
han ifølge bogen ’FC København – historien om byens hold’. 
</p><p>
»FC København vil højne standarden inden for dansk fodbold og give os nye 
internationale muligheder«, proklamerede han om den nye overbygning på 
traditionsklubberne Boldklubben af 1903 og Kjøbenhavns Boldklub. 
</p><p><b class="ext-link">Dagens derby: </b><a class="embeddedlink" href="http://politiken.dk/sport/fodbold/superligaen/ECE2616954/her-er-tre-noegleduller-i-rivalernes-moede/">Her er tre nøgleduller i rivalernes 
møde</a></p><p>
Støttepillen under den nye klub blev det aktieselskab, der i dag hedder Parken 
Sport &amp; Entertainment (PS&amp;E) og har som formål »at drive 
professionel idræt, primært fodbold og dermed forbundet virksomhed«. 
</p><p>
Udgangspunkterne for Brøndby IF og FC København er altså vidt forskellige. Og 
det er stadig med afsæt i historikken og geografien, at de to klubbers 
fangrupperinger håner hinanden. Brøndby er et skodsted for sociale tabere, 
siger FCK’erne. FCK er mere firma end fodboldklub, mere forretning end 
forening, mere plastik end passion, siger Brøndby-fansene, der i øvrigt ofte 
refererer til rivalen som PS&amp;E i stedet for holdets egentlige navn. 
</p><h3>
Ens, men væsensforskellige 
</h3><p>
Men i den seneste tid er københavnerne begyndt at bruge forstadsfolkenes ord 
mod dem selv. En af de væsentligste årsager til, at Brøndby med en sejr i 
dag kan spille sig tæt på Superligaens bronzeplads, er penge. Med rigmanden 
Jan Bech Andersen ved roret har klubben hentet store profiler som Thomas 
Kahlenberg, Daniel Agger og Johan Elmander – mens unge lokale spillere er 
røget ned i hierarkiet. 
</p><p>
»Ingen kvaler, Brøndbys rigmand betaler«, håner FCK-fansene og råber 
»hykleri«, samtidig med at de gerne fremhæver et banner med teksten »Fodbold 
er for dig og mig – ikke en rig mands leg«, som Brøndby-tilhængere engang 
selv har fremvist under en kamp. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/sport/fodbold/superligaen/ECE2616965/broendby-skal-vaere-klogere-end-de-tunge-fckere/">Brøndby skal være klogere end 
de tunge FCK'ere</a></p><p>
På samme måde har FC København i årevis købt stjerner uden at give ret mange 
egenproducerede talenter chancen – men nu er klubben begyndt at integrere 
stadig flere lokale i truppen. Som Thomas Delaney og Danny Amankwaa. 
</p><p>
»De to klubber har begge rykket sig og nærmet sig hinanden i 
forretningsmodellerne. Den tidligere forskel er blevet udvisket med tiden, 
og sådan vil det nok fortsætte med at være. Begge klubber vil forsøge at 
vælge den model, der bedst kan kaste succes af sig«, siger Joachim Sperling, 
ledelsesrådgiver og forfatter til bogen ’Spillet uden for banen’, der 
handler om økonomien i dansk fodbold. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/sport/fodbold/superligaen/ECE2617002/skadet-kahlenberg-misser-derbyet-hvor-agger-faar-comeback/">Skadet Kahlenberg misser 
derbyet, hvor Agger får comeback</a></p><p>
»Derfor består kulturforskellen mellem Brøndby og FC København ikke så meget i 
den måde, klubberne bliver drevet på. Nej, den består snarere i 
selvopfattelsen, historikken og de geografiske forskelle. De har noget på 
hinanden, som de kan hade – og det er faktisk vigtigt. Modsætningsforholdene 
hører med til fodboldens natur, så det er fint, at de kan dyrke forskellene. 
Men det ændrer bare ikke på, at ingen af klubberne kan tale sig ud af, at 
det vigtigste for at skabe succes i en moderne fodboldklub er at have 
penge«, siger han. 
</p><p>
På overfladen kan det altså ligne to ens fodboldklubber, der møder hinanden i 
dag. Kun ved at rejse tilbage til 1960’ernes Brøndby og forbi et pressemøde 
med en bombastisk ’Guld-Harald’ står det klart, at ærkerivalernes 
identiteter er væsensforskellige. At slaget om København er et 
kultursammenstød. 
</p><ul class=" bl-elem"><li class=" bl-elem"><i class=" bl-elem">Der er kickoff i Brøndby kl. 16. </i></li></ul>	
</div>

</div></body></html>
