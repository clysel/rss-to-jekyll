---
layout:     post
title: 	    "MRSA: Derfor sker der så lidt, selv om du hører så meget"
post_author:	    Magnus Bredsdorff
post_date:	    Sun, 29 Mar 2015 10:00:09 +0000
post_site:	    ing.dk 
post_link:	    http://ing.dk/artikel/mrsa-derfor-sker-der-saa-lidt-selv-om-du-hoerer-saa-meget-175057
---
<html><body><div><section class="body"><p>Hvordan kan en bakterie som  MRSA, der får så meget opmærksomhed i den offentlige debat,  stadig få lov til at sprede sig mellem svin og mennesker?</p>
			<p>Det spørgsmål står tilbage, efter at fødevareminister Dan Jørgensen (S) i sidste uge præsenterede en handlingsplan, der skal bremse smitten. For problemet med planen er, at den ikke gør særlig meget for rent faktisk at nedbringe smitten.</p>
			<p>Det lyder totalt ulogisk, og for at få en forklaring, er vi nødt til at spole tiden et år tilbage. Da indledte Ingeniøren som det første medie en længere serie af artikler, som dokumenterede, at smitten var mere eller mindre ude af kontrol. Mediebølgen rullede for alvor, da de første dødsfald blev kendt under en retssag for knap et år siden.</p>
			<p><aside class="plugin right box">
			  Planens hovedpunkter</aside></p>
			<p>Fødevareminister Dan Jørgensen fremlagde 17. marts forslag til en handlingsplan mod svine-MRSA:<br/>
			Reduktion af antibiotikaforbrug til svin med 15 pct. fra 2015 til 2018.<br/>
			Hygiejnetiltag, der har fokus på at hindre spredning af husdyr-MRSA til det omgivende samfund samt hensynet til arbejdsmiljøet.<br/>
			Reduktion af smitte i de enkelte<br/>
			besætninger.<br/>
			Overvågning af udviklingen i husdyr-MRSA-forekomsten over tid.<br/>
			Forskning i smitteveje.<br/>
			International indsats.
			</p>
			<p>Hvert år dør hundredvis af danskere som følge af infektioner med andre stafylokokker end svine­-MRSA, så set fra et sundhedsperspektiv kan man slå koldt vand i blodet. Men sådan fungerer medierne – inklusive dette – ikke. For de fleste vil finde det ulækkert, at det kød, de spiser, indeholder bakterier, som ikke kan slås ned med de mest almindelige typer antibiotika. Samtidig har der været tegn på, at smittespredningen blot fortsætter ind i himlen, så der potentielt set kan blive tale om en alvorlig sundhedstrussel.</p>
			<p>Det har de forskere, som bekæmper bakterierne inde på landets sygehuse, påpeget igen og igen. Rettidig omhu har manglet, mener de, fordi årsagen til bakteriernes opblomstring er, at landmændene giver deres svin for meget antibiotika.</p>
			<h2>Norge er undtagelsen</h2>
			<p>I internationalt perspektiv er de danske landmænd og dyrlæger ellers alt andet end rundhåndede med lægemidlerne. Til gengæld opdrætter vi fem gange så mange grise hvert år, som vi er mennesker her i landet. 30 millioner bliver det til.</p>
			<p>Derfor er det naturligt, at debatten om MRSA fylder meget netop herhjemme, selv om intet tyder på, at de resistente bakterier er mere udbredt end i de fleste andre lande. De er bare ikke kommet så langt med at lede efter MRSA.</p>
			<p>Norge er undtagelsen. For nordmændene har mere eller mindre udryddet MRSA i svinestaldene. Hver gang de finder bakterien, slår de besætningen ned med hård hånd og betaler erstatning til landmændene.</p>
			<p>Det kan lade sig gøre i Norge, der opdrætter 1,6 millioner grise årligt. Men herhjemme vil strategien ifølge Fødevarestyrelsen koste et tocifret milliardbeløb, og DTU Veterinærinstituttet mener, at den norske model blot vil føre til, at svineopdrættet flytter ud af landet.</p>
			<p>Ikke desto mindre foreslår både norske og danske forskere at forsøge at kopiere den norske model i et begrænset område, nemlig på Bornholm, hvor handlen med svin er overskuelig. Det står der dog intet om i handlingsplanen.</p>
			<p>En større rød klud for både forskere og den politiske venstrefløj er imidlertid, at Dan Jørgensen ikke vil forpligte sig til at nedbringe smitten med MRSA. Hans handlingsplans eneste målbare kriterium er, at forekomsten af MRSA i staldene ikke må stige yderligere. Så når planen udløber i 2018, vil den have virket, selv hvis der er MRSA i 67 pct. af staldene, og forekomsten i mennesker har fortsat den årlige fordobling.</p>
			<p>Det får flere forskere til at se lige så rødt som venstrefløjen. Det er elementært, mener de, at man ikke kan bekæmpe en infektionssygdom uden at vide, hvor den findes, og planen indeholder ingen screening af hverken svin eller mennesker. Problemet er imidlertid, at en screening kan have omfattende konsekvenser.</p>
			<p>Det skyldes, at svin ikke blot står i én stald under hele opvæksten. Nogle landmænd specialiserer sig i smågrise, hvoraf 11 millioner eksporteres til opdræt, først og fremmest i Tyskland. Andre opfeder slagtesvinene. I yderste konsekvens kan en positiv MRSA-prøve betyde økonomisk ruin for eksempelvis en opdrætter af smågrise. For hvis producenterne af slagtesvin erklærer deres besætning for smittefri, vil de naturligvis ikke købe inficerede smågrise.</p>
			<p><aside class="plugin right box">
			  Svine-MRSA</aside></p>
			<p>Methicillin Resistente Staphylococcus Aureus er en gruppe af stafylokokbakterier, som er resistente over for flere typer af antibiotika, herunder methicillin. Betegnelsen svine-MRSA henviser til en bestemt variant, CC398, som trives i svinestaldene.<br/>
			Ifølge Statens Serum Institut blev 1.273 danskere sidste år diagnosticeret som bærere af bakterien, næsten en fordobling i forhold til 2013. Læger anslår, at op mod 12.000 danskere kan være raske bærere af bakterien.<br/>
			MRSA CC398 er ingen trussel for raske mennesker, men kan være dødelig for folk, der i forvejen er svækkede. Herhjemme er rapporteret fem dødsfald.
			</p>
			<h2>Bad og tøjvask løser intet</h2>
			<p>Samme logik gælder medarbejderne i staldene. De kan bringe smitten med ind til svinene, ligesom de tager den med sig rundt i det omgivende samfund. Handlingsplanen indeholder yderligere krav om f.eks. bad og tøjvask, men det løser ikke det grundlæggende problem: En medarbejder, der får konstateret svine-­MRSA, har ingen pligt til at fortælle det til arbejdsgiveren. At gøre det vil være den direkte vej til arbejdsløshed.</p>
			<p>Myndighederne går til stor fortrydelse for fagforeningen 3F ud fra, at alle, der arbejder i en svinestald, selv bærer svine-MRSA. Derfor bliver de ikke tilbudt behandling. Svine-MRSA kan ellers i langt de fleste tilfælde slås ihjel simpelt hos raske mennesker, men derefter følger en karantæne på seks måneder – ikke lige sagen for en østarbejder, der er kommet hertil for i de danske svinestalde at knokle en hyre hjem til familien.</p>
			<p>Sådan er hele MRSA-sagen gået i hårdknude. Intet tyder på, at regeringen vil følge de forskere, som anbefaler tiltag, der kan true landmændenes konkurrenceevne. De borgerlige partier er endnu mere skeptiske og vil se dokumentation for handlingsplanens forslag om at sænke antibiotikaforbruget i svinestaldene med 15 procent. Det vil i sig selv heller ikke have den store indflydelse på MRSA, som allerede er blevet resistent, men skal mere ses som et forsøg på at minimere risikoen for, at andre resistente bakterier vinder frem.</p>
			<p>Så alt taler nu for, at regeringen får sin handlingsplan igennem, selv om der udestår en del politiske skænderier, særligt med tanke på, at et folketingsvalg kan være om hjørnet. Det bliver dog ifølge forskerne ikke handlingsplanen, som nedbringer MRSA-smitten markant.</p>
			<p>På kort sigt kan det kun ske, hvis landbruget selv ser en interesse i det. Det kunne f.eks. være, hvis kunder i udlandet begynder at efterspørge MRSA-frit svinekød. Supermarkedskæder i både Storbritannien og Sverige har raslet med sablen, men indtil videre har det været tomme trusler. For det vil være umuligt at fremskaffe MRSA-frit kød i store mængder fra noget sted i verden.</p>
		</section></div></body></html>
