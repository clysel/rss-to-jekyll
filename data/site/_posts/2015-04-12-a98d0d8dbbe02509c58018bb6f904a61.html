---
layout:     post
title: 	    "Tre teknologier, der måske kunne have forhindret Germanwings-styrtet"
post_author:	    Steffen McGhie
post_date:	    Sun, 12 Apr 2015 08:00:10 +0000
post_site:	    ing.dk 
post_link:	    http://ing.dk/artikel/tre-teknologier-der-maaske-kunne-have-forhindret-germanwings-styrtet-175294
---
<html><body><div><section class="body">
			<p>Kunne teknologi have reddet passagererne og besætningen på den Airbus A320-211 fra flyselskabet Germanwings, som 24. marts forulykkede i de franske alper?</p>
			<p>Mulighederne har været vendt i den offentlige debat, siden anklagemyndigheden i Marseilles samt de tyske og franske luftfartsmyndigheder meldte ud, at tragedien var resultatet af et intentionelt styrt fra andenpilotens side. Flere systemer, der skal beskytte fly mod havari, er i øjeblikket under udvikling, og det ene benyttes allerede i dag i kampfly.</p>
			<p>Nasa arbejder i øjeblikket på at udvikle det såkaldte Single Pilot Operations-program (SPO), hvormed det bliver muligt at fjerne andenpiloter fra cockpittet og i stedet lade operatører på jorden, såkaldte ‘super dispatchers’, kontrollere flyvningen og assistere piloten i op til 12 fly på samme tid. Disse super dispatchers kan endda overtage kontrollen med flyet i nødstilfælde ved hjælp af input til autopiloten.</p>
			<p><figure class="plugin right zoomable"><img data-original-image="http://ing.dk/sites/ing/files/flysikkerhed.png" src="http://ing.dk/sites/ing/files/styles/w1120_media_right/public/flysikkerhed.png?itok=5_l9H-va" alt=""/></figure></p>
			<p><aside class="plugin right box">
			  Airbus-flystyrt over Alperne</aside></p>
			<p><strong>Flight 4U9525</strong> skrev sig 24. marts ind i luftfartshistorien som et af de mest fatale flystyrt i Europa i de senere år. 100 kilometer nordvest for Nice styrtede flyet ned i de franske alper efter en jævn nedstigning, der blev påbegyndt et minut efter sidste radiokommunikation. 150 mennesker omkom.</p>
			<p><strong>Ingeniøren har</strong> <a href="http://ing.dk/fokus/airbus-flystyrt-over-alperne">skrevet om flystyrtet</a> siden, herunder om de tekniske muligheder for at tage kontrollen fra piloten og forhindre intentionelle flystyrt, som ifølge anklagemyndigheden i Marseilles samt de tyske og franske luftfartsmyndigheder var tilfældet for Flight 4U9525.
			</p>
			<p>Et centralt element i SPO er Nasas Cockpit Situation Display (CSD), som på 2D- og 3D-multifunktionsskærme viser flyets position, rute, vejrforhold og eventuelle trusler mod flyet i form af terræn og flytrafik. Nasa vil nu sammen med flyelektronik-giganten Rockwell Collins frem til september i år undersøge, om SPO er realistisk i kommerciel luftfart.</p>
			<p>Systemet er designet til, at operatøren på jorden bistår en samarbejdende eller uarbejdsdygtig pilot på flyet, og systemet må derfor modificeres, hvis det skal fungere uden om en usamarbejdsvillig pilot. Det er også som udgangspunkt piloten, der initierer flyets nødtilstand. Nasa har planer om at afprøve forskellige former for fysiologisk monitorering af piloten, og SPO indebærer allerede i sin nuværende form kamera­overvågning af piloten, viser et notat fra Nasa.</p>
			<h2>Uafbrydelig autopilot</h2>
			<p>Et andet system er imidlertid specifikt designet til at tage kontrollen fra en usamarbejdsvillig pilot. Flyfabrikanten Boeing og teknologikonglomeratet Honeywell har i 2006 taget patent på det såkaldte Uninterruptible Autopilot System, som kan afbryde al kontrol fra flyets cockpit og i stedet lade automatpiloten føre flyet tilbage til den fastlagte rute.</p>
			<p>‘Der er især et behov for en teknologi, der kan sikre, at fartøjet fortsætter på den ønskede kurs, ved at udelukke enhver form for menneskelig beslutningsproces, der kan påvirkes af omstændighederne, herunder af trusler eller vold om bord på fartøjet,’ lyder det i patentanmeldelsen.</p>
			<p>Systemet kan enten aktiveres af piloterne selv, af sensorer om bord på flyet eller eksternt via radio- eller satellitforbindelse. Det rummer således ifølge Boeing og Honeywell muligheden for, at fly i nødstilfælde kontrolleres af flyselskaber, luftfartsmyndigheder, militær eller af efterretningstjenester som CIA eller FBI. Sensorer på flyet, der kan aktivere systemet, kan for eksempel omfatte tryksensorer, der registrerer forsøg på at ødelægge døren.</p>
			<h2>Automatisk undvigemanøvre</h2>
			<p>Endelig er et tredje system, der lige nu bliver installeret i kampfly, designet til at sætte ind uden menneskelig indblanding. Nasas nye computersystem Automatic Ground-Collision Avoidance System (Auto-GCAS) kan selv foretage undvigemanøvrer for at forhindre flystyrt, og det amerikanske luftvåben har siden efteråret været i gang med at installere systemet i de amerikanske F-16-kampfly.</p>
			<p>Nasa har i løbet af de seneste 25 år udviklet Auto-GCAS i samarbejde med kampflyproducenten Lock­heed Martin. Systemet anvender data fra kampflyets GPS og inertinavigationssystemer, en digital terrændatabase og en radarhøjdemåler i samspil med flyets autopilot. Auto-GCAS beregner den resterende tid, før flyet når en minimal nedstigningshøjde, og udløser, hvad amerikanske F-16-piloter har beskrevet som en særdeles aggressiv undvigemanøvre fra automatpiloten.</p>
			<p>Det er i dag muligt at integrere Auto-GCAS i kommerciel luftfart, og Nasa har sammen med Boeing undersøgt mulighederne for at gøre det. Det fortæller Mark Skoog, ­Nasas såkaldte principal investigator for Auto-GCAS, til Ingeniøren.</p>
			<p>Men fordi Auto-GCAS skal beskytte mod uforsætlige flystyrt, kan piloten stadig afbryde systemet og overtage kontrollen. Og mens Germanwings-styrtet efter alt at dømme også har været intentionelt, er der ikke umiddelbart udsigt til, at Auto-GCAS bliver indrettet til at forhindre selvmordsstyrt.</p>
			<p>»Mens det er muligt at overføre systemet til den kommercielle flyindustri, vil det niveau af automatisering og isolering af systemet, der kræves for at forhindre manipulation om bord på flyet, forøge den tid og indsats, det ville tage at få systemet gennem design og certificering,« siger Mark Skoog.</p>
			<h2>Stort set umuligt</h2>
			<p>Det er endvidere uhyre vanskeligt at udelukke intentionelle flystyrt. Flere luftfartskommentatorer har peget på pilotens mulighed for at afbryde flyets motorer eller at tømme brændstoftanke, hvilket Uninterruptible Autopilot System som det eneste af de tre systemer muligvis kan forhindre. Andre kommentatorer har derimod påpeget den øgede risiko for hacking, der opstår, hvis man kan kontrollere passagerfly fra jorden.</p>
			<p>Og i nogle tilfælde har den teknologi, som skulle forhindre flystyrt, været en medvirkende årsag til flystyrt. Det var tilfældet med Air France Flight 447, som i 2009 styrtede i Atlanterhavet, blandt andet på grund af tilfrosne pitotrør, hvilket sendte forkerte meddelelser til flyets autopilot.</p>
			<p>Af samme årsag frarådede Aksel Lytzen, formand for den danske pilotforening Dalpa, tidligere på ugen i Ingeniøren at installere systemer som Auto-GCAS i passagerfly, hvis piloten ikke kan tilsidesætte systemet.</p>
			<p>»Jeg er som pilot ikke betingelsesløst interesseret i at have systemer i flyet, som jeg ikke kan tilsidesætte. Og jeg mener ikke, at sådanne systemer nødvendigvis i alle situationer højner flyvesikkerheden,« siger Aksel Lytzen.</p>
		</section>
		  </div></body></html>
