---
layout:     post
title: 	    "Spillet om byens sjæle"
post_author:	    
post_date:	    Thu, 02 Apr 2015 09:57:59 +0200
post_site:	    politiken.dk 
post_link:	    http://politiken.dk/indland/ECE2614807/spillet-om-byens-sjaele/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Guds hus har ikke bare mange døre. I den danske folkekirke får den stadig 
flere. Og hvilken dør man vælger, når man opsøger sin skaber, får større og 
større betydning, ikke alene for, hvilket åndeligt kropssprog det glade 
budskab bliver serveret med, men også for, hvordan teksten udlægges. Hvad 
der faktisk bliver sagt. 
</p><p>
Folkekirken er som så meget andet i vores tid i fuld gang med at bygge sig 
selv om og skræddersy sit tilbud til mange mindre og indbyrdes forskellige 
grupper. Og i færd med at blive en kirke bestående af nicher. 
</p><p>
Til glæde for dem, som derfor i dag i højere grad får netop, hvad de søger i 
kirken. Men der er også en pris, mener forfatter og præst i Garnisons Kirke 
i København Claus Oldenburg. 
</p><p>
»Her i påsken er der garanteret et større antal kirker, som ved indstiftelsen 
af nadveren laver aftensmad for at trække husarerne ind«, siger han. 
</p><p>
»Jeg synes, der er en stor fare for, at man glemmer at tænke sig om og glemmer 
sin teologi og i stedet laver alle mulige arrangementer og får en 
tivolisering af kirken«. 
</p><div class="art-quote article-box">
<p class="quote"/>
<blockquote>
<p class="quote-txt">
Præsten kan problematisere spørgsmål i teksterne. Men hvad man tænker, må man 
selv finde ud af.
</p>
<p class="sender">
</p><p class=" bl-elem">Claus Oldenburg, præst</p> 

</blockquote>
</div><p/><p>
Indtil for få år siden var højmessen <i>en</i> ting, og det var 
det samme ritual, man samledes om, uanset hvor i landet man gik i kirke, 
forklarer cand.mag. i kristendomshistorie og historie samt ph.d. i 
religionssociologi Morten Thomsen Højsgaard. 
</p><p>
»I dag eksperimenteres der i de større byer i alle retninger«. 
</p><p>
Flere og flere kommer aldrig i kirke. Men de behersket lidenskabelige, som 
lejlighedsvis dukker op, gør det til gengæld lidt oftere end tidligere, 
fremgår det af de danske værdiundersøgelser. Måske netop fordi de selv mere 
og mere kan vælge, hvad de vil have, mener han. 
</p><p>
I gamle dage kaldte man dem sporvognskristne. De kirkegængere, der krydsede 
sognegrænser for at høre en særlig præst og en bestemt udlægning af 
evangelierne. I dag shopper stadig flere byboere mellem prædikener, kirkerum 
og ceremonier. 
</p><p>
»Folk søger stadig mere derhen, hvor de kan få det, de gerne vil have. Og de 
bevæger sig gerne på tværs af bydelene«, siger Morten Thomsen Højsgaard og 
tilføjer, at det måske også skyldes, at nogle af de aktive tænker, at kommer 
de ikke, så forsvinder den kirke, de kender i dag. 
</p><p>
Er det panik før lukketid, er det i det mindste med fuld fanfare. Og det er 
ikke så lidt forskelligt, man kan komme ud for i det, vi kalder folkekirken, 
forstår man på de præster, vi har forhørt os om dagens spændvidde i 
hovedstadens folkekirke. 
</p><p>
Fra jazzgudstjenester i den ungdomsorienterede Brorsons Kirke på Nørrebro, 
anderledes stærkt opstregede forskelle mellem de fromme og det syndige liv 
hos Luthersk Mission i Emdrup Kirke og til en regulær opsang i Vor Frue 
Kirke om også at lade næstekærligheden gælde verdens fattige. Samt 
selvfølgelig de også i medierne markante præster som Kathrine Lilleør i 
Sankt Pauls Kirke og Sørine Gotfredsen i Jesuskirken. 
</p><p class="art-ext-other">

</p><p/><p>
Eller som Morten Thomsen Højsgaard, der tidligere var generalsekretær i 
Bibelselskabet og i dag chef for DR Historie og Tro, siger det: 
</p><p>
»Rundt omkring foregår der alt muligt, som ikke nødvendigvis står skrevet i de 
bøger, man tager afsæt i, for at gøre sig attraktiv over for de moderne 
kirkegængere«. 
</p><p>
»Der synges nye salmer, der kommer andre instrumenter ind. Nogle kirker satser 
på de unge. Andre på indvandrere. I Marmorkirken holder Mikkel Wold 
prædikener nærmest af litterær kvalitet og på eksistentielt niveau«. 
</p><p>
Forklaringen er enkel. Folkekirken er vant til at være en majoritetskirke, men 
i visse københavnske sogne er medlemmerne i dag i mindretal. I Københavns 
Stift døbes nu kun 41 procent af børnene. 
</p><p>
»Og så sker der det, at man laver profilkirker, som henvender sig til 
forskellige segmenter«, siger Morten Thomsen Højsgaard. 
</p><p>
»Så får vi nogle nærmest caféagtige kirker, mens den kirkelige højrefløj 
dyrker klassisk forkyndelse med fokus på, hvad Jesus har gjort for det 
enkelte menneske, og andre igen bliver mere æstetiske og kulturorienterede«. 
</p><h3>
Den sidste folkelige bevægelse 
</h3><p>
Direktøren for det hele – eller, måske tjeneren – Københavns biskop, Peter 
Skov-Jacobsen, har altså et mildt sagt broget sortiment i den butik, han 
bestyrer. I hans øjne har variationen i forkyndelsen i de danske folkekirker 
altid været stor, mens præsentationen aldrig har været mere forskellig. Og 
det bekymrer ham ikke. 
</p><p>
»Vores samtid har været i en rivende udvikling, og folkekirken har skullet 
tale sig ind i samtiden. Derfor er der mange forskellige musikalske udtryk, 
og præsternes ageren er også meget forskellig«, siger han. 
</p><p>
Men når blot gudstjenesten er til at genkende, tager biskoppen den med ro. 
</p><p><span class="img-contimg-fl-left"><img class="image inlineLightBox" src="http://multimedia.pol.dk/archive/00925/Pr_st_Niels_Nymann__925726s.jpg" alt="" border="0"/><span class="caption"><span class="f-img-caption">Apostelkirken. 
</span>Præst Niels Nymann Eriksen ses i centrum af billedet. Foto: Martin Lehmann</span></span></p><p>
»Og det synes jeg, at den er. For mig er det i orden, så længe det ikke bare 
er munterhed for munterhedens skyld, når man sidder og har en oplevelse af, 
at det her gør de, fordi de gerne vil tale med mig«, siger Peter 
Skov-Jakobsen. 
</p><p>
At folkekirken ikke er en snæver organisation, men en bevægelse, er i 
biskoppens øjne »noget af det mest interessante ved den«. 
</p><p>
»Og måske er folkekirken den eneste folkelige bevægelse, vi har tilbage. For 
en bevægelse <i>skal</i> være rummelig. Nu om stunder bliver bevægelser 
betragtet som snævre interesseorganisationer. Lidt hen ad politiske partier. 
Derfor er der meget kort hen til udgangen, hvis man bliver uenige om et 
eller andet«, siger han. 
</p><p>
»Men sådan er det ikke, og sådan <i>skal</i> det ikke være i en 
bevægelse«. 
</p><h3>
Velordnet anarki 
</h3><p>
Egentlig er folkekirken et arvestykke fra enevælden, hvor alle kongens 
undersåtter skulle være døbt evangelisk-luthersk. Men som med så meget andet 
af kongens gods og gerninger – eksempelvis hans samlinger, som blev til 
statslige museer – overgik kirken siden til folket. Eller måske rettere: til 
staten. Med monarken som formelt overhoved, den overordnede magt hos 
kirkeministeren og dermed politikerne, som nødig blander sig i kirkelige 
sager, men overlader til menighedsrådene at udstikke kursen for den enkelte 
kirke. Herunder valget af præst. 
</p><p>
»Og det er en af deres væsentligste funktioner, for dermed vælger de også det 
næb, der skal synge i den kirke. Og vælger de forkert, går det skidt. Vælger 
de rigtigt, kan den blomstre«, forklarer forfatter og sognepræst i Garnisons 
Kirke Claus Oldenburg. 
</p><p>
Folkekirken selv er bare et hegn rundt om hele foretagendet. Med en enkel 
opgave, siger han. 
</p><p>
»Den skal sikre den folkelige religiøsitet. At du kan blive døbt og 
konfirmeret, viet og begravet, og at du kan gå til julegudstjeneste«. 
</p><p>
En kirkelig grundpakke. Med plads til stor forskellighed. Eller som den danske 
teolog og kirkehistoriker Hal Koch udtrykte det: et velordnet anarki. 
</p><p>
To bevægelser kæmpede længe om magten i folkekirken. Grundtvigianismen og 
Indre Mission. Den første en folkelig bevægelse opstået især blandt 
velstående bønder, som dannede kernen i partiet Venstre og gik efter magten 
i samfundet – økonomisk, politisk, uddannelsesmæssigt og altså også 
religiøst. For: 
</p><p>
»Hvis bønderne ikke kunne lide den lokale præst, dannede de en valgmenighed og 
valgte deres egen grundtvigske præst«, siger Claus Oldenburg. 
</p><p>
Modstanderen var pietistiske bevægelser. Bedst kendt er Indre Mission, som 
lagde større vægt på den enkeltes fromme livsførelse. Blandt fiskerne på den 
jyske vestkyst var det i den barske, forsagende udgave. I København en lidt 
mildere. Og i byen udførte Indre Mission et stort socialt arbejde blandt de 
fattige. Fælles for pietisterne og de grundtvigske var imidlertid moralen, 
forklarer Claus Oldenburg. 
</p><p>
»Sidst i 1800-tallet var der en opfattelse af, at hvis man forbedrer moralen, 
bliver alting bedre. Og at det var kristendommens opgave at forbedre 
moralen«, siger han. 
</p><div class="art-quote article-box">
<p class="quote"/>
<blockquote>
<p class="quote-txt">
Det skal være intellektuelt og redeligt. Præsten kan problematisere spørgsmål 
i teksterne. Men hvad man tænker, må man selv finde ud af. Der er ingen 
facitliste
</p>
<p class="sender">
Claus Oldenburg, præst 
</p>
</blockquote>
</div><p/><p>
Hvordan moralen blev bedre, så de to bevægelser til gengæld forskelligt på, og 
for godt 100 år siden samlede en kreds af teologer omkring tidsskriftet 
Tidehverv sig så i et oprør mod al slags moraliseren. 
</p><p>
»De brød sig ikke om den form for fromhedsliv og inderliggørelse. Gud er stor, 
og jeg er intet, sagde de. Og vi kan ikke forbedre os i retning af ham. Vi 
kan føle os tiltalt af Guds ord, men må selv administrere det. Og ingen skal 
komme og belære os om noget«, forklarer Claus Oldenburg. 
</p><p>
De to hovedbevægelser i den danske folkekirke har nu været den grundtvigske og 
Indre Mission. 
</p><p>
»De lå og sloges med hinanden, og begge parter ville gerne erobre kirken. Fra 
omkring 1860 til 1950 var alle danskere klar over, hvor de stod i forhold 
til de to bevægelser«, forklarer Claus Oldenburg. 
</p><p>
I dag er kampen aflyst, uden at nogen fik lov at rende med hele kirken. Til 
gengæld kan de begge – og også Tidehverv – med lidt snilde sætte sig på 
enkelte sogne. Og resten tager præster som Claus Oldenburg sig af. De 
teologer, der ser folkekirken som den statskirke, man arvede fra kongen. 
Hvor enhver har adgang til nogle helt basale ydelser og kan gå hjem uden 
belæringer, men gerne stof til eftertanke. Eller, som han siger: 
</p><p class=" bl-elem">
»Det skal være intellektuelt og redeligt. Præsten kan problematisere spørgsmål 
i teksterne. Men hvad man tænker, må man selv finde ud af. Der er ingen 
facitliste«. 
</p>	
</div>

</div></body></html>
