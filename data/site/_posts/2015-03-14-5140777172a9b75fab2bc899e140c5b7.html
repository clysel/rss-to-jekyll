---
layout:     post
title: 	    "Annette Heick: »Jeg har ikke noget stort behov for at please«"
post_author:	    
post_date:	    Sat, 14 Mar 2015 11:51:32 +0100
post_site:	    politiken.dk 
post_link:	    http://politiken.dk/magasinet/interview/ECE2587467/annette-heick-jeg-har-ikke-noget-stort-behov-for-at-please/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Ordene, der forlod Annette Heicks mund, var: 
</p><p>
»Jeg har forandret mig«. 
</p><p>
Det var en vinteraften i 2011. Hun stod på scenen i Det Ny Teater. Hvid som en 
svane og med brusende fjer og glitrende sten på kjolen var hun i rollen som 
Glinda nået frem mod slutningen af musicalen. 
</p><div class="art-fakta article-box">
<header><h4 class="">
Blå bog</h4>
<h5>
Annette Heick</h5>
</header><div class="fakta-body" data-buildingblock="embedded_factboxlink">
<p><span class="img-contimg-fl-right"><img class="image inlineLightBox" src="http://multimedia.pol.dk/archive/00920/AARHUS__Portr_t_af__920779w.jpg" alt="" border="0"/><span class="caption"><span class="f-img-caption">Foto: 
</span>Anders Rye Skjoldjensen</span></span></p><p><b>Født</b> 1971. Uddannet ejendomsmægler. Har arbejdet som journalist på 
BT og Se og Hør, bilanmelder på Ekstra Bladet, tv-vært og tilrettelægger, 
lagt stemme til over 1.000 tegnefilm, lavet revy og show, udgivet plader på 
eget selskab og deltaget i melodigrandprix. Har sin egen klumme og brevkasse 
i BT. 
</p><p><b>Var i </b>2011 indstillet til en indstillet til en Reumert for bedste 
kvindelige hovedrolle. 
</p><p class=" bl-elem"><b>Gift med</b> Jesper Vollmer, der er køkkenchef på Amalienborg. De har to 
sønner. 
</p>
</div>
</div><p/><p/><p>
Salens premieregæster, de særligt indbudte, var klar til stående applaus til 
holdet bag ’Wicked’. Men der var to personer, der ikke havde fået tilsendt 
en billet. Annette Heick havde bedt sin mor og far om at blive væk. Der 
skulle ikke gå Keld og Hilda i den. 
</p><p>
»Det var et valg. Hvis mine forældre var kommet, ville det have været den der 
med, at vi skulle fotograferes sammen alle sammen. Og det havde jeg ikke 
lyst til«, fortæller hun. 
</p><p>
Nogle år forinden havde Annette Heick sagt til sin mor og far, at de tre blev 
nødt til at holde tingene lidt adskilt. Hun var nødt til at stå som sig selv 
i medierne. For hun ville også forandre sig. Det lykkedes. 
</p><p>
»Rollen som Glinda ændrede ikke mig som person, men den ændrede min livsbane. 
Fordi andre mennesker begyndte at se på mig på en anden måde«. 
</p><p>
Annette Heick er historien om en opvækst i alles synsfelt. Det er historien om 
’de kendte’, da der var færre af dem, før realityshows og talentkonkurrencer 
masseproducerede stjerner til at pille ned igen. Og så er det historien om, 
hvordan man bliver sig selv, når man er barn af dansktoppen. Hvordan bliver 
man det voksne menneske Annette Heick, når alle kender Mini-Heick? 
</p><p>
»Jeg har svært ved at pege på andre, der som voksne er blevet forbundet med 
deres forældre i lige så høj grad som mig,« siger hun selv, »ja, det skulle 
da lige være, hvis man hed Rex til efternavn«. 
</p><p>
Men handler den ene del af historien om fangenskab i en rolle og et miljø, 
handler den anden om frihed. 
</p><p>
Den frihed, man kan finde, når man lærer at leve med andre menneskers 
fordømmelse. Annette Heick er vokset op uden for den såkaldt gode smag og er 
derfor ikke underlagt dens regime. 
</p><p>
Som hun sidder her, smilende, i en langærmet sort bodystocking, sorte bukser 
og med mobilen fremme, kunne hun være hvilken som helst 43-årig dansk 
kvinde. Blå øjne, lidt øjenmakeup og lysere hår, end naturen har tildelt 
hende. Sagt på en anden måde: Der hænger ikke en aura af utilnærmelighed 
eller mystik hen over bordet på cafeen tæt på Aarhus Teater, hvor hun om 
kort tid spiller sin første forestilling som blomsterpigen Eliza Doolittle i 
’My Fair Lady’. Når man møder Annette Heick, har man fornemmelsen af at møde 
det, som man kalder et helt almindeligt menneske, og alligevel ville det 
være løgn at beskrive hende sådan. 
</p><p>
»Jeg har en replik i denne her forestilling, hvor jeg siger: »Forskellen på en 
blomsterpige og en dame består ikke i, hvordan hun opfører sig, men i, 
hvordan man behandler hende«. Da jeg sad og læste den højt den anden dag, 
var det bare sådan <i>ding</i>! Det er jo <i>spot on </i>på mig. Der 
følte jeg mig altså ret ramt«. 
</p><h3>
Blokvogne, scener, telte 
</h3><p>
Annette Heicks far, musikeren Keld Heick, fik som dreng en guitar af sin 
mormor, »og så var det ligesom det«, som hans datter siger. I 1966 
deserterede han fra tidens hotte genre, pigtråd, og landede i den 
dansksprogede slagermusik, hvor han blev et af de største idoler. Hildas 
hjerte havde han vundet allerede som 14-årig på Valby Skole, og da de i 1971 
blev forældre til Annette, arbejdede Hilda stadig på medicinalfabrikken 
Lundbeck som en af landets første kvindelige edb-programmører. 
</p><p>
Da Annette var 10 år, overtalte Keld sin noget modvillige hustru til at tage 
med ud at optræde, og hver weekend og i alle ferierne i årene, der fulgte, 
havde duoen Keld og Hilda deres datter med på landevejene. Det var år med 
røde pølser til aftensmad, det var hver en flække i hver en afkrog af 
landet, det var blokvogne, scener, telte, det var byfester, butikscentre, 
forsamlingshuse. Små værelser på en kro eller et hotel, hvor man mest af alt 
bare venter. 
</p><p>
»Jeg var virkelig glad for at være med dem ude. Det var jo tryghed for mig, 
fordi vi var så meget af sted. Og hvis jeg skal være helt ærlig, synes jeg 
faktisk, de ture har givet mig den største gave, jeg har fået fra mine 
forældre«, siger Annette Heick. 
</p><p>
»Jeg kom jo med alle <i>mulige </i>steder. Fra den tarveligste 
tivoliplads til nogle af Danmarks rigeste mennesker, som hyrede mine 
forældre. ’Nå, okay, så er vi så landet her’«, siger hun og kigger sig 
omkring på cafeen, som sad vi midt i en Keld og Hilda-koncert i 1980’ernes 
Holstebro, »og det har givet mig en uimponerethed og en tilgang til 
mennesker, som er meget <i>lige</i>, uanset om det er høj eller lav«. 
</p><p>
Hendes mand, Jesper Vollmer, er køkkenchef på Amalienborg, og Annette Heick 
fortæller, at deres sociale liv går fra en skala, der har Keld og Hilda i 
den ene ende og dronningen og prinsen i den anden. 
</p><p>
»Jeg har haft fyrst Albert af Monaco til bords, hvor jeg sad og fortalte ham 
om min graviditetstest fra samme morgen, og det tror jeg faktisk, han syntes 
var meget hyggeligt«. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00920/AARHUS__Portr_t_af__920774" data-id="920774" data-imgtype="jpg" data-caption="Foto: Anders Rye Skjoldjensen"/><p>
Når barnet Annette Heick var med ude blandt kernepublikummet, var hendes 
forældre folkets helte, de var stjerner. Inden for dansktoppen hørte Keld og 
Hilda til genrens storkøbenhavnske monarki sammen med folk som Peter og June 
Belli, Dario Campeotto, Birthe Kjær og Seebach-familien. På den anden side 
af Storebælt regerede så den jyske adel med navne som Jodle Birge og Richard 
Ragnvald og andre typer, der ikke lige sådan blev lukket ind på tv-skærmen. 
</p><p>
Men det var bestemt ikke alle steder, Keld og Hilda blev hyldet. Til gengæld 
var de kendt af alle. Fra radioprogrammerne ’Dansktoppen’ og ’Giro 413’ og 
fra tv. I 1978 genoptog Danmarks Radio det årlige melodigrandprix, og i 
løbet af 1980’erne blev det <i>stedet </i>at være, hvis man 
spillede dansktop og pop. Når Jørgen de Mylius stod ved roret, kiggede hele 
Danmark med. Keld Heick blev en nøglefigur, både som optrædende sammen med 
Hilda og som sangskriver for andre. Familiens berømmelse steg, men det førte 
ikke til større anerkendelse. 
</p><p>
»Folk syntes jo, at mine forældre var <i>corny</i>. Og hold kæft, de 
har stået model til meget. De første 25 år, mine forældre optrådte sammen, 
fik de bare at vide: I duer ikke, I duer ikke, I duer ikke«. 
</p><p>
I et interview fra 1988 fortæller Keld Heick, hvordan folk i pladebutikker 
spørger efter duoens musik og får at vide af ekspedienterne, at »sådan noget 
lort sælger vi ikke«. Samtidig bugnede Keld og Hildas kalender med 
spillejobs. 
</p><p>
»Det var medierne, der var efter mine forældre. Og folk på gaden. Det var ret 
forfærdeligt. Folk kom op til min mor og sagde: »Nå, du er så ikke <i>altid</i> 
glad, hva’? Du ser skidesur ud«. Eller »Du er meget rynket, hva’? Og tyk«. 
Det var meget direkte. Folk var virkelig lede«. 
</p><p>
Annette Heick var enebarnet i frisørens kulørte blade i et Danmark, hvor den 
ene del af befolkningen dansede til glade toner fra Keld og Hilda, mens den 
anden del grinede af fjerneren, når fru Heick så forlibt op på sin flotte 
mand. 
</p><p>
For mange var de <i>bad taste</i>, i visse venstreorienterede miljøer blev 
dansktoppen ligefrem anset for skadelig. Uanset grunden var det ligesom bare 
tilladt at pege fingre ad Keld og Hilda, som også inviterede pressen 
indenfor i hjemmet. 
</p><p><i class=" bl-elem">Hvorfor tror du selv, folk havde alle de holdninger til dine forældre?</i></p><p>
»Min mor og far var så <i>rene </i>som afsendere, og polerede, vil 
nogle måske sige. De var meget nemme at forholde sig til. Og så <i>var</i> 
der, helt op til år 2000, altså en opfattelse af, at alt, der bare lugtede 
af folkelighed, var pinligt. Det så man ned på i den københavnske 
kulturelite«. 
</p><p>
Annette Heicks barndomshjem var et parcelhus fra 1960’erne i hvide sten i 
Skovlunde. I hverdagene, når mor og far var på farten, blev hun passet af 
sin mormor og morfar. I skolen blev hun drillet. Hun havde nogle få 
veninder, men det var også det. 
</p><p>
»Jeg var, helt indiskutabelt, hende, de andre ikke ville lege med. Børnene i 
skolen havde jo <i>også </i>det der blik på min familie udefra. Og der 
er børn bare benhårde«. 
</p><p>
Da hun var 14, flyttede familien fra parcellen i Skovlunde til en villa i 
Holte. Drillerierne flyttede med. 
</p><p>
»Mine forældre var jo en skamplet i Holte! Tænk engang, at <i>de 
mennesker</i> byggede hus midt i det fine kvarter«. 
</p><p><i class=" bl-elem">Drømte du nogensinde om, at I var noget andet – som familie. Sådan: Bare 
min mor og far ikke spillede dansktop?</i></p><p>
»Ved du hvad, det gjorde jeg ikke. Min vrede og min frustration var aldrig 
vendt imod mine forældre eller det, vi kom med. Vi har altid været tæt 
knyttet. Det var mig og min mor og far mod resten af verden«. 
</p><p>
Som hjemmeboende teenagepige tog Annette Heick i 1988 turen ned ad Bakkens 
bolsjefarvede rutsjebane sammen med en noget ældre Tommy Seebach i videoen 
til deres fælles romantiske hit ’Du skælder mig hele tiden ud’. Sangen, som 
var skrevet af Keld Heick, blev en landeplage, men også af den slags, nogle 
synger for hinanden netop som en plage. 
</p><p>
Og så var der også ungdommelige forsøg på at »ridse i lakken«, som hun har 
kaldt det. Som da en topløs Annette Heick optrådte bodypaintet i et 
mandeblad i 1994. Malet, så det så ud, som om hun var klædt i en våddragt i 
gule, blå og orange striber. Billedet af Keld og Hildas frække datter vakte 
stor opsigt. 
</p><p>
Senere, som voksen, drømte Annette Heick om at blive sangerinde. Men den drøm 
var svært at realisere. Medmindre hun ville lave dansktop, for folk ville 
aldrig se hende som andet, fik hun at vide. En anden gang sendte hun en idé 
til P3 og fik nej tak med ordene: »P3 ønsker ikke at blive associeret med 
Familie Journalen«. Den slags eksempler har hun mange af. 
</p><p>
»Jeg har faktisk på et tidspunkt undersøgt, om jeg kunne skifte navn, men det 
virkede jo urimeligt. Der var en mærkelig dobbelthed i det. For jeg var 
stolt af mine forældre«. 
</p><h3>
Lorteårene 
</h3><p>
Efter en tid som blandt andet Se og Hør-journalist og en uddannelse som 
ejendomsmægler fik Annette Heick alligevel med årene en karriere i showbiz. 
Hun har lagt stemmer til over tusind tegnefilm, hun har lavet revy og 
udgivet plader på eget pladeselskab – og fik et opsigtsvækkende tv-hit i 
2002 udklædt som den japanske morgen-tv-vært Ushi Heiku, som lavede skjult 
kamera med kendte danskere. Men når man ser på hendes cv, kigger man altså 
ind i lidt af en rodebutik. 
</p><p>
»Jeg har søgt i mange retninger, og jeg har også begået en masse fejl«, som 
hun selv siger. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00920/AARHUS__Portr_t_af__920775" data-id="920775" data-imgtype="jpg" data-caption="Foto: Anders Rye Skjoldjensen"/><p>
For omkring 15 år siden arbejdede en af Annette Heicks veninder på et 
reklamebureau i London. 
</p><p>
»Hun kom hjem til mig og forklarede mig om det her nye ord <i>brand</i>. 
Og det lyder måske mærkeligt, men man kunne simpelthen høre tiøren falde hos 
mig. Aha! Der <i>fandtes</i> et ord for det der, som mine forældre havde, 
som så var deres brand. Og jeg kunne godt have ... et <i>andet </i>brand. 
Det var en åbenbaring for mig«. 
</p><p>
Annette Heick blev opmærksom på, hvordan hun blev opfattet. Og forstod ikke 
mindst, at det kunne ændres. 
</p><p>
»På et tidspunkt satte mig ned og og tænkte: Okay, det her, det skal altså 
virkelig gøres skarpt. Det her Annette Heick«, siger hun. 
</p><p>
Et af de mål, hun udpegede sig, var et radioprogram på P3. 
</p><p>
»Jeg gik efter at komme ind i panelet i ’Mads &amp; Monopolet’. Jeg 
gik <i>benhårdt </i>efter det. Benhårdt! Første gang jeg hørte det, 
tænkte jeg: Det der? Det er fucking genialt. Jeg vil være med«. 
</p><p>
Men det var ikke så oplagt et match. På det tidspunkt havde Annette Heick 
været tv-vært, men ikke noget, som pegede ind i en radiobrevkasse, der er 
kendt for hyre kendte, der er rappe i replikken. 
</p><p>
»Så jeg begyndte at skrive alle mulige artikler. Meninger, meninger, meninger, 
kronikker og alt muligt. I Berlingske, og hvem der nu bare ville trykke det. 
Jeg <i>proppede </i>bare på. Jeg <i>ville </i>bare i ’Mads &amp; 
Monopolet’. Så kendte jeg Sebastian Dorset, som var med, og bad ham nævne 
mit navn, hvis der kom en åbning. Og så gik der faktisk ikke ret meget mere 
end et par måneder. Så havde jeg fået lavet så meget larm, at jeg kom med«. 
</p><p><i class=" bl-elem">Men hvad gav det program så dit brand, som du taler om?</i></p><p>
»Det gav mig noget kant, som ikke var Keld og Hilda. For Keld og Hilda er jo 
så <i>absolut </i>ikke noget med holdninger. Eller noget som helst 
politisk. Eller noget med sex. Det er <i>i hvert fald </i>ikke dem, vel? Og 
de er <i>i hvert fald </i>heller ikke P3. Men også: Jeg fik en stemme, kan 
du sige. I stedet for bare at være hende, der var mikrofonholder på TV 2, 
fik jeg pludselig min egen stemme«. 
</p><p>
Som Annette Heick ser det, var pladsen i det populære panel første skridt på 
vejen frem mod at skabe sin egen profil. Ikke at vejen derfra var snorlige. 
</p><p>
»Så kom der lige et par lorteår, fordi jeg mudrede rundt«, som hun siger. 
</p><p>
Lorteårene, som hun kalder dem, begyndte med en deltagelse i en af de første 
runder af ’Vild med dans’. Hun gik ind i programmet i den tro, at det ville 
være godt for hendes karriere, men resultatet var katastrofalt. Som hun selv 
oplever det, blev hun overeksponeret. 
</p><p>
»Efter ’Vild med dans’ var der ingen, der ringede. Ingen syngejobs, ikke noget 
som helst. Jeg havde <i>intet </i>at lave. Det var virkelig skidt«. 
</p><p>
Nedturen gjorde, at hun holdt en selvvalgt pause fra medierne. I et helt år, 
hvilket er meget, når man er Annette Heick, takkede hun nej til alle 
interviewtilbud. Og da hun i 2009 og 2010 tog værtsjob på tv, var det et 
haveprogram, der ikke »larmede«. 
</p><p>
»Jeg tror faktisk også, at det var derfor, jeg kunne få en ny åbning i 2011. 
Fordi jeg havde ikke larmet så meget i nogle år. Men der var stadig <i>nødt</i> 
til at komme nogen udefra og tage mig et andet sted hen. Og give mig en 
eller anden form for blåstempling«. 
</p><p>
Blåstemplingen blev en opringning fra Det Ny Teater om rollen som heksen 
Glinda i ’Wicked’. Rollen, der gjorde Annette Heick til skuespiller. 
</p><h3>
Livet efter katastrofen 
</h3><p>
Og nu sidder hun her i Aarhus og har snart premiere som Eliza Doolittle, 
hendes livs anden hovedrolle på et stort teater. Inden dette interview har 
hun været forbi et studie for at lægge stemme til Barbie i en reklame, et af 
mange fast stemmejobs, ligesom hun også er den officielle danske stemme til 
Disneys Andersine. Og i pauserne mellem prøverne passer hun sin faste 
ugentlige klumme og en brevkasse i BT. 
</p><p>
»Ja, giv mig en kost i røven, så fejer jeg også lige, nu jeg er i gang«, siger 
hun og griner, »Men hør nu, BT er jo min gode kunde. Og kunden kan ikke 
vente«. 
</p><p>
Det lyder som en kvinde, der er ophængt. Men det ord dækker slet ikke. For 
mens Annette Heick bor i et lille hus uden møbler i Aarhus, ligger hendes 
mand, Jesper Vollmer, indlagt med en brækket nakke på et hospital på 
Sjælland. Mens parrets to drenge på ti og seks år bliver passet af deres 
mormor og morfar og gode venner i nærheden af familiens hjem i Sydsverige. 
</p><p>
»Det er en virkelig bizar situation«, siger Annette Heick, »mine skuldre er 
normalt ret brede. Men hvis de var herude før, er de nu <i>herude</i>«, 
siger hun og viser en skulderbredde på en meter med hænderne. 
</p><p>
»Og der skal de så bare lige blive indtil 1. maj, hvor vi er færdige med at 
spille. Men det betyder også, at jeg skal ikke være sentimental omkring 
det«. 
</p><p><i class=" bl-elem">Hvordan?</i></p><p>
»Altså, jeg kan mærke mine børn <i>fuldstændig</i> og 
snakker meget med dem om, hvad de har brug for. Og jeg kan mærke min mand, 
når vi taler sammen. Men den der med lige at gå ind og sige: Hvordan har 
Annette det? Den tager vi ikke nu. Lige nu skal jeg rumme alt det andet, og 
så må jeg rumme mig selv senere. Og det har jeg jo selv valgt«. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00920/AARHUS__Portr_t_af__920780" data-id="920780" data-imgtype="jpg" data-caption="Foto: Anders Rye Skjoldjensen"/><p>
Hendes mand brækkede nakken under en badeulykke på familiens ferie til 
Thailand i januar måned. Annette Heick og børnene fløj hjem, mens Jesper 
Vollmer blev indlagt på et thailandsk hospital, og ret hurtigt efter ulykken 
måtte ægteparret beslutte, om rollen som Eliza Doolittle i Aarhus skulle 
droppes. Det blev den ikke. Og det valg har Annette Heick forsvaret i 
medierne. I et interview med BT i sidste uge sagde hun om sig selv og sin 
mand: »Vores arbejde er vores identitet. Og hvis jeg var blevet i København, 
var en del af min identitet forsvundet. Det tror jeg var gået ud over vores 
kærlighed til hinanden«. 
</p><p><i class=" bl-elem">Man kunne få den tanke, at det vel også kan gå ud over kærligheden, hvis 
man forlader den, der er syg?</i></p><p>
»Ja. Men lad os nu bare sige, at jeg så var blevet hjemme og havde droppet 
rollen som Eliza: Jeg kan jo alligevel ikke være hos Jesper mere end en time 
om dagen. Så jeg ved ikke, hvad jeg skulle lave. Og de der besøg bliver også 
virkelig akavede«. 
</p><p>
Hun er lidt stille, hvilket ikke sker så tit. Så forklarer hun, hvordan hendes 
mand er indlagt på et hospital, der ligger to timers kørsel fra parrets 
hjem. Og at han har træning hver dag til kl. 13. Og at deres børn kommer fra 
skole klokken 15. Forestillingen om, at man som pårørende sidder og holder 
den syge i hånden, er en illusion. 
</p><p>
»Det kan simpelthen ikke gå op«, siger hun og fortæller så, at hun har oplevet 
en stor taknemmelighed fra andre, der har alvorlig sygdom tæt på. 
</p><p>
»Folk har takket mig, fordi jeg tør vise, at der altså er et liv, der skal 
fortsætte, selv om der er en, der er alvorligt syg«, siger hun. 
</p><p>
»Jeg fik sagt et sted, at jeg jo godt kan blive sur på Jesper. Selv om han 
sidder i rullestol, synes jeg stadig nogle gange, at han er en idiot. Og så 
var der en, der kom hen og sagde: »Prøv at høre her, jeg har en kræftsyg 
mand, og han er det mest egoistiske menneske overhovedet. Kræftpatienter 
bliver så egoistiske, de er ikke til at holde ud at være sammen med!« Og så 
fik vi en snak om, hvordan <i>hun </i>så havde det«. 
</p><p>
Annette Heick taler ud af posen og ind i tabuerne. Penge, for eksempel, taler 
hun gerne om. Og om ’forretningen Annette Heick’, som sidste år havde en 
indtjening på halvanden million kroner. I sin faste klumme i BT kom hun for 
nylig ud i lidt af et stormvejr efter en klumme, der havde overskriften: 
’Jeg får lyst til at slå på glasset og sige neger’, som var et angreb på 
politisk korrekthed. På Facebook kvitterede folk med at kalde hende racist. 
Hun modtog personligt 235 mails om den klumme. 
</p><p>
»Men ved du hvad? Tre af mine, i øvrigt sorte, venner ringede mig op og 
spurgte, om de skulle gå i brechen for mig. Og tale min sag. For de syntes, 
jeg havde ret«. 
</p><p>
Hun ler og fortsætter så: 
</p><p>
»Så jeg sad og skændtes med folk på min facebookside, mest svenskere i øvrigt, 
mens sorte mennesker ville tale min sag. Der er vi jo ude i Absurdistan«. 
</p><p><i class=" bl-elem">Det, du oplevede med den klumme, var jo det, man kalder en shitstorm, når 
kritikken breder sig som en steppebrand på de sociale medier. Hvordan havde 
du det med det?</i></p><p>
»Jamen, den var jo genial!«, siger hun begejstret. 
</p><p>
»Den var med til at slibe mine kanter. Altså: Skal det være skarpt, så skal 
det være skarpt«. 
</p><p><i class=" bl-elem">Altså dit brand?</i></p><p>
»Ja! Knivskarpt. Og vi ved jo også alle sammen, at de der shitstorms, ikke? 14 
dage efter er det dem, man pakker fisk ind i«. 
</p><h3>
Mobbeofferets styrke 
</h3><p>
Mindst en gang om ugen ringer Hilda Heick til sin datter for at sige, at hun 
er bekymret for, at der er nogen, der bliver sure over noget, hendes datter 
har sagt eller gjort. Annette Heick er glad for omsorgen, men hun deler ikke 
bekymringen: 
</p><p>
»Folk behøver ikke at være enige med mig. Eller kunne lide mig. Jeg har ikke 
noget stort behov for at please«. 
</p><p>
Hun ser det som en af sine styrker. En styrke, der kommer fra de krævende år i 
skolen. 
</p><p>
»Hvis man er et mobbeoffer, er der to muligheder: Man går ned på det, eller 
man bliver stærk af det«. 
</p><p><i class=" bl-elem">Hvorfor er du ikke bange for, at folk ikke kan lide dig?</i></p><p>
»Det har jeg jo prøvet. Og altså, skulle det ske, at folk bare ikke kunne lide 
Annette Heick mere, og jeg ikke kunne få syngejobs eller noget med showbiz, 
ville jeg jo bare lave noget mere ejendomshandel. Eller aktiehandel«. 
</p><p>
Det er Hilda Heick, der har lært Annette Heick alt, hun ved om penge. Den 
forretningsmæssige side af Keld og Hilda er Hilda Heicks fortjeneste. »Min 
mor udfylder alle roller derhjemme, ud over at spille guitar«, som Annette 
Heick siger. 
</p><p><i class=" bl-elem">Når du ser tilbage på din barndom, tænker du så, at dine forældre skulle 
have skærmet dig fra noget?</i></p><p>
»Måske skulle de have tænkt lidt mere over at have mig med på billeder og i 
historier. De gjorde jo bare, hvad de syntes var det rigtige. Men jeg kan 
mærke, at jeg tænker meget over det i forhold til mine egne børn. De 
optræder ikke særlig meget på billeder«. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00920/AARHUS__Portr_t_af__920776" data-id="920776" data-imgtype="jpg" data-caption="Foto: Anders Rye Skjoldjensen"/><p>
Når der er premiere på ’My Fair Lady’ 20. marts kommer alle. Også Keld og 
Hilda. Nu er de velkomne. 
</p><p><i class=" bl-elem">Hvordan føles det at arbejde på de her store scener efter så mange år, hvor 
du har kæmpet for at komme herhen?</i></p><p>
»Vi er vel nede i noget helt grundlæggende – ligesom børn, der ikke har fået 
deres forældres kærlighed, angler efter den kærlighed. Og nu er den 
anerkendelse der så for mit vedkommende«. 
</p><p><i class=" bl-elem">Men samtidig kunne man jo sige, at det var omverdenen, der var latterlig 
ved at være så snobbet i første omgang?</i></p><p>
»Jo, men det er jo ikke de samme mennesker, som dømte min familie ude, der 
lukker mig ind i dag«. 
</p><p>
Hun fortæller, at hun også tror, hendes gennembrud har betydet meget for 
hendes mor og far. 
</p><p>
»Jeg tror da også, de har det sådan: alt det lort, vi har stået med i de 
første år af karrieren, hvor folk havde travlt med at fortælle os, hvor 
dumme og dårlige vi var – fede og grimme og tykke – og var ude at spille på 
de allermindste tivolipladser! Og så til nu, hvor jeg har fået denne her 
åbning. Det er vel noget med, at man løfter sig fra sin sociale arv. Og 
kommer op på næste niveau. Er det ikke altid den vej, man håber, det går for 
éns børn?«. 
</p><p>
Hun holder en pause, tænker sig om. 
</p><p>
»Altså: Det betyder sindssygt meget, det her. Det gør det virkelig. For mig. 
Og jeg har det nok dybest set sådan her: Se, mor og far. Så kunne vi godt. 
</p><p class=" bl-elem"><i class=" bl-elem">Publiceret 14. marts 2015</i></p>	
</div>
</div></body></html>
