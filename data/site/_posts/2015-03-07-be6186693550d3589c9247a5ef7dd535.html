---
layout:     post
title: 	    "Tim Burton: »Jeg er maniodepressiv nok i forvejen«"
post_author:	    
post_date:	    Sat, 07 Mar 2015 08:28:10 +0100
post_site:	    politiken.dk 
post_link:	    http://politiken.dk/kultur/filmogtv/ECE2575759/tim-burton-jeg-er-maniodepressiv-nok-i-forvejen/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
I ti år lod den undseelige og generte Margaret Keane sin mand, Walter Keane, 
tage æren for sine malerier, der blev ekstremt populære i 1960’ernes USA. 
</p><p>
Filmen om hende, ’Big Eyes’<i>,</i> bygger på en virkelig 
historie, og det er hendes stilfærdige feministiske vækkelse og 
efterfølgende kamp for anerkendelse og en retssag mod sin tidligere 
ægtemand, Tim Burtons nye film handler om. 
</p><p>
Og ligesom i en af instruktørens andre store film, ’Ed Wood’ (der handler om 
»verdens dårligste filminstruktør«), er helten igen outsideren i 
kunstverdenen. Typen, som alle anmelderne nedgør, men som masserne elsker. 
</p><p>
Temaet ligger instruktøren på hjerte, for han spejler sig i den slags 
kunstnere: 
</p><p>
»Jeg kan godt lide outsideren og har et gran af ham i mig selv. De er sjove at 
portrættere, og de fortjener opmærksomheden«, siger han. 
</p><h3>
Hvem skal man lytte til? 
</h3><p>
Burton ligner selv en af sine karakterer fra de klovnede universer, der har 
gjort ham berømt som instruktør. Spiler øjnene overdrevet op, griner lydløst 
med åbenstående mund, dunker hovedet ned i bordet efter spørgsmål, han ikke 
orker at svare på. 
</p><p>
Burton selv voksede op med Keanes malerier, der i 60’erne hang overalt i 
amerikanske stuer: 
</p><div class="art-quote article-box">
<p class="quote"/>
<blockquote>
<p class="quote-txt">
Publikum værdsætter det jo stadig, selv om anmelderne ikke gør
</p>
<p class="sender">
Tim Burton 
</p>
</blockquote>
</div><p>
»De er meget mindeværdige, især fordi der var så enormt mange af dem overalt. 
Jeg registrerede dem allerede som barn: de der små børn med enorme øjne, de 
var så urovækkende for et barn at se på«, siger han. <br/><br/>
»Tematisk stiller denne her film spørgsmålet om, hvad der er god og dårlig 
kunst. Selv folk, der hadede værkerne, og som foragtede dem for at være 
kitsch – som de jo også er – må da kunne indrømme, at der er en kraft i 
billedernes tiltrækning og i deres popularitet. Helt grundlæggende er det 
væsentligt at forholde sig til, hvilke menneskers holdninger der betyder 
noget. Der vil altid være en polarisering af meninger om noget, men hvem 
skal man lytte til?«.</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/filmogtv/filmanmeldelser/ECE1863411/forrygende-og-kaerlig-monsterhunde-gyser-drukner-i-farceeffekter/">Forrygende og kærlig 
monsterhunde-gyser drukner i farceeffekter</a></p><p>
I ’Big Eyes’er det galleristen, spillet af skuespilleren Jason Schwartzman, 
der fnysende afviser Keanes værker og derved repræsenterer de storsnudede 
anmeldere. Men da Keanes popularitet vokser, og den hævngerrige Walter Keane 
åbner et udstillingsrum for de mange storøjede værker over for galleriet med 
den surmulende gallerist, er pointen klar: Mennesker står i kø for at komme 
ind og se Keanes værker, og mens de får udsolgt på ingen tid, er der rungede 
tomt ovre hos den gode smag. 
</p><p>
I filmens indledende sekvens toner et citat af Andy Warhol frem på lærredet 
som for at understrege filmens pointe: »Jeg synes, det, som Keane har gjort, 
er fremragende. Hvis det var dårligt, var der slet ikke så mange, der kunne 
lide det«. Foreholdt citatet smiler og nikker Burton, som var Warhols 
slutning logik for burhøns. 
</p><h3>
Tim Burton og Margaret Keane 
</h3><p>
Margaret Keane blev født i 1927 i Nashville, Tennessee, og efter et 
fejlslagent ægteskab mødte hun i 1950’erne Walter Keane i San Francisco. 
</p><p>
Kort efter blev de gift, og inden længe gik hun med til at lade sin nye mands 
signatur stå på sine portrætmalerier af storøjede børn med længselsfulde 
blikke. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/filmogtv/ECE1619795/anmelderne-unikke-tim-burton-leverer-ikke-varen/">Anmelderne: Unikke Tim Burton 
leverer ikke varen</a></p><p>
Walter Keane mente ikke, at verden var klar til ’kvindekunst’, som han sagde. 
Filmen følger Amy Adams i hovedrollen som Margaret Keane, der langsomt 
frigør sig fra sin mand og forsøger at tilbagevinde sin integritet og nogle 
af alle de penge, malerierne indkasserede. 
</p><p>
Da Burtons karriere tog fart, var det, ligesom med Margaret Keane, ikke på 
grund af anmeldernes anerkendelse, men snarere, fordi hans eventyrlignende 
stil fængede over for et bredt publikum. 
</p><h3>
Maniodepressiv nok 
</h3><p><i class=" bl-elem">Er det i virkeligheden også lidt dig selv, ’Big Eyes’ handler om?</i></p><p>
»På en måde, ja. Mine første film ’Pee Wee’s Big Adventure’ og ’Beetlejuice’ 
fra henholdsvis 1985 og 1988 blev sablet ned og endte på lister over de 
værste film i deres udgivelsesår. Men på samme tid var der mange, der godt 
kunne lide dem, så de havde altså også en tiltrækningskraft«, siger han. Til 
spørgsmålet om, hvorvidt det generer ham, når anmelderne ikke kan lide hans 
film, sukker han teatralsk og spiler øjnene op. Så trækker han på skuldrene: 
</p><p>
»På en sær måde er der en balance i det for mig. Publikum værdsætter det jo 
stadig, selv om anmelderne ikke gør. Og jeg holder mig ærlig talt tit væk 
fra anmeldelserne. Jeg er maniodepressiv nok i forvejen«. 
</p><h3>
Fik portrætteret familien 
</h3><p>
I november 2009 forlod Tim Burton filmbranchen for en stund og udstillede en 
række kunstværker på det anerkendte museum MoMA i New York City. 
</p><p>
Værkerne, som stilistisk vækker klare mindelser om hans film, blev årets mest 
besøgte udstilling på det store museum i Midtown, Manhattan. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/filmogtv/ECE847381/flippet-filminstruktoer-viser-tegninger-i-new-york/">Flippet filminstruktør viser 
tegninger i New York</a></p><p>
Samtidig blev udstillingen groft kritiseret af anmelderne. Ifølge Burton selv 
gav det ham inspiration til at beskæftige sig filmisk med anmelderes 
afvisning af en specifik form for billedkunst: 
</p><p>
»Anmelderne sagde blandt andet, at udstillingen så ud, som om jeg havde ryddet 
ud i mit skab og placeret det, jeg havde fundet derinde, i et stort hvidt 
rum. Men samtidig var det den mest besøgte udstilling siden 
Picasso-udstillingen. Sådan har dynamikken omkring mine værker været, lige 
siden jeg begyndte at lave film. Derfor er det også noget, jeg meget nemt 
kan relatere til«. 
</p><p>
Selv fik Tim Burton hele sin familie portrætteret af Margaret Keane i midten 
af 90’erne, efter instruktøren første gang hørte historien om, hvordan hun 
havde vundet retssagen over sin mand. 
</p><p class=" bl-elem">
»Hun malede min familie og gav dem de genkendelige store øjne, og oppe i 
hjørnet hang der sådan en sort silhuet i en mørkegrå sky, og det er altså 
mig. Måske hun tænker, at jeg er familiens Walter«, siger han og griner 
igen. 
</p>	
</div>
</div></body></html>
