---
layout:     post
title: 	    "Briterne drømmer om en anden og bedre verden - og får den i fantasylitteraturen"
post_author:	    
post_date:	    Sun, 03 May 2015 20:27:20 +0200
post_site:	    politiken.dk 
post_link:	    http://politiken.dk/kultur/boger/ECE2652751/briterne-droemmer-om-en-anden-og-bedre-verden---og-faar-den-i-fantasylitteraturen/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4 class="">
British Fantasy Society</h4>
<div class="fakta-body" data-buildingblock="embedded_factboxlink">
<p>
Stiftet i 1971 som samlingspunkt for forfattere, læsere, udgivere og 
boghandlere med en særlig forkærlighed for fantasygenren, herunder også 
science fiction og horror. Selskabet arbejder med at promovere forfattere, 
små uafhængige forlag og bogbutikker. Det sker blandt andet med udgivelsen 
af <b>BFS Journal</b>, der bl.a. omtaler nye værker inden for genren. 
</p><p>
Organisationen afholder årligt <b>FantasyCon</b>, hvor forfattere, deres 
fans og andre folk i branchen søger sammen for at hylde sig selv og hinanden 
med blandt andet uddelingen af <b>British Fantasy Awards</b>. 
</p><p>
Sidste år fik bogen ’A Stranger in Olondria’ af Sofia Samatar prisen for 
bedste fantasybog, mens prisen for bedste fantasydrama gik til ’Game of 
Thrones’-afsnittet ’Rains of Castamere’. 
</p><p class=" bl-elem">
Sidst år blev konventionen besøgt af 500 fans. I år afholdes FantasyCon 
i oktober i <b>Nottingham</b>. 
</p>
</div>
</div><p>
Oxford kan på mange måder synes aldeles perfekt. 
</p><p>
Byen med de drømmende spir, de skarpeste hjerner og måske verdens smukkeste 
historiske universitetsbygninger ligner den typiske britiske idyl. 
</p><p>
En tidslomme, hvor verden er sat en lille bitte smule i stå, og hvor eventyret 
i bogstaveligste forstand venter lige inde på den nærmeste gårdsplads. 
</p><p>
Det er byen, hvor man kan se lige præcis det hul, forfatter Lewis Caroll 
forestillede sig, Alice faldt ned igennem til Eventyrland. Det er her, 
pubben ligger, hvor C.S. Lewis og J.R.R. Tolkien mødtes med jævne mellemrum 
for at diskutere de respektive verdener Narnia og Middle Earth som de 
opfandt til Narnia-krøniken og ’Ringenes Herre’. 
</p><p>
I nyere tid har det været byen, som Philip Pullmans parallelunivers udgår fra, 
og hver eneste sommer kan man nu finde hundredvis af turister, der står i kø 
for at komme ind på Christchurch College for at se spisesalen, der næsten 
nøjagtigt er kopieret i Harry Potter-filmene. Oxford er så britisk, at det 
er et oplagt udgangspunkt for fantasy. 
</p><p>
Det mener blandt andre James Barcley, der selv er forfatter til en række 
fantasybøger og præsident for The British Fantasy Society. 
</p><p>
»Fantasy har fundet et godt hjem i Storbritannien, fordi det rammer lige ned i 
en form for nostalgi og længsel efter et ikkeeksisterende land, som mange 
briter har. Det er drømmen om den perfekte landlige idyl, der hvor 
hobbitterne bor. En slags Storbritannien, der aldrig helt har eksisteret, 
måske undtagen i vores fantasi«, mener James Barcley, der selv blev grebet 
af genren som 8-årig, da han læste J.R.R. Tolkiens ’Hobitten’ på anbefaling 
af sin storebror. 
</p><h3>
Heathrow som fantasyfortællling 
</h3><p>
For Bill Gray, der er professor i litteratur ved University of Chichester med 
speciale i fantasy, var det Narnia-bøgerne, der gjorde ham til en livslang 
fan af fantasy. 
</p><p>
Han mener, at fantasy er med til at hjælpe briterne med at håndtere en verden 
med store problematikker, der ikke altid er nemme at håndtere. 
</p><p>
»Fantasylitteraturen som eksempelvis hos Tolkien var måske den første til at 
beskæftige sig med industrialiseringen og gøre det kritisk. Det udsprang af 
en romantisk litterær tradition, men jeg hæfter mig ved, at fantasy og 
modernisme i litteraturen udsprang nogenlunde samtidig. Begge genrer har 
lånt hos hinanden«, siger han. 
</p><p>
»Det er en klassisk britisk konflikt: Folks måde at leve på er truet og skal 
forsvares. De gode gamle dyder skal forsvares mod nye onde kræfter. Det er 
en konflikt, der på mange måder bliver genfortalt hver dag i pressen, hvad 
enten det handler om, at en gruppe borgere vil forsvare grønne områder mod 
en ny landingsbane ved Heathrow eller andre lignende fortællinger. I fantasy 
er der drager og magi, men det er essentielt den samme fortælling, vi 
søger«. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/boger/ECE2203926/fantasyforfatter-i-laederjakke-kan-ikke-laengere-benaegte-succesen/">Fantasyforfatter i læderjakke 
kan ikke længere benægte succesen</a></p><p>
Groft sagt kan man dele fantasylitteraturen op i to former, mener Bill Gray. 
</p><p>
»Der er den form, hvor den virkelige verden eksisterer, men hvor der findes en 
slags portal ind til et andet univers, som man eksempelvis ser det med 
klædeskabet i Narnia-bøgerne eller ’Alice i Eventyrland’ og Harry 
Potter-bøgerne. Et univers, hvor ikke alle har adgang, men som eksisterer 
sideløbende med den virkelige verden. Og så er der en anden skole, hvor der 
er skabt en hel verden fra grunden. Som hos Tolkien, hvor man bliver anbragt 
i en helt ny verden, der måske nok er inspireret af det virkelige England, 
men som er skabt af forfatteren«. 
</p><p>
Hvorfor det lige er England, der er blevet centrum i et univers af 
fantasylitteratur, har James Barclay sin egen teori om, og den handler om, 
at Storbritannien er blevet invaderet så mange gange og har haft kontakt med 
andre kulturer. 
</p><p>
»Vi har opbygget en historiefortællertradition, men vi har lånt af alle mulige 
kulturer, der har været forbi os. Inklusive den nordiske mytologi og den 
tyske eventyrtradition«, mener han. 
</p><h3>
Fantasy er den nye religion 
</h3><p>
For Bill Gray handler den vedvarende britiske fascination af fantasy også 
delvist om religion og tabet af noget at tro på i den moderne verden. 
</p><p>
»Fantasy er en slags søgen efter en anden og bedre verden, nu hvor den, vi 
lever i, er så utilfredsstillende. Det er et behov, der i tidligere tider 
blev dækket af kirken. Folk har brug for at tro på noget, og selv om de 
måske ikke tror på, at Alice i virkeligheden faldt ned igennem et hul, så er 
der drømmen om en anden og bedre verden«, mener han. 
</p><p>
Hverken James Barclay eller Bill Gray ser nogen tegn på, at fascinationen af 
fantasy er for nedadgående – tværtimod. 
</p><p>
Hvert eneste år holder British Fantasy Society træf, hvor forfattere, fans og 
udgivere kan mødes i en weekend i efteråret, og hver eneste år går antallet 
af deltagere i vejret, siger James Barclay. 
</p><p>
»I de seneste fire år er det gået fra 200 til 500 deltagere, og det ser bare 
ude til at vokse og vokse«, siger han. 
</p><p>
Hans egen forklaring på, at fantasy langtfra er et overstået kapitel hos 
briterne, handler om, at det er en af de litterære genrer, der er bedst til 
at forny sig. 
</p><p>
»I øjeblikket oplever vi en masse krydsninger mellem fantasy og andre genrer, 
eksempelvis gyseren, science fiction og så videre. Det betyder, at folk 
stadig føler, at det er nyt og interessant. Tendensen er, at handlingerne og 
figurerne bliver mere komplekse, mere politiske også«.
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/boger/skonlitteratur_boger/ECE2203919/tak-guderne-for-revideret-hovedvaerk-paa-dansk/">Tak guderne for revideret 
hovedværk på dansk</a></p><p>
Men James Barclay er bevidst om, at selv om fantasy er populært hos læserne, 
er det stadig en genre, der har svært ved at blive lukket ind i det ’fine 
selskab’. 
</p><p>
»Der vil altid være litterære snobber, der ser ned på fantasy og der er 
nærmest ikke noget, andre litterære genrer elsker mere end at skabe en eller 
anden form for stigmatisering af fantasy. Sandheden er, at fantasy er stort 
og voksende. Ikke mindst ved hjælp af tv-serier. Appetitten på fantasy er 
klart stigende«, mener James Barclay. 
</p><p>
Samme interesse mærker Bill Gray, når han hvert år blandt sine kurser på 
universitetet udbyder fantasy blandt andre emner. 
</p><p>
»Jeg tror altid, at nu må interessen da være ved at falde, men det er den 
aldrig. Nærmest tværtimod. Hvert år bliver kurset overtegnet«, siger han. 
</p><p>
For en fantasyfan er det ikke det helt store problem, men 
litteraturprofessoren har dog et lille hjertesuk. 
</p><p class=" bl-elem">
»Jeg er nu begyndt at undervise den første generation af studerende, der er 
vokset op med Harry Potter. Det går nogenlunde, når vi har med andre emner 
at gøre, men når vi kommer til J.K. Rowling og Potter, så kan jeg nærmest 
aldrig få afsluttet timerne. De snakker og snakker i ét væk om det univers«, 
siger han. 
</p>	
</div>

</div></body></html>
