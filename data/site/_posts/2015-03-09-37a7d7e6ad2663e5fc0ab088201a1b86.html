---
layout:     post
title: 	    "DSB's plan B: Vi har ikke noget alternativ til IC4"
post_author:	    Steffen McGhie
post_date:	    Mon, 09 Mar 2015 04:03:00 +0000
post_site:	    ing.dk 
post_link:	    http://ing.dk/artikel/dsbs-plan-b-vi-har-ikke-noget-alternativ-til-ic4-174598
---
<html><body><div><section class="body"><p>Der er intet reelt alternativ til IC4. Det er den overordnede konklusion i DSB's præsentation af alternativerne til det problemplagede tog. En hel eller delvis afskaffelse af IC4 og IC2 vil betyde et hul i kapaciteten på mellem 3.200 og 11.100 pladser, og det er ikke en realistisk mulighed at købe nye tog eller lease tog udefra, skriver DSB i den såkaldte Plan B, som transportminister Magnus Heunicke (S) nu har oversendt til Folketingets transportudvalg.</p>
			<p>DSB har dels fået til opgave at identificere den kapacitetsmangel, der opstår, hvis IC4 og IC2 ikke kan anvendes som planlagt i DSB's indsættelsesplan, dels at belyse alternative muligheder for at dække en sådan kapacitetsmangel. I Plan B opstiller DSB fem scenarier, der spænder fra at droppe IC4 og IC2 helt til fortsat at satse på at få de to tog i regelmæssig drift.</p>
			<h2>Alt andet end IC4 rammer passagerer</h2>
			<p>Og DSB fastslår i planen, at man kun ved at satse på IC4 og IC2 kan undgå at ramme togpassagererne.</p>
			<p><aside class="plugin right box">
			  Sagen kort</aside></p>
			<p><strong>Det schweiziske</strong> ingeniørfirma Prose konkluderede i december 2014, at det er realistisk at opnå tilstrækkelig driftsstabilitet med IC4 i 2019, om end med risiko for at sprænge IC4-budgettet med over 50 millioner kroner.</p>
			<p><strong>DSB har arbejdet</strong> på sin Plan B sideløbende med Proses undersøgelse. Med Proses anbefalinger har DSB fået mere fast grund under fødderne i det videre arbejde med IC4, men med oversendelsen af Plan B til Folketinget er det første gang, offentligheden får indblik i DSB's redegørelse for alternativerne IC4.
			</p>
			<p>'Arbejdet med Plan B har anskueliggjort, at i det mest ekstreme scenarie, hvor hele IC4- og IC2-flåden skrottes, vil der være en mangel på ca. 11.100 IC3-pladser, mens behovet i scenarie 4, hvor 30 IC4 kun anvendes i enkeltsæt, er 8.700 pladser og ca. 3.200 pladser i scenarie 3, hvor det antages, at 41 IC4 anvendes fastkoblet samt 10 IC2. Scenarie 2, som indeholder den samlede flåde, dog uden driftskobling, kan gennemføres uden pladsmangel, ligesom scenarie 1, som er grundscenariet i Fremtidens Tog (DSB's beslutningsoplæg fra 2014, <em>red.</em>), ikke medfører pladsmangel,' skriver DSB.</p>
			<p>DSB har bestilt en markedsscreening fra konsulentfirmaet Interfleet, som har afsøgt mulighederne for at anskaffe eksisterende tog på markedet. Og mulighederne er begrænsede, skriver DSB.</p>
			
			<p>'Desværre har det, ud over enkelte vogne fra 1970’erne, ikke være muligt at finde ledigt materiel hos leasingselskaberne. Til gengæld er der mulighed for overtagelse af den samlede ICE-TD flåde fra Deutsche Bahn, hvoraf størstedelen dog vil være bundet op på international trafik grundet værkstedsplacering i Hamborg. Desuden er der mulighed for at lease 2 Øresundstogsæt fra Sveriges Jernbaner,' lyder det i Plan B.</p>
			<h2>Nye dieseltog kan ikke betale sig</h2>
			<p>DSB vurderer også muligheden for at købe helt nye dieseltog. Det kan dog ikke betale sig, fordi jernbanen i de kommende år bliver elektrificeret, konkluderer DSB. Arbejdet med elektrificeringen er allerede i gang, og med Togfond DK er der afsat 8,7 milliarder kroner til at elektrificere de tilbageværende strækninger fra 2021 til 2026. Det fremgår også af dokumentet, at producenter og leasingselskaber ellers har meddelt DSB, at nye tog kan leveres inden for to år.</p>
			<p>'Som alternativ til eksisterende materiel har indkøb af nyt materiel været vurderet. Det er imidlertid DSB’s og Interfleets vurdering, at på trods af, at producenter og leasingselskaber vurderer det sandsynligt at kunne levere 2 år efter 'notice to proceed', så vil den samlede beslutningsproces, kvalitetssikringsproces, udbudsproces, produktionstid og godkendelsesproces vanskeliggøre leverancer før 2020. Det er cirka 1-2 år tidligere, end de første el-tog forventes leveret fra Fremtidens Tog, og nytteperioden af eventuelt dieselmateriel vil således være kort,' skriver DSB.</p>
			<h2>I stedet: Forringelser og udskudte projekter</h2>
			<p>Hvis IC4 og IC2 alligevel må droppes, er løsningen på kapacitetsproblemet ifølge DSB stadig ikke at anskaffe nye tog. I stedet anbefaler DSB en række andre tiltag, som efter DSB's eget udsagn er uattraktive, men som er billigere og mindre risikable. DSB foreslår blandt andet kundeforringelser og udskydelse af planlagte jernbaneprojekter.</p>
			
			<p>'DSB peger i stedet for større materielanskaffelser på en række andre løsningstiltag, som langtfra er attraktive, men som både er forbundet med betydelig mindre risici og økonomisk billigere, og som samlet set kan dække den materielmangel, der opstår i det tilfælde IC4/IC2-flåden reduceres eller skrottes. Det drejer sig om diverse optimeringer, reinvestering i dele af eller hele MR-flåden, kundeforringelser og udskydelse af planlagte trafikudvidelser. Ved at pege på disse løsninger frem for en forhastet anskaffelse af dieselmateriel, vil det også være muligt at opretholde fokus på Fremtidens Tog og derved sikre at danskerne i takt med elektrificeringen af den danske jernbane sikres nye el-tog til tiden,' skriver DSB i Plan B.</p>
			<h2>Kundeadfærdsregulering</h2>
			<p>DSB forklarer nærmere, at kundeforringelser for eksempel kan ske i form af såkaldt kundeadfærdsregulering. Ideen er at skubbe kunder fra intercitytrafikken over til regionaltrafikken ved hjælp af forringelser som tvungen pladsbillet, prisdifferentiering mellem togstrækningerne og begrænsninger på pendlerkort. Det kan ifølge DSB spare mellem 500 og 1.000 pladser.</p>
			<p>'DSB har i dag overbelagte tog i fjerntrafikken (IC-togene) mens flere regionaltog, selv i myldretiden har ledige pladser. Forskellen bunder i marginalt længere rejsetider og ringere komfortoplevelse i regionaltrafikken. Nedenfor er skitseret forskellige håndtag, som kan bidrage til at overflytte kunder i regionaltrafikken øst i myldretid fra fjerntog til regionaltog med henblik på at få flere IC-pladser til rådighed. I forhold til at skabe en overflytning eksisterer flere mulige håndtag. Det drejer sig om tvungen pladsbillet, prisdifferentiering på IC og ICLyn, begrænsninger på pendlerkort og off peak pendlerkort,' lyder det i Plan B.</p>
			
			<p>'Der er ingen tvivl om, at uanset hvilke af ovenstående håndtag der tages i brug for at flytte lokale rejsende fra IC/ICLyn til regionaltog, vil det for kunderne betyde en række forringelser og forventede indtægtstab,' skriver DSB videre.</p>
			<p>DSB kan blandt andet også ifølge planen spare 450 pladser ved at lade intercitytog vende på Østerport eller Københavns Hovedbanegård frem for at lade dem køre videre til Kastrup, som det er planen fra 2016. Og man kan spare mellem 1.700 og 3.000 pladser ved at udskyde planerne om at åbne den nye Køge-Næstved-strækning i 2019.</p>
			<p>Derudover kan man ifølge DSB sløjfe direkte tog til Berlin og sætte flere sæder i IC3-toget ved at afskaffe første klasse i toget.</p>
			<h2>Tilladelse til overbelægning</h2>
			<p>DSB foreslår også, at DSB får tilladelse til overbelægning i togene. Med andre ord at flere passagerer ikke kan få siddepladser. Det er i strid med DSB's trafikkontrakt med staten, men det kan frigive 1.700 pladser.</p>
			<p>'DSB er i Trafikkontrakten forpligtet til at tilrettelægge togproduktionen således, at alle passagerer kan få siddeplads ved 90 procent af togafgangene i myldretiden og i 95 procent af de øvrige togafgange. Hvis der tillades 10 procent flere kunder i et tog, før det skal opformeres, end tilfældet i dag, vil et tog der køres med IC3, som hovedregel, kun blive opformeret, når der er mindst 159 kunder og ikke 'blot' 145 kunder. Tiltaget vil således medføre endnu flere stående passagerer i myldretiden. Tiltaget er beregnet til at frigive cirka 1.700 pladser,' skriver DSB.</p>
			
			<p>Som et bud på en mulighed for at reducere kapacitetsmanglen, hvis IC4 og IC2 må droppes, gennemgår DSB også mulighederne for at levetidsforlænge de gamle MR-togsæt. DSB har en flåde på i alt 79 MR-togsæt fra perioden 1978 til 1985.</p>
			<p>Endelig peger DSB også på muligheden for bedre udnyttelse af det eksisterende materiel, for eksempel ved hjælp af mere vedligehold uden for myldretiden og en reduceret driftsreserve.</p>
			<p>'Et kapacitetsgab kan principielt dækkes ved at reducere behovet eller skaffe mere kapacitet. I Plan B er der arbejdet med løsninger inden for begge kategorier. En del af løsningerne kan have negative effekter for kunderne eller betyde, at DSB ikke kan efterleve trafikkontrakten, ligesom der vil være tiltag som øger kapaciteten,' opsummerer DSB i Plan B.</p>
			
			<p>Læs DSB's Plan B <a href="http://www.ft.dk/samling/20141/almdel/tru/bilag/183/1502692.pdf">her</a>.</p>
		</section></div></body></html>
