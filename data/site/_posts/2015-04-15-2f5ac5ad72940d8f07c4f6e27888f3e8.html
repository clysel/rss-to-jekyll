---
layout:     post
title: 	    "Sportsdøgnet: Klopp stopper i Dortmund til sommer"
post_author:	    
post_date:	    Wed, 15 Apr 2015 11:21:48 +0200
post_site:	    politiken.dk 
post_link:	    http://politiken.dk/sport/ECE2628609/sportsdoegnet-klopp-stopper-i-dortmund-til-sommer/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p><b>Fodbold:</b> Borussia Dortmunds berømte træner Jürgen Klopp er fortid i 
klubben til sommer. Det skriver den tyske avis Bild, der altid har gode 
bundesligakilder. 47-årige Jürgen Klopp kom til Dortmund i 2007 og har med 
klubben vundet to mesterskaber og en pokaltitel, lige som holdet var i 
Champions League-finalen i 2013. Hans kontrakt udløber i 2018. Efter normal 
Dortmund-standard har denne sæson været miserabel. I Bundesligaen er holdet 
lige nu nummer 10 efter at have overvintret som nummer næstsidst. Dortmund 
er også ude af Champions League. Avisen skriver også, at Thomas Tuchel vil 
blive Klopps afløser i Dortmund. Tuchel, der også erstattede Klopp i Mainz, 
var i intense samtaler med HSV, men hoppede ifølge avisen fra. Formentlig 
fordi Dortmund viste interesse. 
</p><p><b class="ext-link">Fodbold:</b> Den bedste franske fodboldrække er ramt af en markant tvist 
mellem i første omgang storklubberne PSG og Marseille og så tv-kanalen Canal 
Plus. De to klubber har valgt at boykotte tv-kanalen, fordi de frygter, at 
der kan komme flere karantæner til deres spillere, når tv-kanalens 
omfattende elektroniske udstyr opfanger kontroversielle kommentarer fra 
spillerne. Det har for nylig bl.a. resulteret i en straf til PSG-stjernen 
Zlatan Ibrahimovic og <a class="embeddedlink" href="http://politiken.dk/sport/ECE2628431/zlatans-klub-boykotter-tv-station/">Marseilles Dimitri Payet</a></p><p><b>Håndbold:</b> For andet år i træk kan Nykøbing Falster Håndboldklub 
redde sig i kvindernes bedste håndboldrække, fordi en konkurrent har trukket 
sig. Efter Vejens konkurs sidste år er det denne gang Skive fH, der har 
opgivet at fortsætte blandt de bedste. Dermed forlænger falstringerne 
opholdet i Boxer Dame Ligaen trods sidstepladsen i slutspillet – hvis 
klubben altså vælger at sige ja til det pludselige tilbud. »Vi havde 
overhovedet ikke set det komme, og vi har altså købt ind til at spille i 1. 
division. Ja, vi har købt landsholdsspillere, men vi har altså også hentet 
andre og kalkuleret med, at der skulle bruges et år på at udvikle dem«, 
siger bestyrelsesformand Henrik Hansen. Nykøbing Falster har indtil fredag 
morgen til at beslutte sig for, om klubben vil takke ja til pladsen i den 
bedste række. 
</p><p><b>Fodbold:</b> Kriseramte Hamburger SV satser på en gammel kending i 
bestræbelserne på at redde sig en ny sæson i Bundesligaen. Den nordtyske 
klub oplyser onsdag, at man har indgået en aftale med Bruno Labbadia, der 
også var træner i klubben for fem år siden. 49-årige Labbadia, som også har 
en fortid som angriber i HSV, tager over efter Josef Zinnbauer, der blev 
fyret i marts. I mellemtiden har sportsdirektør Peter Knäbel siddet på 
trænerbænken. 
</p><p><b>Håndbold:</b> Det er nu en realitet, at Skive fH trækker sig fra 
kvindernes håndboldliga. Klubben trækker sit hold ud af rækken, dels fordi 
klubbens mænd også er rykket op i den bedste række, og der ikke er økonomi 
til at drive to ligahold. Og dels fordi 11 af de 16 spillere, som var med 
til at bevare ligapladsen efter kvalifikationskampe mod Vendsyssel skifter 
til andre klubber. I følge Skive Folkeblad bakker sponsorerne bakker fuldt 
op om at trække holdet. Onsdag formiddag blev beslutningen konfirmeret i 
bestyrelsen. 
</p><p><b class="ext-link">Svømning:</b> Det amerikanske fænomen Michael Phelps vender i denne 
uge tilbage til bassinet efter en pause oven på en straf for spritkørsel. 
Manden med bl.a. 18 OL-guldmedaljer skal fra torsdag svømme fem konkurrencer 
ved <a class="embeddedlink" href="http://politiken.dk/sport/svomning/ECE2628395/svoemmegigant-goer-comeback-efter-druk-karantaene/">et stævne i Arizona.</a></p><p class=" bl-elem"><b class="ext-link">Fodbold:</b> Efter at have tabt den første Champions League-kvartfinale i 
Torino med <a class="embeddedlink" href="http://politiken.dk/sport/fodbold/championsleague/ECE2628260/juventus-spiller-sig-naermere-semifinalen/">0-1 til Juventus</a>, kritiserer 
Monacos træner Leonardo Jardim dommeren for at have tildelt hjemmeholdet et 
straffespark, der afgjorde duellen. Træneren mener ikke, at der skulle have 
været fløjtet for straffe, da forseelsen efter hans mening foregik uden for 
feltet. I returopgøret kan Monaco nu ikke tillade sig at anvende den 
sædvanlige, defensive taktik, for holdet skal frem og score to gange for at 
nå den første semifinale siden 2004-2004-sæsonen, hvor holdet nåede helt til 
finalen og tabte til FC Porto med en vis Jose Mourinho ved roret. 
</p>	
</div>

</div></body></html>
