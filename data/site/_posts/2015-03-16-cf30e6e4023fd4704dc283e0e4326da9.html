---
layout:     post
title: 	    "Sådan skal MAN Diesel & Turbo tale indtjeningen op"
post_author:	    15300
post_date:	    Mon, 16 Mar 2015 15:03:00 +0000
post_site:	    karriere.jobfinder.dk 
post_link:	    http://karriere.jobfinder.dk/artikel/saadan-skal-man-diesel-turbo-tale-indtjeningen-op-2845
---
<html><body><div><section class="body"><p>En god kommunikator kan have verdens dårligste idé og alligevel få solgt sit produkt. Omvendt kan den dårlige kommunikator stå med verdens bedste produkt, uden at nogen opdager det.</p>
			<p>Ordene kommer fra Thomas Leander, senior manager hos MAN Diesel &amp; Turbo, der sidste efterår rev fem arbejdsdage ud af kalenderen og sendte alle afdelingens medarbejdere på kursus i salg og kommunikation. Fem dage i en verden langt fra regneark og tekniske målinger, men derimod i retorikkens og psykologiens tegn. En klar udebanekamp for de tekniske medarbejdere i MAN Diesel &amp; Turbo, forklarer Thomas Leander:</p>
			<p>»Vi har nogle af verdens dygtigste ingeniører, men det er ikke dem alle sammen, der er lige gode til at fortælle omverdenen det.«</p>
			<p><a href="http://www.jobfinder.dk/jobs/?utm_source=Karrieresite&amp;utm_medium=Link&amp;utm_campaign=Se%20nyeste%20job?utm_source=Karrieresite&amp;utm_medium=Link&amp;utm_campaign=Se+job">Vil du videre i karrieren? Find vejen på Jobfinder.</a></p>
			<p>Det langsigtede mål med kurset var at øge vækst og indtjeningen i MAN Diesel &amp; Turbos forretning inden for skibspropeller, der har været et af virksomhedens kerneforretningsområder siden 1902. Det kortsigtede mål var at få ingeniørerne til at finpudse deres retoriske evner. For selv om man udvikler et af de stærkeste kvalitetsprodukter inden for propelindustrien, kan man ikke regne med, at kunderne står klar derude. De skal nurses, guides og motiveres. Og det kræver kunsten at kunne kommunikere.</p>
			<p>»I en teknisk verden er der ofte for meget fokus på produktet og for lidt fokus på kundens behov. Jeg ville have vores ingeniører til at blive bedre til at lytte efter og stille de rigtige spørgsmål,« forklarer Thomas Leander.</p>
			<p>Salgsretorik er en fremmed fugl Helt konkret handler det om at få de tekniske medarbejdere til at ændre mindset. Forstå, at når kunden afviser et salgstilbud med argumentet, at han kan købe de samme komponenter 30 procent billigere i Kina, bør automatreaktionen ikke være ‘så sænker vi bare prisen’. Derimod bør der indgås en dialog med kunden om hans behov. Hvad er det overordnede problem, og hvordan kan MAN Diesel &amp;Turbo imødekomme det?</p>
			<p>»Vi skal sælge driftssikkerhed, ikke bare en ventil,« som Thomas Leander formulerer det.</p>
			
			<p>I sælgeroptik lyder det alt sammen meget fint. Men som teknologisk feinschmecker og ingeniøruddannet kan hele salgsretorikken opleves som en fremmed fugl. Det var i hvert fald den første reaktion, da maskin­ingeniør hos MAN Diesel &amp; Turbo, Jens Kristensen, hørte, at han skulle tilbringe fem dage på uddannelse. Til daglig har han fingrene dybt nede i teknikken med udviklingen af opretnings- og vibrationsberegninger samt udvikling af software til internt brug.</p>
			<p>»Jeg kunne ikke se meningen med at blive sendt på salgsuddannelse,« fortæller han.</p>
			<p>I løbet af de fem dage blev Jens Kristensen og hans ingeniørkolleger præsenteret for kommunika­tionsteorier, personprofiltest og cases fra deres egen hverdag. For­sinkede leverancer og svære kunde­samtaler blev gennemdiskuteret, ligesom deltagerne blev trænet i at tilpasse deres kommunikation til forskellige typer af modtagere.</p>
			<p>Udbyttet af uddannelsen var overraskende nok langt større end forventet, fortæller Jens Kristensen. Forbedrede evner inden for kommunikation viste sig nemlig at kunne bruges også på de interne linjer mellem afdelinger.</p>
			<p>»At skulle kommunikere med salgsafdelingen har altid været en udfordring. Det, de ønsker svar på, er ikke altid det, jeg har behov for at fortælle om. Og de ved ikke altid, hvad de har brug for at vide.«</p>
			
			<p>Med det nye fælles kommunikationsværktøj i redskabskassen er samtalen mellem kolleger på tværs af afdelingerne blevet nemmere, fortæller han. Han forstår sine salgskolleger langt bedre og oplever større lydhørhed den anden vej:</p>
			<p>»Sælgeren har ikke brug for at vide, hvilken differentialligning jeg har brugt, men han har måske alligevel behov for at kende nogle tekniske detaljer, der kan komme kunden til gode,« forklarer Jens Kristensen.</p>
			<p>Ifølge manager og civilingeniør Susannah Lund, der har været ansat hos MAN Diesel &amp; Turbo i 25 år, har en af de største gevinster ved kommunikationsuddannelsen været, at det, som hun kalder for tidligere tiders ‘fingerpegningskultur’, er blevet ændret. Tonen mellem kolleger er mere konstruktiv end tidligere.</p>
			<p>»Før i tiden var der en tilbøjelighed til at gå mere efter manden end efter bolden. Når først den skyldige var fundet, så fik han på puklen, men det kom der sjældent meget læring ud af,« forklarer Susannah Lund.</p>
			
			<p>I dag har afdelingen indført såkaldte ’after action reviews’, hvor en problematisk sag afsluttes med en fælles samtale om, hvad der fremadrettet kan gøres bedre. Den nye kultur har betydet, at det er blevet mindre farligt at fortælle, hvis man har fejlet.</p>
			<p>»Den åbenhed er afgørende for, at vi kan finde den egentlige årsag til fejl. Det er ofte et sammensurium af misforståelser, der ligger bag, og det skal frem i lyset for at sikre, at det ikke sker igen,« siger hun.</p>
			<p>Som afslutning på uddannelsen gik alle deltagere fra MAN Diesel &amp; Turbo til skriftlig eksamen, også Susannah Lund.</p>
			<p>Opgaven bestod i at skitsere et reelt kommunikations­problem i afdelingen og komme med bud på, hvordan det kunne løses ved brug af diverse kommunikationsværktøj. For manageren blev eksamensopgaverne en øjenåbner, og hun har brugt flere af de andre deltageres ideer til at skabe reelle forbedringer i afdelingen. Eksamenen havde desuden den konkrete effekt, at interessen for kommunikationsuddannelsen steg – på trods af det ‘bløde’ emne.</p>
			<p>»Da vi hørte, at vi skulle til eksamen, tog alle sig ekstra sammen. Ingen havde lyst til at få lavere karakterer end kollegerne. Der gik sport i det,« forklarer Susannah Lund.</p>
		</section></div></body></html>
