---
layout:     post
title: 	    "Nyt fra gamle dage: Nu kan du læse digitale aviser fra før 1915"
post_author:	    
post_date:	    Thu, 09 Apr 2015 14:29:37 +0200
post_site:	    politiken.dk 
post_link:	    http://politiken.dk/kultur/medier/ECE2620712/nyt-fra-gamle-dage-nu-kan-du-laese-digitale-aviser-fra-foer-1915/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Alle med interesse i Danmarks fortid får torsdag en gave.
</p><p>
Det sker, når Statsbiblioteket i Aarhus kl. 17.00 gør den første million 
digitaliserede gamle avissider tilgængelige på internettet.
</p><p>
Projektet hedder Mediestream og vil frem til og med næste år digitalisere i 
alt 32 millioner historiske avissider, så det bliver muligt at søge 
elektronisk i dem.
</p><p>
Kulturminister Marianne Jelved (R) er begejstret for projektet.
</p><p>
»Vi har længe haft mulighed for at søge på mikrofilm, når vi ville finde frem 
til historiske begivenheder, debatter og andet. Det bliver uendeligt meget 
lettere, når vi fremover kan søge på tværs af aviserne«, siger hun.
</p><p>
»Det giver helt nye muligheder for forskning og almen opdagelseslyst«, siger 
ministeren.
</p><p><b>Blixens halvsøster</b></p><p>
En af dem, der glæder sig til at gå på opdagelse i de digitaliserede aviser 
fra fortiden, er forfatter, historiker og journalist Tom Buk-Swienty, der 
blandt andet har skrevet de historiske bøger bag TV-serien "1864".
</p><p>
»Det bliver et fantastisk redskab. Det svarer til at gå fra en oksekærre på en 
bumlet grusvej til at have fået en Porche på en autobahn«, siger han.
</p><p>
»Det er lidt som at få en del af sin hukommelse tilbage. Det er jo ikke alt, 
der er bevaret i arkiver og med det her ekstremt effektive redskab vil der 
dukke nogle personer op, som har været glemt i historien«.
</p><p><i class=" bl-elem">Hvad er det første du selv skal søge efter?</i></p><p>
»Jeg er på sporet af Karen Blixens halvsøster, som hidtil har været ukendt. Og 
der er et par personer, der spiller en rolle i den sag, som jeg skal ud og 
søge på«, siger Buk-Swienty.
</p><p>
Når det digitale avisarkiv bliver tilgængeligt, vil det være muligt at surfe 
rundt i de ældste aviser direkte hjemme fra sofaen.
</p><p>
Aviser der er yngre end 100 år skal man imidlertid på Statsbiblioteket, Det 
Kongelige Bibliotek eller Det Danske Filminstitut for at kunne søge i.
</p><p>
Det skyldes, at medierne har ophavsret til disse artikler, der derfor ikke kan 
gøres direkte tilgængelige på nettet.
</p><p class=" bl-elem">
De mange avissider kan findes på mediestream.dk
</p>	
</div>

</div></body></html>
