---
layout:     post
title: 	    "Førerløse biler har brug for en fører"
post_author:	    Bjørn Godske
post_date:	    Thu, 07 May 2015 13:13:00 +0000
post_site:	    ing.dk 
post_link:	    http://ing.dk/artikel/foererloese-biler-har-brug-en-foerer-175959
---
<html><body><div><section class="body">
			<p>Glem historien om et førerløs Google-bil uden rat, eller Mercedesbiler, hvor føreren sidder med ryggen til kørselsretning - det kommer ikke til at ske. Biler har brug for en fører, der kan tage over, når alt ikke bare går som det skal.</p>
			<p>Det siger den amerikanske forsker og psykolog<a href="https://theconversation.com/self-driving-cars-will-need-people-too-39835"> Michael Nees </a>der er lektor på Lafayette College i Pennsylvania.</p>
			<p>»Selv om man overlader kontrollen til en computer, så er det sjældent, at det fuldstændigt fjerne behovet for at mennesker blander sig,« siger han. Det er kun i tilfælde som en opvaskemaskine, hvor man ikke behøver at gøre så meget.</p>
			
			<p>Selv fly, hvor autopiloten er blevet mere og mere avanceret, har brug for piloter. For selv om automatiske systemer og computere kan overtage rutiner og ofte gentagne opgaver, vil piloterne hurtigt miste evnen til at reagere, hvis der virkelig opstår en farlig situation:</p>
			<p>»Folk overlader så meget til ufuldstændige automatiske systemer, at de bliver ude af stand til at reagere på den gammeldags måde, når der er brug for det,« siger han.</p>
			<p><figure class="plugin right zoomable"><img data-original-image="http://ing.dk/sites/ing/files/mercedes_foererloes_bil.jpg" src="http://ing.dk/sites/ing/files/styles/w1120_media_right/public/mercedes_foererloes_bil.jpg?itok=EilvEF9l" alt=""/><figcaption> I den førerløse bil fra Mercedes, som blev præsenteret sidste år, kan føreren vende ryggen til kørselsretningen. Men det er ikke nogen god ide siger Michael Nees </figcaption></figure></p>
			
			<p>Der er faktisk blevet opfundet et begreb for lige netop den situation - “Automationsoverraskelse” - hvor piloter mister fornemmelse for, hvad de automatiske systemer gør og ikke gør.</p>
			<p>Det vurderes, at det tager cirka 40 sekunder for en person at overtage kontrollen med et køretøj, som har kørt i automatisk mode:</p>
			<p>»Når automatikken tager over, forsvinder det menneskelige arbejde ikke - nogen gange er det ikke engang reduceret. Arbejdet bliver noget andet. For i stedet for manuelt arbejde, får mennesket nu til opgave at kigge på en monitor for at kunne se om der opstår teknologiske fejl,« forklarer Michael Ness.</p>
			
			<p>Derfor skal fremtidens førerløse biler fortsætte med at engagere føreren. Det kan være ved hjælp af forskellige typer af displays, der videregiver informationer til føreren om hvad køretøjet gør - til  syn, hørelse og følesans. Det kan også være, at køretøjet på forskellige tidspunkter overgiver kontrollen til føreren for at holde vedkommende parat til at reagere, når der er brug for det.</p>
			<p>Daimler Trucks i Nordamerika har netop præsenteret en<a href="http://www.nbcnews.com/business/autos/worlds-first-autonomous-truck-goes-operation-n354511"> lastbil,</a> som er i stand til at køre uden indblanding fra chaufføren. Der skal dog altid sidde en chauffør i førersædet til at tage over, hvis der skulle opstå en kritisk situation. Indtil videre har lastbilen kun tilladelse til at køre på vejnettet i staten Nevada.</p>
		</section>
		  </div></body></html>
