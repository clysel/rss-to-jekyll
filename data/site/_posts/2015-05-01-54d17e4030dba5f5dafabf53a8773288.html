---
layout:     post
title: 	    "Eksploderende dataforbrug får teleudbydere til at opruste til udendørssæsonen"
post_author:	    Christian Østergaard
post_date:	    Fri, 01 May 2015 08:00:10 +0000
post_site:	    ing.dk 
post_link:	    http://ing.dk/artikel/eksploderende-dataforbrug-faar-teleudbydere-til-opruste-til-udendoerssaesonen-175823
---
<html><body><div><section class="body">
			<p>Hvad enten mobilbrugerne tager til 1. maj i fælledparken, til folkemøde på Bornholm eller til en af sommerens mange festivaler, bruger de en stadigt stigende mængde data, som de midlertidige mobilnet skal kalibreres og udvides for at følge med til.</p>
			<p>»Med udbredelsen af smartphones er dataforbruget øget på festivaler og til andre lejligheder, hvor folk samles på meget lidt plads. Omkring 2012 skete der en ændring i hvordan netværket blev brugt og datatrafikken blev den helt store udfordring, som trækker kapacitet. Det skyldes, at folk bruger streaming og at skærmene bliver større og større,« siger radio network manager hos 3, Stefan Ring Støhrmann.</p>
			
			<p>Den første prøvelse for teleselskaberne kommer til at ligge i denne weekend, hvor to meget forskellige begivenheder løber af stabelen. Dels er 1. maj i Fælledparken i København en årligt tilbagevendende øvelse i at tilpasse eksisterende sendemaster og dels besøger 100.000 danskere i weekenden Døllefjelde Musse marked på Lolland, hvor der normalt ikke er god mobildækning.</p>
			<p>»I Fælledparken har vi opgraderet et eksisterende site, som dækker området i forvejen. Der er rigtig mange signaler i området fra forskellige master rundt omkring. Derfor skal vi være opmærksomme og monitorere, hvordan det bliver brugt,« siger Stefan Ring Støhrmann.</p>
			<p>Herudover indstilles sendemasterne i området på hvad han kalder ‘eventsettings’, der blandt andet sørger for at fordele kapaciteten, så alle får del i den tilgængelige kapacitet i stedet for eksempelvis at blive nægtet opkald. Blandt andet fordeler selskaberne de forskellige tilgængelige frekvenser anderledes end normalt og skruer ned for rækkevidden på nogle master, så der bliver færre potentielle brugere pr. mast.<br/>
			<figure class="plugin right zoomable"><img data-original-image="http://ing.dk/sites/ing/files/20120618_091957.jpg" src="http://ing.dk/sites/ing/files/styles/w1120_media_right/public/20120618_091957.jpg?itok=vyaGhMJp" alt=""/><figcaption>Mobile sendemaster som denne bliver brugt på eksempelvis weekendens Døllefjelde Musse marked og på Roskilde Festival. <cite>Foto: 3 Danmark</cite></figcaption></figure></p>
			
			<p>I Danmark er der i dag tre netejere, der driver hver deres netværk parallelt; TDC, 3 samt Telenor og Telia, som sidste år slog deres netværk sammen. 3 oplyser, at deres kunders dataforbrug er fordoblet hvert år de seneste tre år på udendørssæsonens største event, Roskilde Festivalen.</p>
			<p>Her hentede 3-kunderne alene 17 Tb data i løbet af festivalen i 2014. Til sammenligning hentede de 8 Tb på festivalen året før og kun 4 Tb i 2012. Hovedparten af de mange bytes blev brugt på streaming, vurderer Stefan Ring Støhrmann. Normalt er omkring 50 % af datamængden streaming, men festivalsæsonen skruer som regel det tal yderligere i vejret.</p>
			<p>»Roskilde Festivalen er selvfølgelig mest ekstrem af dem alle. Jeg er spændt på, hvordan det kommer til at se ud i år,« siger han.</p>
			
			<p>Den store stigning for netop 3 skyldes såvel, at selskabet har fået flere kunder, som at der bliver brugt mere data pr. kunde, vurderer han. Ifølge selskabets egne tal er mere end hver anden roskildegænger også 3-kunde.</p>
			<p>Den store efterspørgsel på netop Roskilde Festival har medført, at alle de tre danske netejere har opsat faste sendemaster i området for at gøre arbejdet med mobile sendemaster lettere.</p>
			<p>Også på Skanderborgfestivalen er der indlagt faste installationer, der skal hjælpe netejerne på vej. Her har festivalen nedlagt fibernet, som de forskellige netejere kan koble sig på. Her opsættes masterne typisk i træerne, mens master på Roskilde Festival typisk er såkaldte mobilsites; almindelige mobilmaster, der er bygget til at kunne transporteres.</p>
			
			<p>Det skyldes, at de to festivaler er meget forskellige når det kommer til mobildækning, forklarer Stefan Ring Støhrmann.</p>
			<p>»Roskilde er en meget stor åben mark med mange mennesker. Det giver meget interferens og overlap. Det er nok den mark eller åbne plads i landet, der har flest master opsat. Skanderborg derimod er midt i en skov og i kuperet terræn. Der sættes antenner op i træerne og problemerne med interferens er ikke nær så store,« siger han.</p>
			<p>Han peger på, at alle netejerne i dag har nogenlunde samme ambitionsniveau hvad angår dækningen til udendørs-events. Det er dog ikke kun for festivalgængernes skyld, pointerer han.</p>
			<p>»Vi bruger selvfølgelig mange ressourcer for at vores kunder skal have en god oplevelse, men det giver også en enorm erfaring, som vi kan rulle ud i resten af netværket. Forholdene bliver aldrig mere ekstreme end på en festival og det giver erfaring, som vi kan drage nytte af,« siger Stefan Ring Støhrmann.</p>
		</section>
		  </div></body></html>
