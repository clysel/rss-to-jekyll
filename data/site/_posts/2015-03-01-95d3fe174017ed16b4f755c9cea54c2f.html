---
layout:     post
title: 	    "Ålen er i fremgang – men er det en stakket frist?"
post_author:	    Thomas Djursing
post_date:	    Sun, 01 Mar 2015 11:00:11 +0000
post_site:	    ing.dk 
post_link:	    http://ing.dk/artikel/aalen-er-i-fremgang-men-er-det-en-stakket-frist-174391
---
<html><body><div><section class="body"><p>Små glasål driver i større antal med Golfstrømmen den lange vej fra Sargassohavet til Europa, hvor de svømmer op i åer og vandløb, bl.a. ved Jammerbugten i Danmark.</p>
			<p>De seneste tre år er bestanden af glasål vokset med nogle få procent, og forskerne hos DTU Aqua har også lagt mærke til fremgangen, når de tjekker deres målestationer.</p>
			<p>»Vi begynder at se rigtig mange glasål på nogle af vores nye målestationer, især omkring Klitmøller. Det er virkelig positivt, selv om vi endnu ikke kan forklare hvorfor,« siger forsker ved DTU Aqua Michael Pedersen.</p>
			<p>Han står også bag den seneste rapport fra det Internationale Råd for Havforskning (ICES) om ålens tilstand. Og selv om bestanden af ål – som når de europæiske kyster via Nordsøen – endnu kun er på 3,7 pct. af niveauet i perioden fra 1960 til 1979, er det bedre end for tre år siden, hvor mindre end én pct.  nåede kysterne.</p>
			<p><figure class="plugin right zoomable"><img data-original-image="http://ing.dk/sites/ing/files/2015.02.27-aal-kort.jpg" src="http://ing.dk/sites/ing/files/styles/w1120_media_right/public/2015.02.27-aal-kort.jpg?itok=BsMVF1EZ" alt=""/><figcaption>(Klik for at forstørre) </figcaption></figure></p>
			<p>En endnu større fremgang viser målestationer i Sydeuropa, hvor mængden af glasål, der ankommer til kysterne, ligger på 12,2 pct. af niveauet i 1960-1979. For tre år siden var det tal kun på 5 pct.</p>
			<p>»Det er en af de bedste nyheder, jeg har hørt i lang tid,« lyder det fra Henning Mørk Jørgensen fra Danmarks Naturfredningsforening. Og fra Greenpeace kommer samme melding:</p>
			<p>»Det er et kæmpe plus,« siger havbiolog Hanne Lyng Winter  – men her stopper begejstringen så også, både for miljøorganisationer og biologer.</p>
			<h2>Måske en statistisk fluktuation</h2>
			<p>Spørgsmålet er nemlig, om den lille fremgang i glasålbestanden er en midlertidig statistisk fluktuation. Den forklaring hælder DTU-forsker Michael Pedersen til. Det overordnede billede de seneste 60 år er nemlig, at ålebestanden er gået voldsomt tilbage, og selv om EU i 2007 vedtog en forvaltningsplan for ålen, er det formentlig ikke frugterne af det arbejde, der giver flere ål.</p>
			
			<p>Når en glasål kommer til Europa, går der nemlig typisk 10 til 15 år, før den har gennemgået en cyklus – forstået som, at den er vokset fra glasål til gulål til blankål og har taget rejsen tværs over Atlanten for at gyde og sende nye larver drivende mod de europæiske kyster.</p>
			<p>»Vores undersøgelser viser, at EU’s forvaltningsplaner først vil give synlige resultater om nogle år. Måske er det alligevel dem, vi ser virke nu – men vi aner det ikke. Mange faktorer kan være i spil: mindre fiskeri, ændrede havstrømme, global opvarmning osv.,« siger Michael Pedersen.</p>
			<h2>Vådområder er drænet væk</h2>
			<p>EU’s forvaltningsplaner, de såkaldte EMP (Eel Management Plans) er et krav til landene om selv at udvikle planer, som sikrer, at mindst 40 pct. af landenes ål, målt i biomasse, kan slippe ud i havet og svømme mod Sargassohavet.</p>
			<p><aside class="plugin right box"><strong>Tiltag for at stoppe ålens uddøen</strong></aside></p>
			<p><strong>Fiskeri</strong> af ålen skulle inden 2014 begrænses med mindst 50 procent i forhold til 2004-2006.</p>
			<p><strong>Ålekasser</strong> er for nylig blevet forbudt, dog med enkelte dispensationer.</p>
			<p><strong>Eksport</strong> af ål til lande uden for EU blev forbudt i 2009.</p>
			<p><strong>Ålen kom på rødlisten</strong> hos IUCN i 2008 og betegnet som kritisk truet.</p>
			<p><strong>Coop-supermarkeder</strong> stoppede al salg af ål i 2012. Flere fulgte efter i 2013.<br/></p>
			<p>De 40 pct. skal ses i forhold til en situation, hvor ingen menneskeskabte faktorer spillede ind, og alle ål slap ud i havet – det, som forskerne kalder ‘The Virgin Scenario’, en miljøtilstand, der herskede lige efter Anden Verdenskrig, hvor ålen var den tredjemest udbredte fisk i Danmark. I dag slipper 10 pct. af de danske ål ud i havet, og spørgsmålet er, hvor langt det er muligt at komme.</p>
			<p>»Vi kommer nok aldrig til ‘The Virgin’, for alene mængden af vådområder er indskrænket fra en fjerde­del af Danmarks areal til 4 pct. i dag. Vi har rodet rundt i naturen og drænet løs. Men forvaltningsplanerne gør, at vi giver ålebestanden langt bedre vilkår,« siger Michael Pedersen fra DTU Aqua.</p>
			<p>Havbiolog Hanne Lyng Winter fra Greenpeace peger også på, at ålen overordnet har det rigtig skidt:</p>
			<p>»Dens levesteder er ødelagte, og den bliver fisket alt for meget, især i Sydeuropa. Herhjemme kan den ikke komme gennem dæmninger som på Tange-værket,« siger hun.</p>
			<p>Hanne Lyng Winter henviser også til, at den seneste ICES-rapport netop bemærker, at: ‘Ålens status er kritisk, og ICES anbefaler, at al menneskeskabt dødelighed (f.eks. rekreationel og kommercielt fiskeri, vandkraft, pumpestationer og  forurening), der påvirker produkt­ion og passage for ålen, begrænses til så tæt på nul som muligt.«</p>
			<h2>»Ålen er samspilsramt«</h2>
			<p>Den mangeårige åleforsker Kim Aarestrup fra DTU Aqua er enig i, at det langtfra er sikkert, at ålen er i bedring.</p>
			<p>»Ålen er samspilsramt, og vi ved stadig ikke, hvilke faktorer der rammer den hårdest. I øjeblikket er bestanden påvirket af parasitter, ødelæggelse af leveområder, spærringer i vandløb, fiskeri, ophobning af miljøfremmende stoffer i dens fedtvæv og muligvis klima,« siger han og tilføjer:</p>
			<p>»Den er også helt sikkert truet. Måske ikke som det sorte næsehorn, men der grund til bekymring for, hvordan arten klarer sig.«</p>
		</section></div></body></html>
