---
layout:     post
title: 	    "Svenskerne sår tvivl om fremtidens DAB-radio"
post_author:	    Bjørn Godske
post_date:	    Mon, 30 Mar 2015 03:03:00 +0000
post_site:	    ing.dk 
post_link:	    http://ing.dk/artikel/svenskerne-saar-tvivl-om-fremtidens-dab-radio-175123
---
<html><body><div><section class="body">
			<p>I november måned 2014 sendte den svenske regering en frisk <a href="http://www.regeringen.se/content/1/c6/25/09/02/fe6290ec.pdf">rapport</a> om fremtidens digitale radiosendenet i høring, og nu er Post- og telestyrelsen, der kan sammenlignes med Erhvervsstyrelsen i Danmark, kommet med et <a href="http://public-service.net/docu/PTSremissyttr.pdf">svar</a>.</p>
			<p>Her peger man på to afgørende argumenter mod at satse på næste generations DAB+-radio. For det første mener man ikke, der er dokumentation for at de svenske radiolyttere efterspørger flere kanaler. For det andet har den teknologiske udvikling overhalet DAB-radio. Svenskerne får i højere grad deres radio over smartphones, tablets og mobilt bredbånd.</p>
			<p>I stedet foreslås det at FM-sendenettet omstruktureres, så der bliver plads til flere kanaler, hvis behovet er der.</p>
			
			<p>Medierådgiver og medlem af Sverige Radios bestyrelse Ole Mølgaard er dog noget overrasket over styrelsens høringssvar. Alene det at de to kommercielle selskaber SBS og MTG har planer om til til efteråret at gå i luften med i alt 16 nye landsdækkende digitale radiokanaler på et nyt DAB-sendenet må tages som et udtryk for, at der er interesse i markedet, mener han:</p>
			<p>»De kommercielle selskaber har analyseret markedet og ser et behov for flere kanaler. Og denne analyse deler vi i SR. Der findes i dag kun seks landsdækkende radiokanaler i Sverige, og det er for lidt til at dække samfundets og lytternes behov.  Erfaringerne fra både Norge og Storbritannien viser, at lytterne tager positivt mod en større mangfoldighed og frie valgmuligheder: Når antallet af kanaler udvides, så stiger radiolytningen,« siger han.</p>
			<p>Med hensyn til omstruktureringen af FM-båndet er Ole Mølgaard overrasket, da Post- og telestyrelsen ifølge Mølgaards viden tidligere har erklæret, at det ikke er muligt:</p>
			<p>»Jeg tvivler på, at der er plads til særlig mange nye kanaler på FM,« siger han.</p>
			<p>Regeringsrapporten anbefaler en overgang til DAB+ og en lukning af det svenske FM-sendenet i 2022.</p>
			<p>Slagsmålet om digitaliseringen af de danske radiokanaler har også stået på i flere år. Planen i Danmark er at slukke for FM-sendenettet i 2019, hvorefter der kun kan lyttes til luftbårne radiokanaler via DAB+.</p>
			
			<p>Kritikerne i Danmark peger på, at udrulningen af et digitalt sendenet vil placere en regning i milliard-størrelsen hos os forbrugere, som skal ud og investere i nye radio’er. Men også standarden DAB+ får hård kritik for at sende med for ringe kvalitet.</p>
			<p>På det seneste har bilfolket råbt op, og FDM peger på, at det vil koste et tocifret milliard-beløb, hvis alle danske biler skal have eftermonteret en DAB-bilradio.</p>
			<p>Kenneth Wenzel er direktør i virksomhederne Open Channel og U-Media, der arbejder med den tekniske side af det digitale sendenet, og han kan godt forstå kritikken af den svenske rapport:</p>
			<p>»Det giver ikke nogen mening at satse på DAB-teknologien, som er over 20 år gammel. I stedet skulle man hellere bibeholde FM-nettet og så indføre digital radio med samme transmissionsstandard som TV, altså DVB-T2-standarden,« siger han. Alternativt foreslår han, at man digitaliserer FM-båndet ved hjælp af standarden DRM+, som dog først vil være kommercielt tilgængelig om et par år:</p>
			<p>»Men radiolytterne vil bedre kunne forstå, at det er deres FM-bånd, de nye digitale radio-kanaler ligger på, end på et DAB-frekvensbånd,« siger han.</p>
		</section>
		  </div></body></html>
