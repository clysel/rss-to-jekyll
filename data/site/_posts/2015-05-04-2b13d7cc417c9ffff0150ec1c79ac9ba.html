---
layout:     post
title: 	    " »Jeg har været på en rejse ind i storbyens væsen«"
post_author:	    
post_date:	    Mon, 04 May 2015 10:57:30 +0200
post_site:	    politiken.dk 
post_link:	    http://politiken.dk/fotografier/ECE2650115/jeg-har-vaeret-paa-en-rejse-ind-i-storbyens-vaesen/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Noget står og dirrer i billederne. Man får en fornemmelse af, at ikke alt er, 
som det skulle være. Den følelse får jeg nogle gange i byen«, siger Mathias 
Christensen om fotografierne, han har taget til sit meget personlige projekt 
'Black Nest'. 
</p><p>
Alle billederne er fra København, og de fleste er taget om aftenen og natten. 
Deres dirrende, uskarpe udtryk reflekterer hans eget forhold til byen. Hvad 
han selv først for alvor fandt ud af, da han var færdig med projektet, som 
er blevet til både udstillinger og en ny bog: 
</p><p>
»Jeg har været på en rejse ind i storbyens væsen, men det er jo min oplevelse 
af byen. Det er et kik på det ubehag, jeg tit følte. Da jeg begyndte på 
projektet, sagde jeg, at jeg var i gang med et portræt af København. Men 
hovedet på sømmet er det en tilstand, jeg har fotograferet«. 
</p><h3>
Slået af byens støj
</h3><p>
Mathias Christensen voksede op i den lille by Søften i nærheden af Aarhus. Da 
han var i begyndelsen af 20’erne, havde han som så mange andre en drift 
efter at opleve en større by med en anden puls. Han tog til København. I de 
første par år havde han det rigtig godt i byen. Mennesker, kultur og 
natteliv fascinerede ham. 
</p><div class="art-fakta article-box">
<h4 class="fallback">fakta</h4>
<div class="fakta-body" data-buildingblock="embedded_factboxlink">
<p>
Mathias Christensen 
</p><p>
Freelance-fotojournalist født i 1984, vokset op i Søften ved Aarhus. 
</p><p>
Uddannet fra Danmarks Journalisthøjskole i 2013. Har tidligere arbejdet på 
Politiken. 
</p><p>
Enkelte billeder fra 'Black Nest' har tidligere været bragt i Politiken. 
</p><p class=" bl-elem">
Signerede eksemplarer af bogen kan købes via Mathias Christensens <a class=" bl-elem" href="http://www.mathiaschristensen.com">website.</a></p>
</div>
</div><p/><p>
Men det var en helt anden, konkret oplevelse, der satte ham i gang med at tage 
billederne af byen om natten. På et tidspunkt for fire-fem år siden begyndte 
han at savne den ro, han voksede op med og søgte ind i forskellige 
meditationsmiljøer: 
</p><p>
»I 2011, tror jeg, tilbragte jeg et par sommermåneder i Sverige på et sted, 
der arbejdede med bevidsthedsudvikling og meditation. Jeg nåede ind i en 
tilstand af fuldkommen ro og hypernærvær. Jeg havde det fantastisk«. 
</p><p>
Da sommeren var forbi, tog han tilbage til København. Det sidste stykke kørte 
han med S-tog og stod af på Nørreport Station: 
</p><p>
»Da jeg gik op ad trapperne på Nørreport, gik jeg i stå. Jeg blev slået af 
synet af hele det mylder af mennesker. Det var som at blive ramt af et 
inferno af stimuli. Jeg havde en følelse af at være en fuldstændig fremmed 
blandt mennesker, der havde travlt. Jeg er selvfølgelig godt klar over, at 
det ikke nødvendigvis var sådan, det var. Men det var min oplevelse: overalt 
var der biler, mennesker, neon og kort sagt støj på forskellige planer«. 
</p><h3>
Vandringer med kamera 
</h3><p>
En kraft i Mathias Christensen gav ham lyst til at vende om og tage væk fra 
byen igen den dag på Nørreport. I stedet blev han og begyndte under sin 
uddannelse til fotograf indimellem at gå ud af sin lejlighed i Haderslevgade 
på Vesterbro for at bevæge sig retningsløst, intuitivt rundt i byen med 
kameraet – om natten: 
</p><p>
»Nogle gange var jeg væk i 12 timer. Jeg gik rigtig meget, men tog nogle gange 
busser og metro. Jeg lod mig opsluge og opløse af byen om natten, hvor jeg 
tog billeder af alt muligt. Det kunne være unge på vej rundt i byen i et tog 
eller byen set fra oven. Engang gik jeg ind i et bordel på Vesterbro og bad 
om lov til at fotografere en prostitueret sammen med en kunde, og en anden 
gang gik jeg med en stofmisbruger ned under Hovedbanegården for at tage 
billeder, da hun langt om længe havde fået fat i sit stof«. 
</p><p>
Andre af Mathias Christensens billeder i 'Black Nest' er mere planlagte. Som 
det af en mand foran en lystavle på Dong Energy. Det er med i projektet, 
fordi han illustrerer noget universelt: det postmoderne menneskes fortabthed 
i en elektronisk og digitaliseret verden. Også enkelte af billederne af 
mennesker i meget intime situationer er opsøgte: 
</p><p>
»Via en sexolog og Facebook fik jeg kontakt med mennesker, der ikke havde 
noget imod at blive filmet, mens de elskede. De billeder var ikke så 
vanskelige at tage. De skulle med, for der er jo også megen kærlighed og 
søgen sammen i byen. De følelser er i det hele taget meget til stede i 
projektet«. 
</p><p>
Projektet kom til at hedde 'Black Nest', fordi København nogle gange minder 
Mathias Christensen om livet i en fuglerede: 
</p><p>
»En fuglerede er et afgrænset miljø, hvor hele livet sker. Fra fødsel til død. 
Ungerne kæmper om pladsen og maden og kærligheden fra moderen. Nogle af de 
svageste bliver udstødt. Det er lidt det samme med storbyen«. 
</p><p>
I dag bor Mathias Christensen i den lille by Lundeborg på Fyn, hvor han 
arbejder som freelancefotograf. På en måde blev 'Black Nest' hans afsked med 
København og også til København – i form af nogle billeder, der har et 
hidtil uset syn på byen. Via hans nye bog, som udkommer på et tysk forlag, 
bliver det blik nu distribueret i hele verden. 
</p><p>
Hans forhold til København er stadig ambivalent, siger han: 
</p><p>
»Der er ikke noget galt med byen. Det er jo min perception og mit indre, som 
mit forhold til byen og mit projekt handler om. Og det er så bare lykkeligt 
for mig selv, at jeg har skiftet rammerne ud og placeret mig, hvor jeg er 
nu«. 
</p><p class=" bl-elem">
'Black Nest' er udkommet på Kehrer Verlag. 
</p>	
</div>
</div></body></html>
