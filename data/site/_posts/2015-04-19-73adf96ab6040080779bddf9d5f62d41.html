---
layout:     post
title: 	    "1-2-3-4: Forstå de fire akter i 'Saul og David'"
post_author:	    
post_date:	    Sun, 19 Apr 2015 10:55:16 +0200
post_site:	    politiken.dk 
post_link:	    http://politiken.dk/kultur/ECE2632327/1-2-3-4-forstaa-de-fire-akter-i-saul-og-david/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Carl Nielsen har hentet handlingen til 'Saul og David' i Det gamle Testamente. 
Han havde selv fremskredne planer for, hvordan operaens handling skulle 
udformes, men det blev Det Kongelige Teaters chef Einar Christiansen der 
lavede bibelberetningen om David med harpen og den mægtige kong Saul om til 
en operalibretto. Christiansen har byttet om på rækkefølgen af nogle dele af 
teksten, men librettoen indeholder også næsten ordrette citater fra de 
kapitler af 1. og 2. Samuels Bog, der danner forlæg for operaen. Librettoen 
var færdig i 1899, og i 1901 var Carl Nielsen færdig med nodearbejdet. 
Premieren på 'Saul og David' fandt sted 28. november 1902 på Det Kongelige 
Teater, og Carl Nielsen dirigerede selv forestillingen. 
</p><h3>
1. akt 
</h3><p>
Kong Saul og folket venter utålmodigt på den gamle Samuel, der skal foretage 
en ofring inden det forestående felttog mod filistrene. Da Samuel ikke 
dukker op, påbegynder Saul selv ceremonien, selv om hans søn Jonathan 
forsøger at tale ham fra det. Samuel ankommer og forkynder, at Saul ikke 
længere skal være konge, fordi han har syndet mod Gud. Ladt alene tilbage 
pines Saul af et magtesløst had til Gud. Jonathan introducerer sin ven 
David, der med sang og harpespil er i stand til at formilde Saul. Kongen 
kommer i bedre humør og beder David blive i sit hus. David bliver alene med 
Sauls datter, Mikael, og de to forelsker sig i hinanden. 
</p><p><b class="ext-link">'Saul og David' anno 1902:</b><a class=" bl-elem" href="http://multimedia.pol.dk/archive/00929/Saul_og_David_29_11_929068a.pdf">Læs 
anmeldelsen fra 1902</a></p><h3>
2. akt 
</h3><p>
David synger for Saul, men afbrydes af hærføreren Abner, der kommer for at 
fortælle om den frygtelige kæmpe Goliath, som filistrerne har sat ind i 
kampen. David melder sig til at kæmpe mod Goliath, og da han ikke kan passe 
Sauls rustning og svinge hans våben, går han i kamp kun med sin slynge. 
Mikael og hendes piger afventer bange udfaldet af tvekampen, men David 
sejrer, folket samles, og en stor glædesfest begynder. Saul afbryder festen, 
fordi han bliver misundelig på Davids pludselige popularitet. Da David med 
sin harpe prøver at gøre kongen i bedre humør, bliver det kun værre, og Saul 
trækker sit løfte om at give David sin datter til ægte tilbage. Saul slynger 
sit spyd mod David, der dog undviger angrebet. 
</p><h3>
3. akt 
</h3><p>
Israelitterne har slået lejr ude i ørkenen, og Mikael og Jonathan våger. David 
kommer for at vise, at han ikke bærer nag til kongen. Mens Saul sover, 
fjerner David kongens spyd og vandkrukke fra hans side, vækker de sovende 
vagter og bebrejder dem, at de ikke passer ordentligt på deres konge. David 
kunne have dræbt Saul, hvis han havde villet, og Saul beder om tilgivelse. 
Den gamle Samuel bæres ind, sendt af Gud for at salve David til ny konge 
over israelitterne, hvilket Samuel gør, hvorefter han udånder. Sauls vrede 
blusser igen op. Han befaler sine mænd at gribe David, og da Mikael lægger 
sig imellem, befaler han, at også hun skal arresteres. Men ingen vover at 
lægge hånd på den salvede, og David og Mikael forlader scenen sammen. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/boger/faglitteratur_boger/ECE2590619/forfattere-giver-carl-nielsens-liv-og-musik-levende-ord-med-paa-vejen/">Forfattere giver Carl Nielsens 
liv og musik levende ord med på vejen</a></p><h3>
4. akt 
</h3><p>
Saul og hans hærfører, Abner, opsøger troldkvinden i Endor, der på Sauls 
befaling maner Samuels ånd frem. Ånden kundgør, at Saul og hans slægt skal 
falde, inden dagen er omme, og at David skal overtage magten og arve hans 
rige. Saul styrter ud til kampen. 
</p><p class=" bl-elem">
På et bjerg sidder Jonathan uhelbredeligt såret efter israelitternes nederlag. 
Han forudser bedre tider under Davids førerskab og beder Abner hilse David, 
hvorefter han dør. Saul er fortvivlet over ikke selv at være faldet i 
kampen. Han opdager sin døde søn og vil selv dø. Da Abner nægter at dræbe 
sin konge, kaster Saul sig på sit sværd og begår selvmord. David og Mikael 
ankommer med en stor skare israelitter. De sørger over Sauls og Jonathans 
død, hvorefter folket vender sig mod David og hylder ham som israelitternes 
nye håb. 
</p>	
</div>

</div></body></html>
