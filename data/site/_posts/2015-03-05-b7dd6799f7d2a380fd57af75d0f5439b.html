---
layout:     post
title: 	    "Brøndby dagen derpå: Træneren vil kigge indad - og Dumic er pisse ked af det"
post_author:	    
post_date:	    Thu, 05 Mar 2015 08:39:54 +0100
post_site:	    politiken.dk 
post_link:	    http://politiken.dk/sport/fodbold/ECE2574185/broendby-dagen-derpaa-traeneren-vil--kigge-indad---og-dumic-er-pisse-ked-af-det/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Skuffelsen drev ned af væggene i Brøndbys omklædningsrum i forlængelse af 
2-4-nederlaget i DBU Pokalen til Sønderjyske efter forlænget spilletid. 
</p><p>
Undervejs var Brøndby foran 2-1 på mål af Johan Elmander og Teemu Pukki. En 
udligning og en udvisning senere var matchbolden sendt over i fødderne på 
hjemmeholdet. Og den missede Sønderjyske ikke. 
</p><p>
Brøndbytræner Thomas Frank giver udtryk for sin skuffelse på klubbens 
hjemmeside. 
</p><p>
»Vi er skuffede, for vi ville rigtig gerne gå hele vejen i pokalturneringen. 
Det formåede vi ikke, selv om vi var foran 2-1 og dermed havde alle 
muligheder for at holde fast i kampen og sikre en plads i semifinalen«. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/sport/fodbold/superligaen/ECE2573901/broendby-er-faerdig-efter-pokaldrama-med-tre-roede-kort/">Brøndby er færdig efter 
pokaldrama med tre røde kort</a></p><p>
»Jeg er ikke tilfreds med måden, vi håndterede føringen på. Vi må selvfølgelig 
give cadeau til Sønderjyske for at kæmpe godt og gøre det til en kamp på 
deres præmisser, men vi må også kigge indad«. 
</p><p>
»Vi var egentlig i fin kontrol ved 2-1 og havde også en stor chance til 
Elmander efter deres udligning, så på den måde var det stadig en åben kamp, 
men vi skal håndtere det bedre«, siger Thomas Frank. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/sport/fodbold/ECE2572401/pokalturneringen-er-vigtigere-end-nogensinde/">Derfor er pokalturneringen 
vigtigere end nogensinde</a></p><p>
Dario Dumic blev sendt tidligt i bad, da den centrale forsvarsspiller mistede 
bolden og klodset måtte lave en nødbremse på Adama Guira. 
</p><p>
»Situationen med Dario ændrede selvfølgelig kampbilledet«, siger Thomas Frank 
med hentydning til det røde kort, som midterforsvareren blev præsenteret for 
med knap 20 minutter tilbage af den ordinære spilletid. 
</p><p>
»Udvisningen gjorde, at det for alvor blev op ad bakke. For anden kamp i streg 
kom vi i undertal, og spillerne skal have ros for at kæmpe videre i endnu en 
hård kamp på så få dage«. 
</p><p>
»Nu gælder det om at stå klar til kampen mod FC København på søndag, og det 
går vi i gang med allerede torsdag«, lyder det fra Brøndby-træneren. 
</p><h3>
Klart rødt kort
</h3><p>
Slaget om København kommer til at foregå uden Dario Dumic, der angrer sin 
udvisning. 
</p><p>
»Det var rimelig udslagsgivende for kampen, så jeg er pisse ked af det. På 
holdets vegne, på klubbens vegne, på fansenes vegne. Det er en svær 
situation at være 10 mod 11 i en fysisk hård kamp som denne, og det tærer på 
kræfterne«, lyder det fra Dumic til klubbens hjemmeside. 
</p><p>
»Jeg kan ikke sige så meget andet. Jeg forsøgte at erobre bolden, men fik i 
stedet nedlagt ham, så der er rødt kort«, siger Dario Dumic, der må følge 
kampen på søndag fra tribunen sammen med Johan Elmander, Thomas Kahlenberg 
og Christian Nørgaard. 
</p><p class=" bl-elem">
Den trio har nemlig også karantæne. 
</p>	
</div>
</div></body></html>
