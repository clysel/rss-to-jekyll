---
layout:     post
title: 	    "Leder: Apple-hype – Watch i ilden som teknologisk game changer"
post_author:	    Arne R. Steinmark
post_date:	    Fri, 13 Mar 2015 06:03:10 +0000
post_site:	    ing.dk 
post_link:	    http://ing.dk/artikel/leder-apple-hype-watch-i-ilden-som-teknologisk-game-changer-174711
---
<html><body><div><section class="body"><p><strong>Vi evner sjældent</strong> at forudse betydningen af ny teknologi, før forandringen i vores liv har indfundet sig. Computeren – hvis revolutionære udbredelse og omkalfatrende effekt alle tager så for givet i dag, at der kun er latter tilovers for de ulykkelige eksperter, der i tresserne mente, at verden kun havde brug for en håndfuld af elektronhjernerne – står langtfra alene.</p>
			<p><strong>Under Første Verdenskrig</strong> åbnede radioamatøren Frank Conrad den første broadcast-radio. Kun få kunne fatte perspektivet i én person, der talte til alle uden at kunne siges imod eller få spørgsmål. Telefonen var ligesom opfundet. Og hvem anede perspektivet i udviklingen af de spæde radiorør, der i radioer – og senere i fjernsyn som billedrør – grundlæggende har ændret vores måde at få nyheder, musik og oplevelser på, og som har rettet vores fokus ind på skærmen flere timer hver dag?</p>
			<p><strong>Derfor er det også</strong> noget nær umuligt at spå om betydningen af de såkaldte smartwatches, der som produktkategori kun har to år på bagen – senest medieomsust af ugens Apple-lancering – og endnu venter på et folkeligt gennembrud. 27 millioner eksemplarer forventer analysevirksomheden IDC, at der bliver solgt af den nye type digitalur på verdensplan næste år.</p>
			<p><strong>Historien byder</strong> naturligvis også på bristede forventninger. Seneste eksempel er Google Glass fra forrige år (med indbygget videokamera, og som går på nettet og skaber augmented reality ved at projicere indholdet op i synsfeltet i brillen), som er kommet i modvind hos forbrugerne, der har etiske indvendinger og er bekymrede for privatlivets fred.</p>
			<p><strong>Teknologiselskaber har</strong> med den lille kropsnære computer på håndleddet ikke bare skabt en mindre udgave af vores smart­phone, men kreeret et nyt teknologiformat, vi endnu ikke aner, hvor bringer os hen. Ja, helse- og sundhedsindustrien står på spring med applikationer, der kan lette vores motionsprogrammer, monitere vores puls, måle temperatur og meget mere. Og ja, om lidt er vores digitale nøgler og porte­monnæ integreret i det smartwatch, vi  måske køber.</p>
			<p><strong>Men er det alt?</strong> Futurologen Ian Pearson (tidligere British Telecom nu Futurizon) er blot én blandt flere kommentatorer, der allerede har været ude og vende tommelen nedad til Apples bud på det intelligente ur. Men det er en forhastet dom. Det er intuitivt svært at forstå og noget nær uforudsigeligt, hvad der sker, når teknologi spiller sammen med mennesket selv og de sociale systemer, det indgår i. I teknologien er iboende en mulighed for forandring, der først forløses over tid.</p>
			<p><strong>Visionære kan se</strong> nye og andre muligheder i det åbenlyse. Måske tech-veteranerne i den amerikanske (selvfølgelig) start-up Mon­ohm, der med deres <a href="http://www.wired.com/2015/03/looking-outside-rectangle-breakthrough-gadget/">Runcible</a> både genopliver Victoria-tidens lommeur, cirklens magi over for rektanglets hærgen i det moderne funkis-liv og et organisk udtryk i samspil med digital nyskabelse, har fat i noget. Om det virkelig bliver den næste dramatiske game changer i vores liv, kan vi først vide om flere år. Da vil vi grine af vores nuværende manglende fantasi.</p>
		</section></div></body></html>
