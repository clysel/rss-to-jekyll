---
layout:     post
title: 	    "Omar el-Husseins mange domme: Det begyndte med et rødt koben ..."
post_author:	    
post_date:	    Tue, 10 Mar 2015 14:35:24 +0100
post_site:	    politiken.dk 
post_link:	    http://politiken.dk/indland/fokus_danmark/fokus_terror/ECE2580937/omar-el-husseins-mange-domme-det-begyndte-med-et-roedt-koben-/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4>Terror i København</h4>
<div class="fakta-body"><p>
To civile blev dræbt og seks betjente såret under <b>det værste 
angreb</b> på dansk jord i nyere tid. 
</p>
<p>
Lørdag 14. februar 2015 klokken 15.33 angreb gerningsmanden et møde om <b>ytringsfrihed</b>, 
der foregik i kulturhuset Krudttønden på Østerbro. En bliver dræbt og fire 
betjente såret. 
</p>
<p>
Natten til søndag cirka klokken 00.45 slår terroristen til mod <b>synagogen</b> 
i Krystalgade. En frivillig vagt myrdes og to politifolk såres. 
</p>
<p>
Nogle timer senere dræbes han under en <b>skudveksling</b> med politiet 
på Svanevej ved Nørrebro Station. 
</p>
</div>
</div>
<p>
Vi ved, hvordan historien endte. 
</p><p>
Omar Abdel Hamid el-Hussein mistede livet på Svanevej i Københavns 
nordvestkvarter søndag 15. februar tidligt om morgenen under en skudveksling 
med politiet. Forinden havde han slået to mennesker ihjel og såret seks 
under to skudattentater på kulturhuset Krudttønden på Østerbro og den 
jødiske synagoge i det indre København. Danmark var ramt af terror, og 
manden bag var en dansker med palæstinensisk baggrund, der var vokset op i 
socialt belastede kvarterer og havde begået vold og anden kriminalitet. 
Under et ophold i fængslet udtrykte han ekstreme holdninger, og få timer 
inden angrebet ved Krudttønden hyldede han Islamisk Stat. 
</p><p>
Men hvordan begyndte historien? Hvad havde Omar el-Hussein ellers på 
samvittigheden, da blodet og livet rendte ud af ham der på fortovet? 
</p><p>
Den 22-årige dansker med palæstinensisk baggrund var langt fra et ubeskrevet 
blad for retssystemet. Gennem de sidste fem år af sit liv begik han en lang 
række forbrydelser, der tegner billedet af en mand, der blev en mere og mere 
forhærdet kriminel, som tiden gik. Først indbrudstyv, derefter voldsmand og 
siden knivstikker - inden det skæbnesvangre døgn i midten af februar. Det 
viser en aktindsigt i samtlige domme, det danske retsvæsen har afsagt over 
Omar Abdel Hamid el-Hussein. 
</p><h3>
Nytårs-business på Østerbro 
</h3><p>
Historien om hans kriminelle løbebane begynder på Østerbro i København. Det er 
nytårsaften 2009, og klokken er halvanden time fra midnat. Politiassistent 
Jacob Jørgensen og hans kollega bliver kaldt ud til et indbrud i Café 
Bellmanns, der ligger i den ydre del af bydelen mellem Svanemøllen og 
Ryparken Station. To personer står foran caféen, og de løber væk, da 
politiet bremser bilen. 
</p><p>
Omar el-Hussein er en af de to mænd. Han bliver anholdt af en betjent, der 
løber ham op. I hånden har den anholdte 17-årige mand et rødt koben. Desuden 
har han på sig en ipod og en cigarklipper, der viser sig at stamme fra 
indbrud. Et vidne på en altan forklarer, at de to unge mænd var gået i 
pendulfart mellem en bestemt bil og gerningsstedet. Politiet undersøger 
bilen, der er fyldt med tyvekoster fra en række indbrud fra 24. december og 
frem. Bilen er stjålet juleaften i forbindelse med et af indbruddene, og 
efterforskningen klarlægger herefter, at Omar el-Hussein og hans 
medgerningsmand har begået en stribe indbrud på Østerbro og i Hellerup fra 
juleaften og frem. Listen over tyvekoster er lang, de fleste ting er nye - 
det er julegaver, de har stjålet. På listen er blandt andet: 
</p><p>
En cigarklipper, en flaske Chivas Regal whiskey, en ipod, en fladskærm af 
mærket Samsung, smykker, et digitalt spejlreflekskamera, to sparegrise, 
deodoranter, champagne, en bærbar computer, et strygejern er mærket OBH, en 
Helly Hansen jakke, en Calvin Klein aftershave, en Playstation, en Nintendo 
Wii spillemaskine, to Louis Vuitton tasker og en boremaskine. 
</p><p>
Retssagen giver desuden et fingerpeg om, at de to gerningsmænd har en vis 
erfaring med våben. De får konfiskeret en strømpistol, tre koben, en 
daggert, et sværd, en knippel, en bajonet og en rød bushammer. Desuden 
finder politiet sorte handsker og en pose med hvide handsker, som er 
velegnede, hvis man gerne vil begå indbrud uden at efterlade fingeraftryk. 
</p><p><b class="ext-link">LÆS ARTIKEL</b><a class="embeddedlink" href="http://politiken.dk/indland/fokus_danmark/fokus_terror/ECE2580358/hjemmevaernet-skaerper-vaabensikkerhed-efter-skudattentat/">Hjemmeværnet skærper 
våbensikkerhed efter skudattentat</a></p><p>
Under retssagen erkender Omar el-Hussein at have forsøgt at begå indbrud i én 
lejlighed. Nemlig ved den adresse, hvor han blev anholdt. Han erkender også, 
at han et par uger efter anholdelsen flygtede fra politiet, da han var 
varetægtsfængslet. Resten af de mange indbrud afviser han ethvert kendskab 
til og forklarer ifølge retsbogen, »...at han ikke lavede noget særligt i 
jule- og nytårsperioden. Han holder hverken jul eller nytår«. 
</p><p>
Retten lægger dog mere vægt på forskellige vidners udsagn samt en række data 
fra teleselskaber, der klarlægger, at Omar el-Hussein og hans 
medgerningsmand befandt sig ved flere af de adresser, hvor der blev begået 
indbrud. Særlig vægt lægger retten desuden på en række sms'er, de to mænd 
har sendt til hinanden, hvor de aftaler at tage ud og lave noget 
»nytårs-business« sammen. Underforstået: Indbrud. Endelig viser det sig, at 
Omar el-Hussein har efterladt sig et DNA-spor under et af indbruddene, da 
han har spist med en gaffel, som han lader ligge i den pågældende lejlighed. 
En retsgenetisk undersøgelse viser sammenfald mellem Omar el-Husseins 
DNA-profil og det genetiske spor på gaflen. 
</p><p>
4. marts 2011 bliver Omar Abdel Hamid el-Hussein derfor idømt et års fængsel i 
Københavns Byret. 
</p><h3>
Overfald ved fitnesscenter - offer på skadestue 
</h3><p>
Han bliver dog hurtigt prøveløsladt, og i en opgang i Københavns 
Nordvestkvarter kommer Omar el-Hussein tre-en-halv måned senere igen i 
retsvæsnets søgelys, da han slår en anden mand flere gange i hovedet. Det 
sker i en opgang, hvor træningscentret Fitness.dk har lokaler. Vidners 
forklaring og overvågningsvideoer afslører under retssagen, at Omar 
el-Hussein først passerer den pågældende mand og herefter vender om, opsøger 
ham og slår ham med knyttet næve. Offeret må på skadestuen efter overfaldet. 
</p><p>
Voldsepisoden bliver samlet med en række andre forhold i en sag ved Retten på 
Frederiksberg. Ud over overfaldet kender dommerne ham skyldig i hærværk med 
spraymaling på en offentlig bygning, skyldig i at køre bil uden at have 
kørekort og skyldig i at have forsøgt at bryde ind i en lejlighed på 
Nørrebro. Han bliver dog frifundet for et andet tilfælde af vold, hvor to af 
de tre dommere ikke finder det bevist, at Omar el-Hussein er del af en 
gruppe, der overfalder en mand, trækker af sted med ham, slår ham i hovedet 
og sparker ham over benene og i maven. 
</p><p>
Dommerne lægger vægt på, at Omar el-Hussein hurtigt har begået ny 
kriminalitet, efter at han blev prøveløsladt. De idømmer ham en tillægsstraf 
på seks måneders fængsel og en bøde på 5.000 kroner. 
</p><h3>
Omar el-Hussein går med kniv 
</h3><p>
Derefter følger to domme ved henholdsvis Retten på Frederiksberg og Københavns 
Byret, som handler om overtrædelse af våbenloven. 2. august 2012 bliver Omar 
el-Hussein idømt en bøde på 3.000 kroner for ved Nørrebrocentret »uden 
anerkendelsesværdigt formål« at have været i besiddelse af en dolk. Dolken 
og skeden bliver beslaglagt. 
</p><p><b class="ext-link">LÆS ARTIKEL</b><a class="embeddedlink" href="http://politiken.dk/indland/fokus_danmark/fokus_terror/ECE2570976/ansat-paa-krudttoenden-pet-betjent-kom-paa-skudhold-af-attentatmand-efter-angreb/">Ansat på Krudttønden: 
PET-betjent kom på skudhold af attentatmand efter angreb</a></p><p>
Men det får ikke el-Hussein til at holde sig fra knive. Små tre uger efter 
dommen bærer han dolk igen, yderligere en uge senere er det en 
enhåndsbetjent foldekniv, som politiet finder på ham. To uger senere har han 
igen en dolk på sig, og halvanden måned senere - 30. oktober 2012 - tager 
han en kniv med en klinge på mere end 12 centimeter med i et retslokale i 
Københavns Byret. Samlet fire overtrædelser, der i dom afsagt 16. august 
2013 giver den HF-studerende Omar el-Hussein en fængselsstraf på 21 dage og 
en bøde på 12.000 kroner. Desuden får han konfiskeret to knive, en 
enhåndsbetjent foldekniv og en kniv med en 12 centimeter lang klinge. 
</p><h3>
Han ville bare markere ... 
</h3><p>
»Kan du huske mig?«. 
</p><p>
Det siger Omar Abdel Hamid el-Hussein ifølge en vidneforklaring i et S-tog 
mellem Åmarken Station og Ny Ellebjerg Station i København den 22. november 
2013 om eftermiddagen. Kort efter stikker han en foldekniv med en 11 
centimeter lang klinge flere gange i sit offer, der sidder i toget med nogle 
venner og ser videoer på en telefon. Han når slet ikke at svare på 
spørgsmålet. <span class="img-contimg-fl-left"><img class="image inlineLightBox" src="http://multimedia.pol.dk/archive/00913/Gerningsmand__913720d.jpg" alt="" border="0"/><span class="caption"><span class="f-img-caption">Gerningsmand. 
</span>Et overvågningskamera fangede Omar Abdel Hamid el-Hussein 22. november, da han begik et voldsomt knivoverfald i et S-tog. Offeret var tæt på at dø.</span></span></p><p>
Kniven går skråt ind i venstre balle og stopper først 12-13 centimeter inde. 
Der kommer en læsion på en pulsåre, på en blodåre og på den store nerve til 
venstre ben. Stikket betyder, at offeret hurtigt taber meget blod og er i 
»manifest livsfare«. Uden hurtig hjælp var han altså død. Et andet ligeså 
dybt stiksår går ind på ydersiden af venstre lår, og offeret får også flere 
snit i venstre hånd, da han forsøger at værge for sig. 
</p><p>
Offeret - en ung mand, som Omar el-Hussein ifølge sin egen forklaring 
forveksler med en, som tidligere har stukket el-Hussein med kniv på Strøget 
i København - er efter stikkene tæt på at miste bevidstheden prøver at ringe 
til sin mor, da han tror, at han er ved at dø. Han bliver bleg og kold på 
fingre og fødder, da kroppen ved det voldsomme blodtab lukker af for blod 
til ikke-vitale dele. 
</p><p>
En sygeplejerske i toget kommer til og hjælper ham, blødningen bliver stoppet 
med et bælte, og benet bliver løftet i vejret for at undgå, at han 
forbløder. Manden bliver bragt til hospitalet med ambulance og opereret akut 
for at stoppe det store blodtab. Uden behandling var han død inden for 35-40 
minutter, vurderer en overlæge under den efterfølgende retssag ved Retten på 
Frederiksberg. 
</p><p>
Offerets venner forsøger at stoppe Omar el-Hussein, da han vender tilbage i 
retning mod det sæde, hvor offeret sad, men gerningsmanden forlader i stedet 
S-toget, tager en taxa og smider kniven i en skraldespand. Han hører i 
medierne, at han er efterlyst, men melder sig ikke selv. Han bliver anholdt. 
</p><p>
Omar el-Hussein bliver tiltalt for forsøg på manddrab, men forklarer selv 
under retssagen, at det ikke var hans hensigt at dræbe, men at »han ville 
bare markere«. Han siger, at han forvekslede offeret med en person, der 1-2 
år tidligere havde ham med kniv. Han forklarer også, at han følte sig angst 
og troede, at han ville blive overfaldet. En personundersøgelse udelukker 
dog alvorlig psykisk sygdom hos gerningsmanden. 
</p><h3>
Ville han dræbe sit offer? 
</h3><p>
Hvis retten ved afsigelse af dom 19. december 2014 - mere end et år efter 
overfaldet i S-toget - havde fundet Omar el-Hussein skyldig i forsøg på 
manddrab, havde han formentlig siddet i fængsel nu. Strafferammen er fra fem 
år til livstid. 
</p><p>
Men dommerne og nævninge ved Retten på Frederiksberg er splittede i 
spørgsmålet. Sagen bliver afgjort med tættest mulige margin. En juridisk 
dommer og fire nævninge finder det bevist, at »tiltalte har haft til hensigt 
at dræbe forurettede, eller må have indset, at forurettedes død var en 
overvejende sandsynlig følge af angrebet, eller i det mindste accepterede 
risikoen for, at forurettede kunne afgå ved døden som følge heraf«. 
</p><p>
Men to juridiske dommere og to nævninge er af en anden overbevisning. De 
mener, at der ikke er ført bevis for, at Omar el-Hussein ønskede at dræbe 
sit offer. Han stak kun i balle og lår, og på den baggrund »finder vi - på 
trods af stikkenes dybde, angrebets aggressivitet, og at forurettede pga. 
angrebet kom i manifest livsfare - det betænkeligt at lægge til grund, at 
tiltalte havde til hensigt at dræbe forurettede«. 
</p><p><b class="ext-link">LÆS ARTIKEL</b><a class="embeddedlink" href="http://politiken.dk/indland/fokus_danmark/fokus_terror/ECE2566111/eksperter-nemt-at-skaffe-vaaben-fra-det-sorte-marked/">Eksperter: Nemt at skaffe våben 
fra det sorte marked</a></p><p>
De juridiske dommeres stemme vejer tungest, og derfor bliver Omar el-Hussein 
frifundet for forsøg på manddrab, men dømt for legemsangreb af særlig rå, 
brutal eller farlig karakter. Retten takserer forseelsen til to års fængsel. 
</p><p>
Alligevel bliver Omar Abdel Hamid el-Hussein løsladt halvanden måned senere, 
den 30. januar 2015 som følge af en kendelse i Østre Landsret. Forklaring? 
Paradoksalt nok er det Anklagemyndighedens anke af byrettens dom, der 
indirekte fører til, at Omar el-Hussein bliver løsladt. 
</p><p>
Anklagemyndigheden vil forsøge ved landsretten at få Omar el-Hussein dømt for 
manddrab og har anmodet om, at han skal været fængslet under ankesagen. Den 
beskikkede forsvarer modsætter sig, og da sagen først kan komme for Østre 
Landsret i august 2015 er der risiko for, at Omar el-Hussein kommer til at 
sidde fængslet længere end dommen fra byretten på to år. 
</p><p>
På grund af »byrettens bevisresultat« anser Østre Landsret en fortsat 
varetægtsfængsling for at »stå i misforhold til den retsfølge, der kan 
ventes«. Med andre ord taler hensynet til Omar el-Husseins retssikkerhed 
for, at han skal løslades fra varetægtsfængsling, indtil Øster Landsret har 
tid til at afgøre sagen. Derfor bliver han sat på fri fod, og så er vi 
tilbage ved den historie, vi kender. En historie, der ender på Svanevej. 
</p><p>
Men hvad der en weekend i februar præcist fik 22-årige Omar Abdel Hamid 
Hussein til at begå to skudattentater mod først Krudttønden og siden 
synanogen bliver næppe fuldt opklaret. Vi ved, at han voksede op i ghettoen, 
var knyttet til en indvandrerbande og blev mere og mere rå, som tiden gik. 
Vi ved også, at han i fængslet udviste ekstreme holdninger, ligesom det er 
klarlagt, at han inden angrebet hyldede Islamisk Stat ved at lægge 
terrorgruppens slagsang på sin Facebook-profil. 
</p><p class=" bl-elem">
Men gerningsmanden kan vi ikke spørge. Han er død. Skudt ned af politiet 
søndag morgen den 15. februar 2015, hvorefter øjenvidner så, at politiets 
teknikere skrabede blodrester op fra fortovet og kastede grus ud for at suge 
de sidste dråber af Omar Abdel Hamid el-Hussein op. 
</p>	
</div>
</div></body></html>
