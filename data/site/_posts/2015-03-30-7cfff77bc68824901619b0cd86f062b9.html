---
layout:     post
title: 	    "Han skippede sit antennespeciale til fordel for en bank"
post_author:	    15300
post_date:	    Mon, 30 Mar 2015 12:00:09 +0000
post_site:	    karriere.jobfinder.dk 
post_link:	    http://karriere.jobfinder.dk/artikel/han-skippede-sit-antennespeciale-til-fordel-en-bank-2914
---
<html><body><div><section class="body">
			<p>Det stod ikke ligefrem skrevet i sol, måne og stjerner, at Baris Halitoglu en dag skulle ende i en bank.</p>
			<p>For med en bachelor i elektroteknologi og en netop færdiggjort kandidat­uddannelse fra DTU i trådløs kommunikation var han i 2011 klar til at tage hul på en karriere som antennespecialist inden for mobiltelefoner. I første omgang bragte det speciale ham til Sverige, hvor han udviklede antennekoncepter for en finsk-taiwansk virksomhed.</p>
			<p><a href="http://www.jobfinder.dk/jobs/?utm_source=Karrieresite&amp;utm_medium=Link&amp;utm_campaign=Se%20nyeste%20job?utm_source=Karrieresite&amp;utm_medium=Link&amp;utm_campaign=Se+job">Vil du se, hvad der rører sig på ingeniørarbejdsmarkedet? Tjek Jobfinder.</a></p>
			<p>Men da Baris Halitoglu blev afskediget som følge af nedskæringer, var gode råd dyre. For der var ligefrem ikke brug for mange antennespecialister i Danmark i begyndelsen af 2010’erne, hvor krisen havde sendt størstedelen af den danske telekommunikationsindustri i graven – eller ud af landet.</p>
			<p><figure class="plugin right zoomable"><img data-original-image="http://karriere.jobfinder.dk/sites/karriere/files/baris_halitugius_nordea.jpg" src="http://karriere.jobfinder.dk/sites/karriere/files/styles/w1120_media_right/public/baris_halitugius_nordea.jpg?itok=nU2Dn3lM" alt=""/><figcaption>Baris Halitoglu er civlingeniør i trådløs kommunikation, og vidste absolut intet om bankverdenen, men læste nogle bøger om finansiel teori og produkter, da han skulle til jobsamtale hos Nordea. <cite>Photo: Das Büro.</cite></figcaption></figure></p>
			<p>Men så var det, at han hørte fra nogle venner, der arbejder for Nordea, at banker skam også har brug for ingeniører og andre, der evner at tænke matematisk og logisk. Og Baris Halitoglu blev nysgerrig.</p>
			<p>»Jeg havde lært en masse om matematik og fysik og kodning på studiet, men jeg vidste absolut intet om bankverdenen. Jeg gjorde selv det, at jeg, inden jeg skulle til samtale hos Nordea, købte nogle bøger på nettet om finansiel teori og finansielle produkter. Det gav et plus, men derudover lærer man også mange ting hen ad vejen,« siger 27-årige Baris Halitoglu, som i første omgang fik et job hos Nordea som it-analytiker.</p>
			<h2>Historikere og filosoffer</h2>
			<p>Den stilling blev efter et stykke tid imidlertid konverteret til en plads i Nordeas toårige graduate-program, og her har Baris Halitoglu for alvor fundet ud af, at en stor, moderne bank er meget andet end hæveautomater og udlån i den lokale filial henne på hjørnet.</p>
			<p>Banker lever også af finansiel handel på de internationale markeder, hvor det handler om at gennemføre transak­tionerne så hurtigt som overhovedet muligt og samtidig minimere risikoen.</p>
			<p>Foruden de bankuddannede rummer Nordeas organisation et helt økosystem af it-specialister, ingeniører, matematikere og fysikere – og sågar historikere og filosoffer.</p>
			<p>Siden han begyndte i grauduate­programmet i efteråret 2013, har Baris Halitoglu således delt kontor med både tradere og it-specialister. Det er en del af programmet, at man skal nå forbi tre til fire forskellige afdelinger, og Baris Halitoglu har indtil nu været forbi SQL­-kodning, hardcore obligationshandel og senest it-arkitektur, hvor han p.t. sidder.</p>
			<h2>Den sociale dimension</h2>
			<p>Han erkender gerne, at ulempen ved et graduate-program er, at man ikke får meget tid til at specialisere sig inden for et bestemt felt. Alligevel er Baris Halitoglu ganske tilfreds med at være en del af graduate-programmet, som slutter til efteråret.</p>
			<p>»I forhold til de positive ting ved et graduate-program har det vist sig at være et helt rigtigt valg. Jeg har fået et bedre kendskab til organisationen og de forskellige funktioner. Så kan jeg altid specialisere mig senere,« siger han.</p>
			<p>Baris Halitoglu nyder i det hele taget sin tilværelse som bankingeniør – også selv om det ikke har meget med antenner at gøre.</p>
			<p>»Jeg synes helt klart, det er spændende, men selvfølgelig er det nok en smagssag. Det arbejde, jeg havde som ingeniør i Sverige, var måske fagligt mere udfordrende, men her hos Nordea arbejder man mere i teams og kommunikerer mere med andre mennesker, hvilket giver en social dimension, som ligger mere til mig.«</p>
			<h2>Har lært at tænke analytisk</h2>
			<p>Læringskurven har været stejl de seneste to år i Nordea, og han har skullet lære en masse nyt. Omvendt tager han også sit eget brancheskift fra elektronik til it og kodning som et tegn på, at man som ingeniør med en lang, teoretisk stærk uddannelse bag sig sagtens kan gøre sig gældende inden for mange forskellige fag.</p>
			<p>»Ja, helt klart. Som færdiguddannet var jeg meget nervøs for, om jeg nu kunne bidrage med noget, for jeg syntes ikke, jeg kunne særlig meget. Men jeg har fundet ud, at jeg har lært at tænke – efter fem år med tunge, teoretiske studier har man virkelig lært at tænke logisk og analytisk, og det er noget, man kan bruge i mange forskellige sammenhænge,« siger Baris Halitoglu.</p>
		</section>
		  </div></body></html>
