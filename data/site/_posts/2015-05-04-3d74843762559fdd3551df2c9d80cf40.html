---
layout:     post
title: 	    "Gestapos fange i et halvt år"
post_author:	    
post_date:	    Mon, 04 May 2015 13:45:43 +0200
post_site:	    politiken.dk 
post_link:	    http://politiken.dk/magasinet/fortaelling/ECE2653779/gestapos-fange-i-et-halvt-aar/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Den 14. oktober 1944 havde jeg mange mødeaftaler. Som den sidste i rækken 
skulle jeg træffe redaktøren og lederen af De Frie Danske, redaktør Holbech 
og restauratør Mikkelsen, og havde lovet at komme mellem 15.30 og 16. Derfor 
var det med slet samvittighed, jeg kl. 16 ringede til direktør Mikkelsens 
telefon og meddelte, at jeg var forsinket, men ville være der i løbet af 10 
minutter. En stemme svarede »Udmærket«. Jeg mente med sikkerhed at kunne 
genkende røsten, det var ikke Mikkelsen selv, men hans nære medarbejder, 
Palm Petersen – tænkte jeg. Derfor spurgte jeg ikke mere, men kaprede en 
bil. 
</p><p>
Da den rullede op foran Gl. Kongevej 93, så jeg foran huset en høj lurvet 
person med begge hænder i lommerne. Et øjeblik fæstnede jeg opmærksomheden 
på ham, men da jeg havde betalt, var han forsvundet, og jeg skænkede ham 
ikke en tanke. Ved entrédøren standsede jeg; det aftalte tegn, en avis 
stikkende i brevsprækken, var der ikke. Det ærgrede mig, fordi det tidligere 
var glemt, og jeg måtte da ned på gaden til en telefon for at høre, om alt 
var i orden. Jeg tog et skridt hen mod trappen for at gå ned, men da det i 
forvejen var for sent, og jeg i telefonen med sikkerhed mente at have 
genkendt stemmen, ringede jeg signalet. Der blev fumlet længe med låsen, men 
det gjorde Mikkelsen altid; derfor flyttede jeg mig hen foran kighullet, så 
han kunne se, det var mig. 
</p><div class="art-fakta article-box">
<header>
<h4 class="">
Blå bog</h4>
</header>
<div class="fakta-body" data-buildingblock="embedded_factboxlink">
<p><span class="img-contimg-fl-right"><img class="image inlineLightBox" src="http://multimedia.pol.dk/archive/00933/Mogens_Fog__maj_194_933336w.jpg" alt="" border="0"/></span></p><p/><p><b>Mogens Fog </b>(1904-90), markant modstandsmand, professor, dr.med. 
</p><p><b>Fra ung aktiv</b> i Danmarks Kommunistiske Parti. 
</p><p><b>1938 professor</b> i neurologi ved Københavns Universitet og overlæge på 
Rigshospitalet. 
</p><p><b>I foråret 1942</b> medstifter af bladet og modstandsorganisationen 
Frit Danmark. 
</p><p><b>September 1943</b> medlem af Frihedsrådet, dets blad- samt kommandoudvalg. 
</p><p><b>Oktober 1944</b> anholdt af Gestapo og indsat i Vestre Fængsel og 
Shellhuset. Undslap ved Royal Air Forces’ bombardement 21. marts 1945. 
</p><p><b>Maj-oktober 1945</b> minister for særlige anliggender i 
befrielsesregeringen. 1945-50 medlem af Folketinget i tilknytning til DKP. 
</p><p><b>1950-58 formand</b> for Fredens Tilhængere 
</p><p><b>1958 medstifter</b> af SF. 
</p><p><b>1966-72 rektor</b> for Københavns Universitet. 
</p><p><b>Bøger (ud over neurologiske afhandlinger):</b> ’Danmark frit’ (1947), 
’Sine meningers mod’ (1964), ’Universitetsproblemer – nu og i morgen’ 
(1968), ’Efterskrift 1-2’ (1976-77), ’Lægen’ (1979). 
</p><p><b>Mogens Fogs beretning</b> (her let forkortet) er nedskrevet kort efter 21. 
marts 1945 og indlagt i hans erindringsbog ’Efterskrift 1904-45’ (1976). Det 
hedder her, at der »senere er indføjet enkelte passager, som kom frem i 
interviews o.lign. efter besættelsen«. 
</p><p class=" bl-elem"><b>Uddraget er redigeret</b> af professor emeritus Hans Hertel. 
</p>
</div>
</div><p/><p/><p>
I det samme blev døren revet op, en lavstammet lysblond mand trådte hastigt et 
skridt tilbage i entreen med en maskinpistol pegende på mig. Han hviskede 
hæst: »Kom ind, hurtigt, kom ind«. Et sekund troede jeg, det var en spøg, så 
gik det op for mig, at jeg var fanget. Jeg følte ingen ophidselse, snarest 
en isnende ro iblandet en vis forsorenhed. Jeg gik ind, det var selvmord at 
prøve flugt. »Armene op«, hviskede han bag mig. 
</p><p>
Inde i stuen sprang to tyske politimænd ind på mig og tømte i en håndevending 
alle lommer. I en pakke, jeg havde hentet om eftermiddagen, fandt de et 
større pengebeløb og talrige breve adresseret til Frihedsrådet. De blev 
meget begejstrede: »Har De forbindelse med rådet«, spurgte de. Jeg svarede, 
at jeg kun var kurer og ikke vidste, hvad der var i pakken, og jeg fastholdt 
min falske identitet, som stod på legitimationskortet. De spurgte, om jeg 
var gift og havde børn. Jeg svarede i overensstemmelse med, hvad der gjaldt 
den, hvis identitet jeg have benyttet. I begyndelsen stod jeg med ansigtet 
mod væggen og armene oprakt, men da jeg bemærkede, at det var temmelig 
trættende og temmelig unødvendigt, lod de mig ligge på gulvet med 
fremstrakte arme. »Das Spiel ist aus«, sagde en af tyskerne, og det 
benægtede jeg ikke. Et par gange ringede telefonen. Man følte en afmægtig 
harme, når man hørte den danske stikker, der havde modtaget mig i døren, i 
sødladen tone føre samtalerne og søge at lokke noget ud af den talende. 
</p><p>
Lidt før 16.30 ringede det med det rigtige signal på hoveddøren. Stikkeren – 
det viste sig siden at være den berygtede bogtrykker Hammeken – gik ud. Jeg 
hørte ham åbne, der var stilhed et sekund eller to, så faldt der to skud, 
der lød som en kort ’barnegråd’. Hammeken hviskede: »Han døde sgu, det tykke 
menneske, han tog trappen ned i ét spring, jeg sigtede efter benene«. Så 
kaldte han på mig – jeg havde lægeidentitet og stetoskop i lommen – og bad 
mig se, om jeg kunne hjælpe. 
</p><p>
På det laveste trin ved afsatsen ned til den underliggende etage lå redaktør 
Holbech. Han var bevidstløs, og hans pupiller reagerede kun svagt. Jeg så 
straks, at der intet var at gøre, men samtidig øjnede jeg muligheden for 
flugt. Derfor råbte jeg på mit stetoskop. Hammeken var blevet stående foran 
entrédøren med maskinpistolen parat. Han svarede, at han ikke kunne gå væk. 
»Hvis De stikker af, er det døden for mig« (en påstand, de ofte anvendte, 
men som intet har på sig). Jeg bedyrede, at det hastede, og han fik kaldt en 
af tyskerne ud med stetoskopet. 
</p><h3>
Døden var indtrådt 
</h3><p>
Imens havde jeg åbnet tøjet og set, at Holbech var ramt i ryggen, kuglen var 
gået gennem hjertet, og blodet vældede ud af udgangsåbningen i brystet. 
Døden var allerede indtrådt, men jeg forsøgte igen at lokke stikkeren væk ved at bede om et håndklæde. Heller ikke denne gang lykkedes det, og efter 
at have knælet 5-10 minutter ved den dræbte opgav jeg og meddelte, at døden 
var indtrådt. Jeg blev så atter lagt på gulvet, og de ringede efter en 
ambulance. Da den kom, gik de tre gestapofolk ud på trappen og råbte og 
skreg, som det er tyskeres vane. 
</p><p>
Jeg rejste mig og listede ud i køkkenet for at søge at undslippe ad 
køkkentrappen, men inden jeg nåede døren, kom en af tyskerne styrtende med 
revolveren parat og skældte ud. Så blev mine hænder bundet på ryggen, og vi 
ventede atter. På bordet stod service med kaffe og kager endnu, beregnet til 
vort møde. Den anden skænkede en kop og sagde, at det jo var mit, hvorpå han 
hældte kaffen i mig og tilbød at made mig, hvad jeg afslog. Det var første 
gang, jeg blev slået af den personlige venlighed, som man ofte møder hos 
disse folk, der ellers, når ordren gives, udfolder den største brutalitet 
uden betænkning. 
</p><p>
Ved 17-tiden blev vi ført ned i en lille bil, to af mændene satte sig på 
skødet af os med revolvere og maskinpistoler fremme. I Shellhusets gang 
mødte vi en høj, venligt smilende mand, der spurgte, hvad jeg hed. Jeg 
nævnede mit dæknavn, men han rettede det straks til det rigtige, og jeg 
opgav da at skjule min identitet. »Vi har vidst siden kl. 11.30 i 
formiddags, at De ville komme«, sagde han. 
</p><p>
Det var Kriminalrat Bunke. Han tog mig straks i et foreløbigt forhør sammen 
med en underordnet, Marquardt – vistnok kriminalsekretær. Jeg anså det for 
formålsløst at gå imod deres udtalelse, at de vidste, jeg var rådsmedlem, og 
jeg gav et foreløbigt rids af min virksomhed som den, der holdt forbindelsen 
vedlige til den illegale presse. Bunke meddelte mig, at foruden direktør 
Mikkelsen var også redaktøren af Information, Outze, blevet anholdt kort før 
mig i samme lejlighed. Da jeg ytrede min tvivl om, at det var sandt, førte 
han mig hen til et forhørslokale, hvor Outze sad iført håndlænker. 
</p><p>
Selv var jeg nu befriet for mine bånd og fik lov at ryge. Ud på aftenen tog 
Marquardt mig i et regulært forhør, hvor jeg forklarede om mit medlemskab af 
rådet og min skribentvirksomhed ved Frit Danmark. Jeg fastholdt kun at have 
med bladet at gøre, kun at have forbindelse med de andre rådsmedlemmer 
gennem en kurer og kun at skrive artikler til Frit Danmark, som jeg 
afleverede i kiosker til en mand, jeg ikke vidste hvem var. Indledningsvis 
spurgte han, om jeg var villig til at give alle saglige og personlige 
oplysninger. Jeg svarede nej for det personliges vedkommende, ja med hensyn 
til det saglige. 
</p><p>
Han foreholdt mig den risiko, jeg løb ved ikke at ville svare angående 
personer, og jeg hørte en sætning, som senere på dagen blev gentaget atter 
og atter: »Wir haben Methoden –«. Hans tone var kold, af og til fik han et 
anfald af ophidselse og tordnede løs om, at forhøret ville fortsætte i 
dagevis, hvis jeg ikke gav mig, at jeg ikke måtte vente nogen tysk elastisk 
tilbagetrækning fra Danmark, at Tyskland i alle tilfælde ville vinde krigen, 
og at V4 og V5 ville træde i virksomhed i løbet af få dage. Et par gange var 
han også inde på de frygtelige repressalier, der efter ordrer fra Berlin 
ville bryde løs over den danske befolkning i nærmeste fremtid. 
</p><p>
I løbet af en times tid var vi færdige. Han advarede mig strengt mod at nægte 
at opgive min adresse, og da han spurgte, hvor sidste rådsmøde havde fundet 
sted, og jeg svarede: »Das habe ich glücklich vergessen!«, tøvede han lidt 
med at nedskrive svaret – »vil De virkelig have, at jeg skal skrive det?«. 
Og det ville jeg. 
</p><p>
Under forhøret kom af og til andre gestapofolk ind og hørte på. En af dem 
lignede en afmagret rotte (Bier); jeg sagde straks til mig selv, at dér 
havde vi en af de virkelig farlige. I de følgende dage talte jeg en del med 
ham, og til min forundring var han høflig, korrekt og viste endog glimt af 
menneskelig forståelse, da direktør Mikkelsen nogle dage senere forsøgte 
selvmord. Siden skulle jeg erfare, hvorledes han på enhver måde søgte at 
gøre mig opholdet så surt som muligt, og jeg har talt med en medfange, som 
han personligt havde tortureret ved at slå ham med en knippel på kønsdelene. 
</p><h3>
Korrekt og brutal på en gang 
</h3><p>
Det var et af de mange eksempler på den besynderlige spaltning mellem formel 
korrekt opførsel på den ene side og uhæmmet brutal terror på den anden, som 
jeg mødte, og som står for mig som det besynderligste og mest uforklarlige 
fænomen i de psykologiske iagttagelser, man kunne gøre under opholdet i 
Gestapo. 
</p><p>
Vi andre kan ikke føle os ind i det, men det rummer sikkert nøglen til 
forståelsen af de karaktertræk, der har betinget den nazistiske fremfærd. 
</p><p>
En anden tilhører, en høj, kraftig, solbrændt mand i slutningen af 30’erne var 
tydeligt nok Marquardts overordnede. Det var kriminalkommissær Schweitzer. 
Han brød nogle gange ind med spørgsmål og erklærede, at de havde så gode 
oplysninger om rådets virksomhed, at jeg lige så godt kunne tale sandhed. 
Jeg fastholdt, at det gjorde jeg også. 
</p><p>
Der var tre navne, de stadig vendte tilbage til: chefen for 
faldskærmsagenterne, hvis identitet de kendte, Arne Sørensen og ’Nielsen’, 
den kommunistiske repræsentant i rådet, hvis rigtige navn de ikke kendte og 
heller ikke kom til at kende under mit ophold. 
</p><p>
Efter dette første forhør gennemgik vi indholdet af den pakke, jeg havde 
medbragt, og mine personlige papirer. I min mappe havde jeg dagens post til 
Frihedsrådet, hentet om eftermiddagen hos antikvarboghandler Kaaber i 
Skindergade. Den kom næsten dagligt til os fra Informations legendariske 
postboks. 
</p><p>
Gestapofolkenes begejstring over byttet blev hurtigt kølnet, da jeg kunne 
erklære ikke at kende afsenderkoderne, og at jeg kun var mellemmand. Posten, 
sagde jeg, havde jeg hentet i Østerport Stations garderobe – og heldigvis 
sagde de, at den havde de mistanke til og under observation. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00933/K_benhavn_933546" data-id="933546" data-imgtype="jpg" data-caption="I 1944 blev Shellhuset i Indre København konfiskeret af den tyske besættelsesmagt og gjort til hovedkvarter for Gestapo i Danmark. Foto: Holger Damgaard"/><p>
De blev – med rette – overbevist om, at jeg ikke havde kendt pakkens indhold, 
og jeg var virkelig ude af stand til at identificere afsenderne. En lille 
seddel, jeg havde i lommen, med et par Frit Danmark-adresser så jeg mit snit 
til at sluge. Kun på ét af brevene i den lukkede pakke stod der en adresse, 
og jeg hørte nogle dage senere, at vedkommende, som jeg intet kendte til, 
var blevet anholdt. Med hensyn til mit identitetskort havde jeg straks i 
overensstemmelse med sandheden erklæret, at den, hvis navn det lød på, intet 
vidste om, at jeg havde brugt hans data, og det lykkedes mig i den grad at 
slå det fast, så jeg siden har hørt, at han ikke blev eftersøgt. 
</p><p>
I kufferten lå også nogle returbilletter, jeg havde haft til Skovlunde uden 
for København, hvor jeg dengang boede, og det ville være meget farligt, om 
de fandt ud dertil. Da jeg samtidig så et par briller og lignende i 
kufferten, som vitterlig ikke tilhørte mig, afsvor jeg også ethvert kendskab 
til billetterne. Jeg åd dem i det ubevogtet øjeblik. 
</p><h3>
Nervøs, ophidset atmosfære 
</h3><p>
Efter forhøret blev jeg anbragt nogle timer i et bur i den såkaldte 
Dauerdienst. Alle steder i huset herskede en nervøs, ophidset, overarbejdet 
atmosfære, men særlig her, hvor alle anmeldelser og udsendelser blev 
koncentreret. I en tæt tobakståge sad danske stikkere og tyske funktionærer 
og sludrede. Af og til gik døren op og en eller anden – oftest arbejdsklædt 
– person, der havde optrådt udfordrende eller på anden måde trådt tyskere 
eller deres danske hjælpere for nær, blev smidt ind. Han kom i forhør i et 
sidelokale og blev så stillet op ad væggen, hvis en af dem mumlede noget, 
blev han overfuset, navnlig af stikkerne. 
</p><p>
Da jeg var træt i benene, stemte jeg dem opad mod tremmerne, og en af stedets 
folk sagde elskværdigt: »Nah – Professor macht sich bequem«. En lignende 
overraskende venlighed havde jeg oplevet under forhøret hos Marquardt: En 
tjener kom med et fad svingende fuldt af storartet smørrebrød, og der 
strømmede tyskere til fra alle kanter. I en halv time sad vi, jeg som 
anholdt midt mellem de andre, og spiste og drak øl uden persons anseelse! En 
af mændene, der fortalte, at han tidligere forgæves havde været ude efter 
min kone, konverserede mig livligt, som var det ved et fredeligt selskab, og 
holdt flammende foredrag over motiverne ’Bolsjevismus’ og ’Macht ist Recht’. 
Jeg svarede, at magt er som en økse, der kan bruges til mord eller til 
brænde. Manden så uforstående på mig. 
</p><p>
Jeg skulle siden – under transporter og mellem forhør – komme ud for mange af 
disse Goebbels’ gesandter, som er spredt mellem høje og lave i Gestapo og 
værnemagt, og som ved enhver given lejlighed bryder ud i propagandasvadaer, 
i sprog og tankegang næsten lodrette gengivelser af førerens og 
kulturchefens udgydelser. Ordet ’Bolsjeviisssmus’ hvislede som en slange 
gennem deres tale, og de lagde heri al den terror og brutalitet, al den 
kulturnedbrydende råhed, som vi så vel kender fra deres egen virksomhed. 
</p><p>
Det gik så vidt, at jeg over for en forstående overordnet (kriminalkommissær 
Schweitzer) en uges tid senere henledte opmærksomheden på en menig, en lille 
grå bred politimand med et åndsfraværende blik, der automatisk begyndte et 
rivende foredrag, så snart der var lejlighed dertil. Hele hans væsen og 
ordstrøm vakte min mistanke om, at han var gal, paranoid – men da jeg talte 
med Schweitzer om det, smilede han fint og antydede, at det vist var en 
meget udbredt sygdom i rækkerne! 
</p><p>
Et hektisk virvar, en dirrende nervøsitet prægede hele stemningen. 
</p><p>
Ved midnatstid blev jeg hentet. Jeg blev placeret ved et dagligstueagtigt bord 
i en god lænestol og omkring bordet samledes husets høje herrer, 
Bovensiepen, dr. Hoffmann, dr. Bunke og Schweitzer. De bad om en 
fremstilling af rådets politik, og jeg kastede mig ud i en lang 
fremstilling, hvor jeg afsvor ethvert direkte kommandoforhold mellem rådet 
og sabotage- og militærgrupper. Rådet gav retningslinjer, som de enkelte 
grupper derefter overførte til konkrete handlinger. Rådet var mere en 
’lovgivende forsamling’ end en regering. Vi gik ind for sabotage mod 
krigsvigtige virksomheder og kommunikationer og for mord på stikkere, men 
ikke for terror, for drab på tyske soldater etc. 
</p><p>
Jernbanesabotagen i Jylland fik Bovensiepen til at bryde ud i et teutonisk 
raserianfald, hvis ingredienser jeg ikke ret kunne skelne på grund af den 
rivende ordstrøm. Jeg hævdede – i overensstemmelse med sandheden – at den 
ikke direkte lededes af rådet, men at den principielt styredes af de 
allieredes overkommando ad radiovejen og i øvrigt lå i hænderne på lokale 
ledere. Ligeså henskød jeg ledelsen af de ’militære’ modstandsgrupper til de 
allierede som led i deres krigsførelse, idet jeg fastslog, at dette var i 
overensstemmelse med rådets ønske om, at Danmark skulle kæmpe sammen med de 
forenede nationer – til vort lands gavn. Jeg var således afskåret fra at 
give dem oplysninger om personer etc. inden for modstandsgrupperne. 
</p><h3>
Diskussion om principper 
</h3><p>
Jeg var selv helt tilfreds og syntes, det forløb ganske lovende, da vi holdt 
diskussionen i princippernes høje atmosfære. Men idyllen skulle ikke 
vedblive. Efter en pause sagde Bunke: »Dette er jo alt sammen meget 
interessant, men vi må have kendsgerninger«. »Hvilke kendsgerninger«, 
spurgte jeg. »Navne og adresser på rådets medlemmer«. Jeg kastede 
mig nu ud i en forklaring om, hvor illegalt vi arbejdede, og at de måtte 
kunne indse, at jeg ikke anede, hvor de andre rådsmedlemmer boede, – hvad 
jeg heller ikke gjorde. Navnene nægtede jeg at opgive, men hvis de kunne 
vise mig, at de kendte dem i forvejen, skulle jeg gerne bekræfte og 
afkræfte. Det gjaldt for mig om at kunne fornægte Schoch, som jeg vidste 
havde fastholdt ikke at være medlem af rådet (8 dage senere måtte han 
imidlertid kapitulere over for et skriftligt materiale, der var fundet hos 
De Frie Danske, men det erfarede jeg først måneder senere). 
</p><p>
Derimod opridsede jeg rammen for vore møder, altid et nyt sted, hvis indehaver 
ikke vidste, det var rådet, der skulle samles, kontakt gennem kurer, som vi 
mødte enkeltvis på gaden etc. På et vist tidspunkt sagde Bovensiepen, at de 
så måtte bruge deres ’metoder’. Han indledte med den sætning, hvis 
uheldssvangre betydning siden gik klart op for mig – det var den 
traditionelle indledning til ubehagelige forholdsregler: »Es tut mir leid, 
aber – es ist ja Krieg«. 
</p><p>
Jeg besvor dem om, at de jo ikke kunne tvinge ud af mig, hvad jeg ikke vidste, 
men de bemærkede meget rigtigt, at jeg jo i hvert fald kendte navnene, og 
hvor jeg selv boede. Marquardt havde søgt at lokke adressen ud af mig ved at 
spørge, om jeg ville opgive den, hvis man »fra højeste sted« lovede mig ikke 
at anholde min vært, men jeg afslog det og spurgte nu Bovensiepen, om han 
virkelig ville påstå, at et sådant tilsagn var noget værd. Meget ærligt 
svarede han, at Frøslev i hvert fald var min vært vis. 
</p><p>
Stemningen blev efterhånden dyster. Så bad Schweitzer om at måtte tale med mig 
i enrum. Han virkede straks overbevisende på mig som en ærlig mand. Han 
sagde, at han havde chance for at beholde mig i sin afdeling, hvilket han 
anså for en fordel for mig, da det drejede sig om ’illegal virksomhed’ i al 
almindelighed, ikke om spionage og våbenbrug. Men – sagde han – endnu havde 
han hindret, at der var brugt tortur i hans afdeling. Han var kriminalist og 
ikke »politisk kommissær«, og han ønskede at arbejde med kriminalistiske 
metoder. Hvis jeg fastholdt mit standpunkt ikke at ville give konkrete 
oplysninger, betød det enten, at jeg blev overført til en anden afdeling 
(Bunkes), eller at han for første gang i sit liv måtte give ordre til tortur 
(et ord, han dog ikke direkte anvendte). Han var tydelig bevæget, og alt, 
hvad jeg siden har erfaret om ham, viser, at han talte sandhed. 
</p><p>
Det var i virkeligheden meget farligt for en af min støbning at komme under 
dette pres. Jeg følte mig menneskeligt tiltrukket af manden. Men jeg måtte 
jo svare, at jeg ikke kunne vise ham større hensyn end mine kammerater, og 
det indrømmede han ikke at kunne svare på. Jeg fik det indtryk, at det var 
ham magtpåliggende at få mig til at sige et eller andet mindre væsentligt 
for derved at komme uden om vanskelighederne. 
</p><p>
De høje herrer blev utålmodige, og vi måtte afbryde samtalen. Jeg var 
ængstelig, spændt og nervøs. Da vi kom ind, sad Bovensiepen og legede med en 
ildrager, og i min ophidselse spurgte jeg – vistnok både angst og 
foragteligt – om jeg skulle slås med den. Det var ligesom, han blev flov, og 
han satte den stille fra sig. 
</p><p>
Lidt før 3 om natten kom Schweitzer atter ind til mig. Han var synlig bevæget 
og havde vist i mellemtiden søgt at hindre dem i at bringe deres metoder i 
anvendelse. Han bad mig atter indtrængende om at give efter, »jeg er ikke 
blødsøden«, sagde han, »men dette kan jeg ikke gå med til«. Det pinte mig 
virkelig ikke at kunne imødekomme ham. 
</p><p>
Så kom jeg ind i et stort almindeligt udstyret kontor, hvor Marquardt sad uden 
jakke ved et bord. En ung slank mand med et tæt brunt hår, tætsiddende, 
dybtliggende, fanatiske brune øjne og sammenkneben mund trådte tæt ind mod 
mig og stirrede mig rasende ind i øjnene. Det viste sig senere at være 
Birkedal Hansen. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00933/Ib_Birkedal_933341" data-id="933341" data-imgtype="jpg" data-caption="Ib Birkedal Hansen var den højest placerede dansker i Gestapo og en berygtet forhørsleder. Foto: Polfoto"/><p>
Han havde en kæp i hånden, slidt og frønnet, og af og til holdt han den op 
under næsen og snusede til den, åbenbart en indgroet vane. Han begyndte – på 
tysk – en rasende udskældning og uforskammet udspørgen: Om jeg ville være 
martyr, om jeg skulle have gesjæft ud af dette her, at han nok kunne få mig 
til at tale, jeg var en Fegling, det lyste ud af mine øjne, jeg ville snart 
give op, måske skulle han se efter sine tommelskruer (eller hvad det var for 
et instrument, han truede med), om jeg kendte den eller den, – flere kendte 
navne inden for politi og offentlighed, som han kaldte »Schweinhunde« osv., 
osv. 
</p><p>
Birkedal Hansen brølede ind i hovedet på mig (på tysk) »Spillet er ude. Det 
ved hr. X, som vi også har fået fat i. Han er et fornuftigt menneske, han 
svarer på vore spørgsmål, men De, De er ein Schweinhund«. Når jeg ikke 
nævner det rette navn på ’X’, skyldes det, at jeg ingen tillid havde eller 
har til nazisters og landsforræderes troværdighed. Forøvrigt kunne det let 
være et forhørstrick. 
</p><p>
Indimellem brød Marquardt ind og gentog de tre spørgsmål, jeg skulle besvare, 
Min bopæl, rådsmedlemmernes navne og det sidste sted, rådet havde holdt 
møde. Han holdt også et flydende foredrag om, hvad en fortsat nægtelse fra 
min side ville medføre: Der ville blive taget hidtil usete repressalier over 
for Københavns befolkning, tilfældige bygninger ville blive sprængt 
hensynsløst i luften med mennesker og indbo, og det ville offentligt blive 
meddelt, at skylden var min, fordi jeg havde stillet mig så afvisende. Jeg 
indvendte spagfærdigt, at det dog var et uhyrligt misforhold mellem årsag og 
virkning, men det blev fejet af: Sådan lød ordrerne fra Berlin. 
</p><h3>
Slag eller overgivelse 
</h3><p>
Det virkede frygteligt, jeg var mere forknyt end nogen skoledreng foran 
rektors kontor og måtte hele tiden fastholde for mig selv, at de bluffede. 
Så blev jeg beordret til at tage jakken af og lægge mig over ryggen på en 
lænestol. Den fanatiske unge mand, der var i høje sorte støvler, spidsbukser 
og sweater med en snavset, uknappet skjorte stikkende op i halsen, gjorde 
sig parat til slag og spurgte atter, om jeg ville give mig. 
</p><p>
Pludselig kastede han sin kæp og for hen mod mig: Vi kunne også kæmpe mand mod 
mand, begge ubevæbnede, og se, hvem der vandt. Jeg svarede, at det ville jeg 
ikke, udfaldet var jo på forhånd givet, når vi var her, og han i øvrigt 
øjensynligt var meget meget kraftigere end jeg. »Ja, og hvorfor er jeg den 
stærkeste«, råbte han – jeg overvejede at mumle noget om naturens luner, men 
foretrak at holde min mund, »fordi jeg har et ideal, og det har De ikke!«. 
</p><p>
Så måtte jeg atter lægge mig, og denne gang slog han – et enkelt slag. Det 
gjorde ikke særlig ondt, men sved meget. Så lod han mig atter gå lidt på 
gulvet og spurgte, om jeg vidste, at vi kun ventede, fordi det næste slag så 
ville gøre så meget mere ondt. Til sidst ville han bare behøve at slå ganske 
let, og jeg ville hvine af smerte, jeg ville ikke kunne gå i lange tider, og 
der ville komme store sår. 
</p><p>
I løbet af de følgende timer indtil kl. 6 – hele seancen med de to varede tre 
timer – slog han vel i alt kun seks-otte gange med lange pauser imellem. For 
hvert slag gjorde det mere og mere ondt, navnlig lige efter at slaget var 
faldet. Efterhånden svirpede han længe før slaget, idet han spurgte: Nå? Nå? 
Og selv den lette berøring smertede stærkt. Én gang slog han uventet et nyt 
slag lige efter det første, hvor smerten endnu var på sit højdepunkt. Da 
tabte jeg ved det uventede besindelsen og sprang ind på ham og sparkede 
kæppen ud af hans hånd. 
</p><p>
Jeg ventede, min sidste time var kommet, men de to holdt mig blot fast lidt. 
Marquardt sagde: »Sådan må De ikke tage det, hr. professor. Vi gør kun vores 
pligt«, hvorpå jeg lovede bod og from bedring. Men til det sidste 
stod det mig klart, at jeg måtte nægte at svare, for at de ikke skulle få 
smag for metoden og få endnu farligere ting presset ud af mig. 
</p><p>
Imellem slagene gik vi alle op og ned på gulvet, snart blev jeg skældt ud, 
snart snakkede vi ret fredeligt. På et vist tidspunkt tog han med kæppen et 
æble frem, skrællede det og delte det i tre lige store dele. Så spiste vi 
dem i al fordragelighed sammen , hvorefter vi tog fat på næste 
’afstraffelse’. 
</p><p>
Kl. 6 kom Bunke ind og trak tortøren til side, han rystede på hovedet, og 
Bunke gav til min usigelige lettelse til kende, at de skulle holde op. Jeg 
var sluppet yderst billigt, ganske vist var jeg længe bagefter øm og blå på 
hele sædet og helt ned til fødderne; han havde i øvrigt med omhu ramt samme 
sted hver eneste gang. Men jeg så siden medfanger, der knap kunne slæbe sig 
af sted, og som havde åbne sår efter slagene. 
</p><p>
Jeg tror ikke, ret mange kan holde ud under de metoder, Gestapo anvender, hvis 
de føres til ende – det forekommer mig ubegribeligt, at nogen kan. For mit 
vedkommende tror jeg, det hjalp, at jeg ikke viste noget tegn til eftergiven 
i løbet af de første tre timer, og navnlig, at Schweitzer sikkert har 
forsøgt fortsat at lægge sig imellem. Han frelste mig også fra lænkning og 
ny mishandling de følgende dage. Schoch måtte efter sin fængsling sidde en 
uge med hænderne lænket på ryggen om dagen og foran om natten. 
</p><p>
Søndag morgen ved 9-tiden kom jeg til Vestre Fængsel og blev for første gang 
mødt af den sursøde indelukkede luft og cellens kolde saglighed. På vejen 
gennem korridorerne stødte jeg på Kate Fleron, der kom fra gårdtur. Hun 
lagde fingeren på munden som tegn på, at hun intet havde røbet. 
</p><p>
Efter et par timers søvn blev jeg hentet til forhør hos dr. Hoffmann. Han 
ønskede en fremstilling af mine personlige forhold fra den tidlige ungdom, 
mit forhold til Kommunistisk Parti, min indtræden og virksomhed i rådet, mit 
syn på dets linje etc. Jeg gav ham alle oplysninger korrekt med de 
begrænsninger, min forklaring dagen før havde rummet vedrørende rådets 
praktiske virkeområde. 
</p><p>
Vi kom ind på mere generelle betragtninger over kommunisme – han dvælede ved 
kombinationen af verdensfjerne intellektuelle og de brede, primitive masser, 
som man altid træffer i kommunistiske kredse, og da jeg svarede, at man vel 
også inden for nationalsocialismen kendte tilsvarende elementer, sagde han: 
»Jeg synes det ikke, sagen er simplere for os, vi behøver ikke disse 
filosofiske konstruktioner bag os, vi bygger i højere grad på naturens 
simple love«. Stiltiende måtte jeg give ham ret, nazismen bygger på de 
naturens love, som det er al civilisations opgave at tøjle og regulere – 
idet man bygger på egenskaber, der netop danner skellet mellem menneske og 
dyr. 
</p><h3>
Både kold og charmerende 
</h3><p>
Dr. Hoffmann var midt i trediverne, kraftig, velnæret sund, intelligent, 
iagttagende. Han virkede kultiveret, nærmest afdæmpet, kunne være kold, men 
sikkert også charmerende. Jeg har hørt bidende bemærkninger i hans mund, men 
han var vist altid behersket. Hele samtalen blev stenograferet af en 
sekretær. Jeg tror, jeg irriterede Hoffmann ved nogle gange at spørge hende, 
om jeg talte for hurtigt. 
</p><p>
Han sluttede vor samtale – det var afhøringens karakter – med at sige, at han 
måtte gøre mig ansvarlig for sabotagen og mordene. Jeg svarede, at jeg kun 
kunne tage ansvar for de krigsvigtige handlinger, rådet var gået ind for, 
sabotage og stikkermord, men ikke for mord på tyske soldater og andre 
meningsløse handlinger, som vi direkte havde advaret imod. 
</p><p>
Hoffmann fremhævede, hvilket strafansvar jeg alligevel havde, og at det var 
urimeligt altid kun at straffe de ’små’ folk med de hårdeste straffe, men 
lade de åndelige bagmænd slippe. Heri gav jeg ham ret. 
</p><p>
Forøvrigt ved jeg, at han dengang betragtede mig som en forbryder og en 
morder, senere har han udtalt, at jeg var et »Wirrkopf« og en naiv idealist 
– en opfattelse, som jeg ikke bestræbte mig på at ændre. 
</p><p>
I de følgende dage var jeg til hyppige afhøringer hos Schweitzer. Det er mit 
indtryk, at han – i modsætning til sædvanen – tog sig af mig i stedet for at 
overlade mig til de underordnedes rutine, fordi han følte personlig sympati 
for mig. Den var gensidig. Han lagde ikke skjul på, at hans fag var 
kriminologien, og at han ikke yndede sit »politiske arbejde«. Han hævdede at 
være et upolitisk menneske uden sans for »ideologier«. Utvivlsomt var han 
humanist med liberal grundindstilling, men han anså liberalismens roller for 
udspillet, foreløbigt udspillet – for Tyskland måtte valget stå mellem 
kommunisme og nazisme, et liberalt demokrati anså han for udelukket. 
</p><p>
Han forstod ikke, at vi danske frivilligt ville ofre så meget, når vi faktisk 
ikke kunne betyde et væsentligt led i krigsførelsen og havde haft mulighed 
for et relativt fredeligt liv under tysk besættelse. Med hensyn til 
politiets stilling, som han kendte godt, da han netop havde overtaget 
behandlingen af alle sager vedrørende vort korps, ytrede han stor forståelse 
af, at det måtte følge den almindelige stemning i befolkningen, og at også 
de overordnede var nødt til at sabotere deres opgaver i tysk tjeneste for 
ikke at komme i konflikt med deres korps og befolkningen. Men på den anden 
side måtte man fra tysk side føle sig så utryg ved dette element i landet og 
den rolle, det kunne spille under en allieret invasion, så aktionen 19. 
september var en nødvendighed. 
</p><h3>
På et ideologisk plan 
</h3><p>
Jeg svarede, at kynisk set måtte jeg give ham ret, men derfor var det lige 
fuldt et overgreb, og den måde, aktionen var gennemført på, var yderst 
angribelig. Efter Schweitzers mening havde enhver anden fremgangsmåde gjort 
aktionen illusorisk. I øvrigt forstod jeg, at han satte meget ind for at 
hjælpe enkelte politifolk, og han rejste nogle uger senere til Tyskland for 
at få gennemført, at syge danske politifolk blev overført til Frøslev. 
</p><p>
Hans afhøringer var yderst behagelige. Hans linje var utvivlsomt at lægge min 
sag op i et mere ’ideologisk’ plan, og han lagde vægt på at fremhæve, at der 
en dag kunne blive tale om tysk tilbagetrækning fra Danmark, og at det da 
ville være af betydning for tyske myndigheder at få – under betryggende 
forhold, som han skitserede – en forhandling med rådet, så unødig 
blodsudgydelse (»dolken i ryggen«) kunne undgås. Jeg svarede, at jeg gerne 
ville medvirke hertil under understregning af ordet ’unødig’, idet jeg 
henviste til vore forpligtelser over for allieret krigsførelse. 
</p><p>
Dette sidste medtog han ikke i protokollen, men medtog på mit udtrykkelige 
forlangende ordet ’unødig’. I øvrigt præsenterede han mig for en rapport 
over rådets sammensætning, medlemmernes identitet, hvad de repræsenterede, 
rådets arbejdsformer og kontakter m.v., der var forbløffende korrekt. Jeg 
søgte at retouchere den med hensyn til enkelte personer og kontakter, men 
bekræftede den i øvrigt. Bortset herfra undgik han at spørge mig ud om 
personer, under henvisning til at jeg jo straks havde nægtet at sige 
sandheden på dette område. 
</p><p>
Det er karakteristisk for den tillid, jeg hurtigt fattede for Schweitzer, at 
da vi sammen forlod forhøret hos Hoffmann 15. oktober, spurgte jeg, 
enerveret, som jeg var: »Sagde jeg for meget?«. Han smilede og svarede: »Og 
det spørger De mig om?«, men tilføjede lavmælt: »Jeg synes, de svarede meget 
klogt«. 
</p><p>
Jeg benyttede lejligheden til at spørge om Aksel Larsen. Der gik i 1942-43 
rygter om, at han havde opgivet navne på flere kammerater. Schweitzer 
svarede, at han ikke selv havde behandlet Aksel Larsens sag, den lå under en 
af hans gode venner, som havde sagt: »Er ist ein wierklicher Führer«. Det 
tydede, mente Schweitzer, ikke på »angiveri«. 
</p><p>
Schweitzer var en indtagende og klog personlighed. hans ’metode’ som næppe var 
beregnet, men udslag af hans hele livsindstilling, var i virkeligheden meget 
farligere for folk af min type end den banale, brutale Gestapomands, og folk 
af hans slags, som nok er yderst sjældne i Gestapos rækker – han var den 
eneste, jeg traf blandt de højere funktionærer - gør på langt sigt deres 
folk en uvurderlig tjeneste, fordi de afgiver eksempler på de positive 
kræfter, man kan bygge på efter nazismens sammenbrud. 
</p><p>
Ib Birkedal Hansen havde hvæset til mig, da jeg gik til angreb: »Det skal De 
få betalt«, og jeg imødeså ikke uden uro, at han i hvert fald ved et tysk 
sammenbrud ville skyde mig ned i cellen. Imidlertid mødte jeg ham kun én 
gang siden, da han under retssagen mod ham var til forhør i 
undersøgelseskammeret på Politigården. Hans spændstige aggressivitet havde 
ganske forladt ham. Da politiadvokaten foreholdt ham hans behandling af mig, 
sagde Birkedal:»De tager fejl, det var professor Fog, der overfaldt mig«. 
Politifolkene lo, men jeg måtte fortælle, at noget var der om påstanden – 
som ovenfor beskrevet. 
</p><p>
En eller to dage efter min arrestation blev jeg hentet af Bier, som uden et 
ord førte mig ned i Shellhusets kældre. Jeg tænkte et øjeblik: Mon det var 
her, ’de 11’ blev skudt (8. august)? Er det nu din tur? 
</p><p>
Vi kom ind i et rum, hvor flere lig lå tildækket. Bier rev klædet af en af 
dem, blodig, gennemhullet af kugler, og sagde: »Dér ligger en af Deres 
venner«. Jeg svarede sandfærdigt, at jeg ikke kendte ham. »De kaldte ham 
’Citronen’« (J. Haagen-Schmidt), hvortil jeg kun kunne sige, at jeg aldrig 
havde truffet ham, men vidste om ham og hans dæknavn. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00933/Citronen_933614" data-id="933614" data-imgtype="jpg" data-caption="Modstandsmanden Jørgen Haagen-Schmidt alias 'Citronen'. Foto: Polfoto"/><p>
Det næste dække blev fjernet: »Ham har De vel heller aldrig set?«. Det var 
Holbech, som jeg naturligt nok kunne identificere. 
</p><h3>
Ensformig tilværelse i cellen 
</h3><p>
Celletilværelsen i Vestres tyske afdeling var ensformig, når man ikke kom i 
forhør. 8 skridt fra dør til væggen med det høje gittervindue, dem talte man 
ofte. En sovebriks, et lille fastgjort træbord med skammel, en jernvask, 
sparsom kost og barsk fodrings- og toiletrutine, en lille ensom gårdtur i en 
af ’trekanterne’. 
</p><p>
Tusinder lærte det at kende, mennesker, som under normale forhold aldrig ville 
kunne sætte sig ind i en fanges dagligliv. Selv om retsusikkerheden under 
Gestapo hang over hovedet som en særlig psykisk belastning, gav det 
anledning til refleksioner over fængselsophold – for kriminelle – i fredstid 
og førte til et af Frit Danmarks initiativer efter besættelsen, gruppen om 
ændrede straffeformer. 
</p><p>
Afveksling, beskæftigelse var næsten lig nul. Straks jeg kom ind i cellen, 
ville jeg, som vist alle andre, prøve at se ud af vogterens lille kighul i 
døren. Der stod med fin skrift skrevet af en ufortrøden forgænger: ’Læn Dem 
ikke ud’. Det var mig faktisk længe til stor opmuntring. 
</p><p>
En kusine til mig, Bodil Fog, havde overvundet alle skranker og indleveret 
toiletsager, sygrejer, skiftetøj og et spil kort. Dermed kunne jeg så både 
bygge huse og prøve at huske de kabaler, jeg passivt havde iagttaget Kjeld 
Abell, Ove Brusendorff o.a. tilbringe tiden med i Skovlunde. Kabalerne blev 
i det hele taget en væsentlig støtte i de følgende måneder. Jeg mestrede en 
3-4 og lagde op til 50 daglig, idet jeg på toiletpapir førte statistik over, 
hvor ofte de gik op, hvor mange kort der manglede hvis ikke, afhængigheden 
af oplæg og blandingsmåden osv. 
</p><p>
Når rummet omkring én er småt, fysisk og mentalt, antager ellers upåagtede 
ting og gøremål enorme dimensioner. En af erfaringerne var, hvor man hang 
ved personlige ejendele. De var få. Mit ur havde jeg beholdt, og – bedst af 
alt – det var lykkedes mig at skjule en lille sølvkniv. Den syede jeg ind i 
en lomme bag buksegylpens knapper. Når jeg blev kropsvisiteret, ofte i 
Shellhuset, undgik den vogterens strøg op og ned ad klæderne. 
</p><p>
En særlig nytte gjorde den, da jeg på skrivebordet under et forhør så en 
blyantsbakke lige foran mig. Mens jeg ivrigt talende bøjede mig forover, fik 
jeg en blyant ned i skødet, kniven frem og skåret et godt stykke af 
blyanten. Et klenodie til lommen. 
</p><p>
Den kom snart i brug. En dag i Vestre hørte jeg sagte kalden gennem 
luftkanalen, der fører op til taget. Jeg var straks ved hullet, blev spurgt, 
om det var mig, og fik hejset en lille stump papir ned med nogle ord – jeg 
kendte skriften, det var ’Lange’s (Erik Skinhøj). I hast skrev jeg, at alle 
i ’bestyrelsen’ (tror jeg, jeg brugte) var kendt, og tilføjede »undt.« = 
undtagen den sidste ankomne. Det var biskop Øllgaard, men desværre var mit 
»undt.« blevet tydet som »inkl.« = inklusive, så Øllgaard længe blev 
afskåret fra mødedeltagelse i Frihedsrådet. 
</p><p>
Denne luftkanalkontakt var iværksat af to dristige fængselsbetjente, Kaj 
Hansen og Viggo Friberg, fra Vestres danske afdeling. Over loftet krøb de 
til den tyske afdeling, afmærkede hver kanal og havde derved skaffet mange 
værdifulde forbindelser, bl.a. til Kim Malthe-Bruun. Jeg hørte siden, at de 
anså mig for særlig begavet, fordi jeg straks var ved hullet. Muus havde 
engang fortalt mig om trafikken – og jeg havde haft ørerne på stilke hver 
time på dagen. 
</p><p>
»Vi kommer igen om en uge«, sagde de. Men da var jeg ikke til stede; i midten 
af november blev jeg, som en af de første, overført til Shellhusets 
nyindrettede loftsfængsel. 
</p><p>
En dag blev jeg fra Vestre kørt til forhør lænket med håndjern til restauratør 
Mikkelsen. Han var oprevet og knugede min hånd. 
</p><p>
Det viste sig senere, at han havde været under behandling af en ’hypnotisør’. 
Først havde Mikkelsen fået en indsprøjtning, så faldet i halvsøvn, da han 
skulle stirre på en glaskugle, og fået indgivet, at han ville få fred, hvis 
han røbede noget. Mikkelsen havde med en lommekniv forsøgt selvmord, to 
andre ofre havde gjort hængningsforsøg. 
</p><p>
Alt dette kom frem, da ’hypnotisøren’, tidligere kreditforeningsfuldmægtig 
Niels Johannes Nielsen, i september 1947 kom for retten, og det blev oplyst, 
at han også havde forsøgt sig med mig, men efter en samtale havde opgivet 
forsøget. Jeg huskede godt den lille halvgamle snuskede person, som snakkede 
alene med mig i en niche i Shellhuset under et forhør, mens gestapofolk så 
til på afstand. Igen engang var jeg sluppet billigt. Manden, der i 1938 var 
dømt for spionage for Tyskland, fik nu en dom på 16 år. 
</p><p>
Forhørene var efter Schweitzers bortrejse cirka en uge efter min arrestation 
og hans senere forflyttelse – han havde vist været for venlig mod bl.a. mig 
– overtaget af Bier og en kriminalråd Jessen, en ret ubegavet lille tyk 
sagfører fra Sydslesvig, sagde man. 
</p><p>
Der var ufærdigt og koldt på Shellhusets loft, man hundefrøs. Jeg sad i 
enecelle, nabo til vaskerummet, med en tom celle på den anden side. Den var 
der hul ind til, mens varmerør blev indlagt. 
</p><p>
I Shellhusfængslet var jeg længe berøvet enhver beskæftigelse, selv kortene 
var taget fra mig. Min svigerinde, Bella Edwards, fik adgang til at 
indlevere pakker, men alt spiseligt blev afvist, og bøger blev gemt hen. Ved 
en vagts fejltagelse en dag fik jeg kort og en kabalebog – de blev fjernet 
af ’Der Meister’ om aftenen. Men jeg havde da lært nye, svære kabaler 
udenad. 
</p><p>
Heldigvis havde jeg kniv og blyant i behold, skar 52 stykker ud af et 
sæbepaphylster; de kunne gemmes i lommetørklædet ved inspektion, og jeg 
kunne fortsætte mine kabalestatistikker. 
</p><p>
Jeg fik i de første måneder efterhånden en veritabel depression, som kun 
lettede, når jeg blev kaldt til forhør – og det blev sjældnere efterhånden. 
Glemt mig havde man vel ikke, men enten skulle jeg gøres mør, eller man 
havde for travlt nede i etagerne. 
</p><p>
Engang blev celledøren åbnet, og en ukendt stod udenfor, han trådte nervøst et 
skridt ind i cellen og viste mig et stykke papir – det var igen med ’Lange’s 
skrift. Spurgte, om jeg kendte brevskriveren, om jeg havde et svar. Jeg 
sagde blot »Nein, nein«, turde ikke forlade mig på manden. 
</p><h3>
Ét censureret brev hver 14. dag 
</h3><p>
Næppe var han gået, før en af vogterne var på pletten: Kendte jeg ham – nej – 
»det var en nedefra, hvad ville han«. Spørge, om jeg kendte en bestemt 
person, det gjorde jeg ikke. Så vidt jeg ved, blev han senere afsløret som 
købt af modstandsbevægelsen og formentlig henrettet. 
</p><p>
Ét censureret brev måtte jeg skrive og modtage hver 14. dag – det var svært at 
smugle meddelelser ind i uskyldige sætninger. En enkelt gang fik min 
71-årige mor besøgstilladelse. Karakteristisk for Biers ’metode’ var, at hun 
måtte vente i timevis, før han bekvemmede sig til at hente mig fra cellen 
til sølle ti minutters ’samtale’. 
</p><p>
Jeg forsøgte at opnå afveksling, bl.a. ved at bede om skrivemateriale for at 
indgive en klage eller anmodning, men en af vogterne sagde, det var 
nytteløst, i vagtstuen står for Dem »Totalverbot«. 
</p><p>
Denne vogter var forøvrigt vores trøst i ørkenen. Jäger hed han, murer fra 
Dresden. Over for os, som han havde tillid til, i hvert fald Schoch og mig, 
erklærede han sig som socialdemokrat og uven af nazismen. 
</p><p>
En kort tid var han leder af husfængslet og hilste os gemytligt godmorgen med 
bank på døren som en pensionatsvært. Snart blev han dog erstattet af en 
prøjsisk professionel ’Meister’ af den rette brølende nazimodel. 
</p><p>
Men Jäger svigtede os ikke. I ugerne før Shellhusets bombning i marts 1945 
åbnede han efter tur min og Schochs celledøre, råbte i kommandotone et eller 
andet, trådte et skridt frem og trak Politiken frem under sweateren, så vi 
på en skitse kunne se østfrontlinjens fremdrift mod vest. »Geht gut«, sagde 
han og pegede opmuntrende. Så hævede han igen røsten og smækkede døren. 
</p><p>
Schochs ufortrødne og barokke humor skaffede ham en vis popularitet hos ’Der 
Meister’ – forøvrigt også hos Hoffmann. Af en eller anden grund var jeg i 
særlig unåde. Det gav sig et oplivende udslag en dag, da Meister beordrede 
os alle til at træde an foran vore celledøre. Han oplæste en uddelt 
meddelelse på tysk og bad Schoch oversætte. Det drejede sig om, at der var 
konstateret »Ungeziefer« (utøj) i nogle celler. Schoch oversatte det til, at 
der havde været en vis uro deroppe, men det skulle vi ikke tage os af. 
</p><p>
Da jeg ville afbryde og korrigere oversættelsen, brølede chefen, at jeg skulle 
holde mund og straks gå ind i cellen. Temmelig forgrint aflyttede jeg 
indefra appellens videre forløb. 
</p><p>
Først ved juletid blev mit ’Totalverbot’ ophævet, tvivlsomt efter pres udefra, 
bl.a. fra rektor Jens Nørregaards side. Omkring den tid opnåede Nørregaard 
besøgstilladelse og spurgte bl.a., hvordan jeg fik tiden til at gå. Da jeg 
svarede, at jeg lagde kabaler, så han noget forundret på mig. Hans fine 
menneskelige udstråling var mig til stor opmuntring. 
</p><p>
Da forbuddet var ophævet, oprandt en total ændring i min tilværelse. Bøger, 
som længe havde ventet opmagasineret, blev efterhånden bragt mig. Den første 
var Chateaubriands erindringer i tre bind; de kan ved strejf ind i dem endnu 
genfremkalde oplevelsen af igen at læse – en udtørret oase blev atter 
vandet. 
</p><p>
Senere fulgte Prousts hele ’På sporet af den tabte tid’ på dansk. Det er nok 
den bog, måske også på grund af omstændighederne, som har gjort størst og 
varigst indtryk på mig. Jeg kunne læse et bind fra morgen til aften og var 
nærmest irriteret over måltider og vor korte hastige ’gårdtur’ frem og 
tilbage i fængslets mørke korridor. 
</p><p>
Også mad og cigarer fik jeg nu bragt ind og indlevede mig i en regelmæssig 
tilværelse som i sin ensformighed, hvor mærkeligt det kan lyde, havde en vis 
grad af beskyttet hygge under det uheldsvangre hvælv. 
</p><h3>
Opsøgte sine venlige vogtere 
</h3><p>
Jäger har jeg ikke haft lejlighed til at træffe efter bombardementet og 
befrielsen, ved ikke engang, om han slap levende fra RAF’s angreb. De to 
andre, der viste mig personlig venlighed og dermed en væsentlig moralsk 
støtte i korte episoder, Schweitzer og Wäsche, opsøgte jeg kort efter 5. maj 
i Kastellet, hvor de var interneret. Det kostede mig en del besvær gennem 
britiske militære besættelsesmyndigheder at få adgang dertil, og vore 
samtaler blev overværet af en ung engelsk militærperson, åbenbart 
tosprogligt udstyret til at konstatere, om vi konspirerede sammen. Det 
virkede temmelig komisk, men altså: militær security i enhver situation! 
</p><p>
Det eneste, jeg havde at sige dem, var en tak for deres adfærd over for mig, 
og at de nu måtte afvente følgerne af deres tilknytning til Gestapo. Til 
Wäsche sagde jeg, at han nok ville blive betragtet som en af nazismens 
kulturelle støtter, til Schweitzer, at han trods sin holdning i hvert fald 
over for mig og vel også andre kunne vente tiltale på linje med Hoffmann og 
andre ledere. Men, tilføjede jeg, hvis ønsket skulle jeg gerne vidne om 
deres forhold til mig. 
</p><p>
Jeg blev aldrig indkaldt som vidne mod Schweitzer, men mener, at jeg har 
afgivet skriftligt udsagn. Schweitzer blev vistnok efter et par års 
internering frigivet. 
</p><p>
Under sagen mod Hoffmann i december 1949 var jeg i retten angående Wäsche. Jeg 
afgav udtalelse om, at han var nazist, men mente, at en mindre aggressiv 
kurs her i landet ville gavne den tyske sag. I øvrigt refererede jeg til 
vore samtaler og trykkede hans hånd, før jeg forlod lokalet. 
</p><p>
Jeg synes, det er rimeligt i højere grad at fremhæve den menneskelige adfærd, 
man kunne møde, frem for den mængde af brølende, kommanderende, stupidt 
argumenterende herremenneskeætlinge, som var dominerende i milieuet. Hele 
tiden må det holdes i erindring, at jeg af de overordnede blev betragtet og 
behandlet som et ’særtilfælde’, en slags Führer, en våbenløs idealist, ein 
Wirrkopf. Det var dem fra frontlinjerne, de mange hundrede, som i kz-lejre, 
i tortur og henrettelser måtte undgælde for deres indsats mod 
Hitler-nazismen. 
</p><p>
Efter januar 1945 var jeg næppe til et eneste forhør, husfængslets dagligdag 
gled uændret. Kun én gang, efter at københavnsledelsen, blandt flere andre 
Rehberg og Tiemroth i februar-marts var blevet oprevet, stak Bier sit 
rottefjæs ind i min celle og sagde: »Nu har vi længe samlet materiale imod 
Dem. Nu har vi Dem snart, De har ikke bare været illegal bladmand o.l., som 
De siger. De har også ansvar for sabotage og militærgruppen«. 
</p><p>
Det lød som en tom trussel – men alligevel. 
</p><p>
Jeg hørte ikke mere om det, før 21.marts afsluttede mit korte, godt 5 måneder 
varende fangenskab.<br/><br/>
21. marts om formiddagen var jeg i vaskerummet i fløjen mod Nyropsgade alene 
med admiral Hammerich i vel 20 minutter. Man havde glemt os, og vi fik for 
den ene gangs skyld en samtale om vore forhold på stedet, vore udsigter og 
om hans datter Bente. 
</p><p>
Ved halvellevetiden blev vi ’opdaget’ og kommanderet tilbage til vore celler, 
Hammerich til sin i samme fløj, hvor han mindre end en time senere blev 
dræbt, da fløjen blev totalt destrueret af RAF’s første bombebølge. 
</p><p>
Jeg søgte ind i min, mod Kampmannsgade nærmest Vester Farimagsgade, og satte 
mig til at læse, turen var kommet til Romain Roland: ’Den fortryllede sjæl’. 
</p><p>
Vor del af tagetagen forblev næsen uberørt. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00933/2__Verdenskrig_i_Da_933339" data-id="933339" data-imgtype="jpg"/><p/><hr class="img-placeholder" data-classname="inline-img" data-src="http://multimedia.pol.dk/archive/00933/2__Verdenskrig_i_Da_933338" data-id="933338" data-imgtype="jpg" data-caption="Flammerne åd sig gennem taget på Shellhuset, og røgskyerne kunne ses på lang afstand, da briterne bombede Gestapos hovedkvarter (øverst). Nederst en brandmand på efterslukning i ruinerne. Foto: Tage Christensen/Polfoto"/><p>
Det hændte ofte, at tyske jagere dykkede ned over Shellhuset, måske for at 
forskrække os. Da jeg ca. kl. 11.15 hørte flystøj, regnede jeg 
med, at det var det samme igen, men så lød en maskingeværsale – i første 
øjeblik troede jeg, det var en fejltagelse, og begyndte at stige op på 
køjesengens øverste etage for at se ud ad det lille tagvindue. 
</p><p>
I samme sekund faldt første bølges bomber, og huset rystede. Hos mig faldt 
bøger og alt på gulvet, og kalkpudset raslede ned – men intet andet. Jeg 
smed mig ind under sengen og tog min kuffert over hovedet, ventede næste 
bølge. Den kom straks efter. En fuldtræffer er der intet at stille op imod, 
tænkte jeg, men jeg vil ikke slås ihjel af en mursten. Derfor kufferten. 
</p><p>
Der kom ingen ny rystelse, jeg kravlede ud, på gangen hørtes stemmer, jeg 
råbte: »Luk op« på dansk og tysk og prøvede at sparke døren ud – forgæves. 
</p><p>
Så hørte jeg Lyst Hansen Hansen flere gange sige »Nøglerne«. Jeg var klar 
over, at det var til en tysk vagt og råbte: »Det hedder die Schlüssel«. Et 
øjeblik efter åbnede Lyst Hansen celledøren og sagde: »Så går vi, Fog«. 
</p><p>
Aldrig før eller siden har jeg været så angst, og aldrig hørt så befriende en 
stemme. Og så på fynsk. 
</p><h3>
Ned i kælderen 
</h3><p>
Vi gik i en lang række over et loft til en ellers ubrugt bagtrappe. Jeg 
troede, angrebet havde været mislykket, efterlod alt og var bekymret for det 
vrøvl, jeg ville få, når jeg blev ført tilbage til cellen og havde skamferet 
døren. Indespærringens nedværdigelse indtil nær det ydmyge. 
</p><p>
På vej ned ad trapperne gik en stikker, der var sat fast, fordi han havde 
solgt sin pistol på en café, foran mig. Han holdt arme og hænder, den ene 
skamferet på Østfronten, over hovedet. Jeg sagde: »Det hjælper ikke mod en 
bombe. Vis os hellere vejen ud, De kender jo huset«. Han så kun skrækslagen 
på mig. Den lange række foran gik tavs ned ad trapperne og fortsatte til 
kælderen. 
</p><p>
Dér, tænkte jeg, sidder tyskerne parat og fanger os efter tur. Ved 1. sal 
drejede jeg, alene, om og gik gennem gangen mod hovedindgangen på Vester 
Farimagsgade-hjørnet. Døre til kontorerne stod åbne, intet menneske at se, 
papirer lå ud over gulvet, borde og skabe var dækket af støv og puds – det 
virkede som et hus forladt i årevis. Roen kom over mig. Nu var det kun at 
slippe væk. 
</p><p>
På reposen stod Brandt Rehberg, støttede sig til gelænderet endnu svækket af 
sine mishandlinger. Han så chokeret på trapperne ned, hvor lig lå hulter til 
bulter, flere med tøjet revet af i den <i>blast</i>, der havde dræbt 
dem. Rehberg har senere fortalt, at jeg slog ham på skulderen og sagde: 
»Skal vi se at komme videre«. Han nærmest kurede ned langs gelænderet. Jeg 
banede mig vej over og mellem ligene. 
</p><p>
På afsatsen foran vagtlokalet lå mellem døde en tyk pige med åbne øjne. Hun så 
på mig. Jeg tog hende i armene og begyndte at slæbe hende mod udgangen. I 
det samme hørtes ambulance-brandbilshorn i det fjerne, så jeg slap hende. 
Udenfor lå soldater dræbt på geled, Rehberg og jeg løb over broen mod 
Hammerichsgade, Rehbergs cellekammerat, ingeniør Ove Kampmann, tog sig af 
Rehberg, og jeg sluttede mig til Schoch på Jarmers Plads. Vi gik gennem Skt. 
Peders Stræde, i portene stod enkelte husvagter, de spurgte, hvad der var 
sket, og vi svarede, at vi ikke vidste det. Det lød ikke overbevisende, jeg 
opdagede, at vi var overdrysset med kalkstøv. 
</p><p>
Schoch sagde: »Vi vil ikke til Sverige«, jeg, at vi dog måtte spørge rådet. 
</p><p>
Da vi havde børstet os af og rundede Nørregade-hjørnet, mødte vi en enlig 
herre, uanfægtet af luftalarmen, som vi begge kendte, professor Kr. 
Sindballe. Vi sagde vist temmelig dagligdags »Goddag«. Da vi så tilbage, 
stod professoren med sin brede sorte hat i hånden og stirrede ærlig talt 
temmelig forbavset efter os. 
</p><p>
På Daells hjørne stod Lyst Hansen. Han var på vej ud af byen, sagde han – i 
det samme knitrede og bragede brandbomberne i Shellhuset, så vi skiltes 
hurtigt. 
</p><p>
På vej ned ad bagtrappen havde vi set, at hele Nyropsgade-fløjens øverste 
etager var destrueret. Vi kunne ikke sanse, hvordan det var gået vore 
fængselsfæller der. Først dage senere hørte vi om deres skæbne – Hoffman 
angav ved forhør i 1949, at ca. 200 tyskere og danskere i Gestapo blev dræbt 
ved selve bombardementet. 
</p><p>
Hos en fælles bekendt, en læge i Gothersgade, fik vi husly. Så snart 
luftalarmen var afblæst, gjorde vi, hvad vi kunne, for at meddele vore 
pårørende vor redning. Det lykkedes kun delvis. Elin og drengen havde i 
Leksand hørt om bombardementet, men først næste dag fik de besked om, at jeg 
var i live. En aftalt kode transmitteret via Erik Seidenfaden fra et 
dansk-svensk ingeniørfirma lød: »Arbejderne på Fyn går strålende«. 
</p><p>
Gennem Bella Edwards fik min mor hurtigt at vide, endnu før hun vidste om 
bombardementet, at jeg var i frihed. Jeg havde straks sendt Bella et 
telegram. 
</p><p>
Nok var Schoch og jeg befriet og opstemte med mad og øl og snaps på bordet de 
første timer. Men så kom rygterne om Den Franske Skole og de mange dræbte 
børn og dæmpede stemningen ned. Urimeligt – men alligevel følte vi os på en 
måde medansvarlige. Jeg husker tydeligt vor samtale derom, at vi gerne var 
vendt tilbage til vore celler, hvis katastrofen derved kunne være undgået, 
hvis begivenhedernes film kunne drejes nogle timer tilbage og fortsætte som 
før. Men tidens sekvens er den mest ubønhørlige af alle dimensioner. 
</p><h3>
Kontakt med kammeraterne 
</h3><p>
Om aftenen tog vi sporvogn til Charlottenlund, hvor Schoch havde skaffet os 
hjemsted hos Grethe Naur. Hendes tidligere mand, Albert Naur, og børnene 
Robert, Peter og Ida var der – og det tør siges, at vi måtte fortælle og 
fortælle. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00933/Billeder_af_en_bes__933342" data-id="933342" data-imgtype="jpg" data-caption="Fejlbombningen af Den Franske Skole på Frederiksberg kostede 86 børn og 18 voksne livet. Foto: Erik Petersen"/><p>
Det var påtrængende for mig at få kontakt med mine kammerater. Peter cyklede 
af sted som stafet, og det lykkedes ham at finde frem til Kjeld Abell og 
bringe ham med. Han skulle dagen efter illegalt til Sverige og fik friske 
hilsener med – og jeg rede på andres væren og ophold. 
</p><p>
Det blev sent. Schoch krævede, at han og jeg skulle dele soveværelse, efter de 
mange måneders abrupte, tilfældige træf i vaskerum, på gange, og 
uformulerede bank på væggen mellem vore celler. 
</p><p>
Uden for vort soveværelse var en stor altan. Ved midnat stod jeg der sammen 
med Peter og så op mod en mørk, skyfri himmel. Peter var allerede da, som 
16-årig, en kyndig astronom, ivrigt fortalte han mig om stjernehimlens 
figurer, deres navne, deres pladser. 
</p><p>
Den kolde høje luft, hans tale om det meget fjerne, vejrtrækningen, et nu. 
</p><p>
Dagen efter mødte jeg Elias Bredsdorff, der boede hos højesteretsdommer 
Vilhelm Topsøe-Jensen. Han havde meget at meddele og alle forbindelser i 
orden. Blandt andet berettede han om, hvorledes han havde fået 
’Frihedssangen’, med tekst af Sven Møller Kristensen og musik af Knudåge 
Riisager, bragt til live og afsendt til England. Han prøvede uden særligt 
held at nynne den for mig. Vinduet til villavejen stod åbent, et bud cyklede 
forbi, fløjtende. »Hør«, sagde Elias, »der er den, den er i orden, BBC 
sendte den første gang i aftes«. 
</p><p>
Bombardementet af Shellhuset, blev det sagt dengang og senere, var »bestilt« 
fra Danmark, også, at det havde haft Frihedsrådets sanktion. Andre hævdede, 
at initiativet var udgået fra den »lille generalstab« eller SOE. 
</p><p>
Jeg har ikke eftersporet sandheden i dette; nogle dengang aktive medlemmer af 
rådet har benægtet, at de var informeret, endsige indforståede. Først i 
Frode Jakobsens bog om Frihedsrådet (1975) kommer sandheden frem (bd. II, 
338 ff.) Det var faldskærmschefen, Ole Lippmann, som forelagde ham en plan 
fra England om at ødelægge Gestapo’s hovedkvarter i København, som det var 
sket i oktober 1944 i Aarhus. Betingelsen for forespørgslen var, at Frode 
intet nævnede derom til nogen, heller ikke i rådet. 
</p><p>
Han gør ærligt rede for sin usikkerhed og sit »tøvende, ængstelige ja«. Det 
»havde været vort princip – altså også Fogs og Schochs: at kampens interesse 
altid måtte gå forrest«. Og heri havde han ret, også i sin påtvungne 
tavshedspligt dengang og altså – mig bekendt – indtil nu. 
</p><p>
Det er under enhver krigshandling umuligt at vurdere, både forud og siden, om 
ofrene er resultatet værd. Den tungeste byrde bagefter var ikke, at så mange 
af vore egne blev dræbt, men de over hundrede uskyldige børn og voksne, som 
ved en manøvrefejl mistede livet i Den Franske Skole. 
</p><p class=" bl-elem"><i class=" bl-elem">Publiceret 5. maj 2015</i></p>	
</div>
</div></body></html>
