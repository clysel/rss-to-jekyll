---
layout:     post
title: 	    "95 personer anholdt i politiaktion mod menneskehandel"
post_author:	    
post_date:	    Wed, 25 Feb 2015 12:31:54 +0100
post_site:	    politiken.dk 
post_link:	    http://politiken.dk/indland/ECE2562902/95-personer-anholdt-i-politiaktion-mod-menneskehandel/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
En politiaktion med kodenavnet Hvepsebo er endt efter 62 ransagninger. Cirka 
15 er sigtet for menneskehandel.
</p><p>
Dagen igennem er snesevis af mennesker blevet anholdt i en stor politiaktion 
med kodenavnet hvepsebo. Nu er operationen slut og antallet af anholdte er 
oppe på 95.
</p><p>
Det oplyser politiinspektør Karl Erik Agerbo fra specialgruppen Task Force 
Indbrud
</p><p>
Ved middagstid lød det, at der var 60 anholdte.
</p><p>
»Aktionen er overstået. Vi har de mennesker, vi skal have, tror vi. Vi mangler 
nemlig stadig at kontrollere identiteten på nogle af dem«, siger han.
</p><h3>
Advokat og revisor anholdt
</h3><p>
Blandt de anholdte er en advokat og en revisor, som henholdsvis er sigtet for 
skattesvig og bedrageri. Mere kan politiet ikke oplyse om deres sigtelser.
</p><p>
Derudover er nu op mod 15 af de anholdte sigtet for menneskehandel.
</p><p>
Flere af de anholdte skal torsdag fremstilles i grundlovsforhør i Retten i 
Lyngby, hvor en dommer skal afgøre, om de skal varetægtsfængsles. Ifølge 
politiinspektøren skal alle de personer, som er sigtet for menneskehandel, 
fremstilles.
</p><p>
Politiet mangler stadig at finde ud af, om man også vil kræve revisoren og 
advokaten fængslet.
</p><h3>
Uklart, hvem der skal for en dommer
</h3><p>
Først i morgen tidlig vil det stå klart, hvem der skal for en dommer.
</p><p>
Advokaten og revisoren er begge danske, hvorimod hovedparten af de øvrige 
anholdte fortrinsvis kommer fra Rumænien, lyder det fra Karl Erik Agerbo.
</p><p>
Politiaktionen, som har fået kodenavnet Hvepsebo, er foregået i et samarbejde 
mellem politiets Task Force Indbrud, Bagmandspolitiet, Udlændingestyrelsen, 
Center Mod Menneskehandel, Skat og Rigspolitiet.
</p><h3>
62 ransagninger
</h3><p>
I forbindelse med aktionen har politiet foretaget ransagninger på 62 adresser.
</p><p>
De personer, som ikke er mistænkt for menneskehandel, er i første omgang 
mistænkt for bedrageri. Dog mener politiet, at disse personer er blevet 
udnyttet, og deres identitet er blevet misbrugt til kriminalitet.
</p><p>
Misbruget af de anholdtes identiteter er ifølge politiets sigtelse blevet 
brugt til at begå svindel i form af bedrageri.
</p><p class=" bl-elem">
Ofrene har været långivere og samt ansat i Skat og banker samt almindelige 
handlende. Politiet oplyser, at der er svindlet for »betydelige beløb«.
</p>	
</div>
</div></body></html>
