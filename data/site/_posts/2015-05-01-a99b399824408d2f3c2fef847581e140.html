---
layout:     post
title: 	    "Hospitaler vil have mere brug og smid væk-udstyr"
post_author:	    Ulrik Andersen
post_date:	    Fri, 01 May 2015 07:00:10 +0000
post_site:	    ing.dk 
post_link:	    http://ing.dk/artikel/hospitaler-vil-have-mere-brug-og-smid-vaek-udstyr-175760
---
<html><body><div><section class="body">
			<p>Genbrug er godt. Men ikke altid den bedste løsning. Det viser en analyse af fordele og ulemper ved brug af engangsudstyr og genbrugeligt udstyr, som projektgruppen for Det Nye Rigshospital har lavet.</p>
			<p>Gruppen undersøgte otte forskellige typer udstyr og konkluderede, at for seks ud af de otte typer ville det være billigst at bruge engangsudstyr, fordi det er så dyrt at rengøre, sterilisere og transportere genbrugeligt udstyr.</p>
			<p>For Det Nye Rigshospital er der desuden den fordel, at der kan spares plads i den nye sterilcentral, der skal bygges som følge af Region Hovedstadens beslutning om opgradering af genbehandlingssteder ved centralisering og etablering af to nye fælles regionale sterilcentraler.</p>
			<p>»Med engangsudstyr kan vi spare på produktionskapaciteten. Men man får selvfølgelig mere affald til bortskaffelse,« forklarer specialkonsulent Mille Kaufmann fra projektgruppen.</p>
			<p>Ifølge klinisk projektleder Trine Frederiksen fra Regional Sterilcentral Rigshospitalet vil omkring 80 procent af instrumentsættene i regionens ambulatorier, fødegange og skadestuer fremover være engangsinstrumenter.</p>
			<h2>Flere vælger engangsudstyr</h2>
			<p>Også på landets andre sygehuse har man fået øjnene op for fordelene ved engangsudstyr. Projektgrupperne bag de nye universitetshospitaler i Odense og Aalborg regner begge med, at der skal bruges mere engangsudstyr fremover.</p>
			<p>»På det nye sygehus skal vi øge aktiviteten i forhold til i dag, men vi forventer ikke at skulle genbehandle mere udstyr, fordi vi vil gå over til mere engangsudstyr,« fortæller ingeniør André Paasch fra Projekt­afdelingen Nyt Aalborg Universitetshospital således.</p>
			<p>For sygehusene handler brugen af engangsudstyr især om spare penge på håndteringen af det medicinske udstyr. Men det handler også om at sikre, at der er kapacitet til at rengøre det udstyr, som det godt kan betale sig at genbruge, fortæller konsulent Pia Hilsberg fra Hilsberg &amp; Partner, som med sin baggrund som sygeplejerske med speciale inden for sterilcentraler er involveret i arbejdet med en del af de nye sterilcentraler, der skal opføres over de kommende år.</p>
			<p>»Mængden af instrumenter stiger hele tiden, og de bliver mere og mere komplekse. Da jeg begyndte som sygeplejerske, brugte man de samme instrumenttyper til mange forskellige slags operationsindgreb, men i dag er der rigtig mange instrumenter, der er dedikeret til en enkelt type indgreb. Det giver kirurgen store fordele, men er til gengæld en stor udfordring for genbehandlingsenhederne, idet de er mere ressourcekrævende at rengøre,« forklarer hun.</p>
			<p>En anden faktor, der ikke bliver nævnt så tit, er svind:</p>
			<p>»Der er et betydeligt svind af småinstrumenter. Man vil nok blive overrasket, hvis man opgjorde, hvor meget der forsvinder i affald, under vask og i folks lommer. Det er med til at gøre engangsudstyr til en god forretning,« siger Pia Hilsberg.</p>
			<h2>Specialbyggede instrumenter</h2>
			<p>En tredje faktor, der vil føre til mere engangsudstyr, er muligheden for at lave både instrumenter og implantater specielt til de enkelte kirurger og de enkelte patienter, siger faglæge Brian Kristensen fra Central Enhed for Infektionshygiejne på Statens Serum Institut.</p>
			<p>»Der findes systemer i dag, som kan producere operationsudstyr, så det lige passer til en kirurg, der eksempelvis har en meget stor hånd. Og nogle steder i verden er man  også begyndt at bruge produktionsudstyr, som kan analysere røntgenbilleder og printe eksempelvis skruer ud, så de lige passer til den knogle, som de skal være med til at holde sammen. Det er smart, for der er stor forskel på knoglerne hos en 6-årig dreng og en 93-årig mand, og på den måde kan du få præcis de skruer, du har brug for – uden spild,« siger han.</p>
			<p>Endnu er den slags systemer ikke i brug i Danmark, men de findes blandt andet på hospitaler i Holland.</p>
			<p>Sidst, men ikke mindst, vil øget brug af engangsudstyr mindske risikoen for smitte mellem patienterne. I dag får 7-10 procent af patienterne faktisk en ekstra infek­tion med hjem fra hospitalet. Enten fordi bakterier fra deres egen krop kommer op i nærheden af et sterilt område under en operation, eller fordi de smittes af andre patienter.</p>
			<p>»Noget engangsudstyr er faktisk dyrere end flergangsudstyr. Men udgiften skal holdes op imod udgifterne til at behandle alvorlige infektioner, der er resultatet af utilstrækkeligt rengjort udstyr. Hvis du får bare en dyb sårinfektion på grund af dårlig genbehandlet udstyr, vil det være en katastrofe,« siger Brian Kristensen.</p>
		</section>
		  </div></body></html>
