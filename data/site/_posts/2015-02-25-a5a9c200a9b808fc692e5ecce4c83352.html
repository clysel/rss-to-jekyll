---
layout:     post
title: 	    "Figo har brug for held til at slå Blatter"
post_author:	    
post_date:	    Wed, 25 Feb 2015 08:56:13 +0100
post_site:	    politiken.dk 
post_link:	    http://politiken.dk/sport/fodbold/ECE2561988/figo-har-brug-for-held-til-at-slaa-blatter/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
For første gang under seancen på Hotel Hilton i Kastrup sukkede Luís Figo. I 
små 20 minutter havde han fortalt engageret om sit kandidatur til 
præsidentposten i Det Internationale Fodboldforbund (Fifa) og understreget 
en klar tro på sine muligheder for at vælte den traditionsrige sports 
mangeårige leder, Sepp Blatter. Men på vej ud ad døren var det, som om de 
højtravende politiske sætninger og slagord slog revner. 
</p><p>
»Held og lykke«, slyngede en af de fremmødte journalister ud i luften. 
</p><p>
Og da var det, at den 42-årige portugisiske fodboldlegende stoppede op, trak 
sine kulsorte øjenbryn sammen i et skeptisk blik, åndede tungt ud og sagde: 
</p><p>
»Jeg får brug for det«. 
</p><p>
Siden Luís Figo annoncerede sit kandidatur til det magtfulde fodboldhverv, har 
han rejst rundt til en række nationale forbund for at skaffe den ene ting, 
han har endnu mere brug for end held og lykke: stemmer. Hvis han skal slå 
Sepp Blatter ved præsidentvalget 29. maj i Zürich, har portugiseren brug for 
støtte fra mindst 105 af de 209 Fifa-medlemmer. 
</p><div class="art-quote article-box">
<p class="quote"/>
<blockquote>
<p class="quote-txt">
Det generelle billede af Fifa indeholder korruption
</p>
<p class="sender">
Luis Figo 
</p>
</blockquote>
</div><p>
»Det generelle billede af Fifa indeholder korruption, mangel på 
gennemsigtighed, og ved VM i Brasilien så jeg selv folk protestere. Sådan 
bør det ikke være. Derfor vil jeg forbedre det image, men for at kunne det 
må vi først ændre lederskabet«, sagde Luís Figo på Hotel Hilton. </p><p><b class="ext-link">LÆS OGSÅ:</b><a class="embeddedlink" href="http://politiken.dk/sport/fodbold/ECE2526426/legendarisk-portugiser-udfordrer-blatter/">Legendarisk portugiser 
udfordrer Blatter</a></p><p>
I går var han fløjet til København for at sikre sig opbakning fra ni forbund, 
der var samlet i den danske hovedstad: Danmark, Norge, Sverige, Finland, 
Færøerne, Island, Estland, Letland og Litauen. Over for dem uddybede han sit 
manifest. 
</p><p>
Det indeholder blandt andet, at han vil uddele en større del af Fifa’s 
indtægter til de nationale forbund for at støtte græsrødderne, stifte et 
uafhængigt kontrolorgan og åbne for op til 48 nationer ved VM i stedet for 
32 nu. Samtidig ønsker han at offentliggøre den rapport, der gransker, om 
Qatar bestak sig til at vinde værtskabet for VM 2022 – en slutrunde, der 
formentlig kommer til at foregå i november og december, bekendtgjorde Fifa i 
går. 
</p><p>
»Et af mine vigtigste forslag er at styrke græsrodsfodbolden. Jeg er selv 
vokset op med at spille fodbold i Lissabons gader, så jeg ved, hvilken stærk 
effekt sporten kan have. For at styrke fodbold på det niveau, må vi fordele 
pengene på en anden måde, så de når helt derud«, sagde Luís Figo. 
</p><h3>
Figo: Det bliver svært 
</h3><div class="art-fakta article-box">
<h4 class=""/><p>Præsidentkandidater </p><p>Fifa-valg </p>
<div class="fakta-body" data-buildingblock="embedded_factboxlink">
<p><b>Sepp Blatter</b> (78 år)
</p><p>
Præsident i Fifa siden 1998. Schweizeren er trods anklager om korruption 
blevet genvalgt i 2002, 2007 og 2011.
</p><p><b>Michael van Praag</b> (67 år): Formand for det hollandske fodboldforbund 
(KNVB). Tidligere bestyrelsesformand i Amsterdam-klubben Ajax.
</p><p><b>Prins Ali bin Al-Hussein</b> (39 år): Vicepræsident i Fifa. Bror til 
Jordans regent kong Abdullah.
</p><p class=" bl-elem"><b>Luís Figo</b> (42 år): Tidl. topspiller for bl.a. Real Madrid, FC 
Barcelona og Inter. 127 landskampe for Portugal.
</p>
</div>
</div><p>
Umiddelbart ligner portugiseren stadig den spiller, der bjergtog fodboldfans 
verden over, når han tryllede op ad kanten for Barcelona, Real Madrid, Inter 
og Portugal. Samme intense blik, samme kridhvide øre til øre-smil, samme 
sorte hår – dog nu med enkelte grå hår, men stadig så få, at de end ikke 
samler sig i stænk. Alligevel er det tydeligt, at han nu agerer uden for 
banen. Støvlerne er skiftet ud med spidse lædersko, sportstøjet med et 
skarpt jakkesæt, svedbåndet med et gyldent ur. </p><p>
»Jeg er stolt af min fortid, men jeg bruger den ikke i min kampagne. 
Selvfølgelig er det positivt, at jeg kender sporten så godt, men jeg vil 
ikke overbevise forbundene med, at jeg var en succesrig spiller. Jeg vil 
vælges for mine ideer«, sagde Figo. 
</p><p><b class="ext-link">2022:</b><a class="embeddedlink" href="http://politiken.dk/sport/fodbold/ECE2560520/fifa-anbefaler-en-komprimeret-vm-slutrunde-sidst-i-2022/">Fifa anbefaler en komprimeret VM-slutrunde 
sidst i 2022</a></p><p>
Omkring årtusindeskiftet rakte Luís Figos evner til, at han blev kåret som 
verdens bedste inden for kridtstregerne – om talentet udenfor er lige så 
stort og rækker til en plads i toppen af fodboldens magthierarki, viser sig 
ved valget 29. maj. Der er 78-årige Sepp Blatter storfavorit til at vinde 
foran Figo og to andre modkandidater: hollandske Michael van Praag og prins 
Ali bin al-Hussein af Jordan. 
</p><p>
»Jeg ved ikke, hvor store mine chancer for at slå hr. Blatter er. Men jeg er 
fortrøstningsfuld, ellers ville jeg ikke have stillet op. Uanset hvad mener 
jeg først og fremmest, at det er godt for sporten at tage en åben debat om 
forskellige ideer og fremtiden. For mig er det allervigtigst. Vinderen ved 
det bliver i sidste ende fodbolden. Men mit mål er altid at opnå succes. Jeg 
ved godt, at det bliver svært – jeg er realistisk omkring min position og 
situationen. Hr. Blatter har været i spidsen siden 1998, og jeg ved, hvor 
vanskeligt det er at ændre mentaliteten hos de mange mennesker, der støtter 
ham«, sagde Luís Figo. 
</p><h3>
DBU endnu usikker på stemme 
</h3><p>
Dansk Boldspil-Union (DBU) var vært ved arrangementet i går og har spillet en 
særlig rolle i portugiserens kandidatur. Formand Jesper Møller var en af de 
fem påkrævede støtter, der skrev under på nomineringen af Figo – men han ved 
endnu ikke, om han i sidste ende også vil stemme på fodboldlegenden. Og han 
ved, at det bliver meget svært at slå Blatter. 
</p><p>
»Vi diskuterer nu, hvilke muligheder Figo reelt set har. Jeg ved ikke, om han 
har større chancer end de andre modkandidater, men han har en anden profil, 
og det kan være godt«, sagde Jesper Møller. 
</p><p class=" bl-elem">
Som et ukueligt konkurrencemenneske holdt Figo selv fast i troen på egne evner 
– indtil han på vej ud ad døren sukkede og erkendte: Ja, han har brug for 
held. 
</p>	
</div>
</div></body></html>
