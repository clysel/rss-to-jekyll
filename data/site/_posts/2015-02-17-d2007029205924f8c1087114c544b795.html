---
layout:     post
title: 	    "Ny DKCERT-chef overvejer bokse til dataovervågning på landets universiteter"
post_author:	    Jakob Møllerhøj
post_date:	    Tue, 17 Feb 2015 14:07:46 +0000
post_site:	    www.version2.dk 
post_link:	    http://www.version2.dk/artikel/ny-dkcert-chef-overvejer-bokse-til-dataovervaagning-paa-landets-universiteter-77317?utm_medium=feed&utm_source=version2.dk&utm_campaign=it_nyheder
---
<html><body><div><section class="body"><p>Næste måned sætter Henrik Larsen sig i chefstolen hos varslingstjenesten DKCERT. Han kommer fra en stilling som informationssikkerhedschef på Københavns Universitet. Noget af det, han vil undersøge i løbet af de første måneder i stolen, er muligheden for at opbygge et slags sensornetværk på landets universiteter.</p>

<p>Et lignende netværk er kendt fra den statslige varslingstjeneste GovCERT under Center for Cybersikkerhed, der tilbyder en løsning til blandt andet at overvåge trafikken for uregelmæssigheder hos ministerier.</p>



<p>Sensorerne eller boksene, som de er blevet kaldt her på Version2, overvåger internettrafikken til og fra en organisation for at finde mønstre, der indikerer, hvorvidt netværket er blevet kompromitteret, så myndigheden eller virksomheden kan varskoes om, at noget er galt.</p>

<p>»Vi skal måske til at levere nogle mere tekniske løsninger til universiteterne. Det kunne være en scanning af både den indgående og udgående trafik,« siger Henrik Larsen.</p>

<p>Udover universiteterne kan det også komme på tale at inkludere en række andre institutioner inden for DKCERTS område, der dækker institutioner inden for forskning og undervisning.</p>



<p>»Ja, det kunne også være Det kongelige Bibliotek, Statens Museum for Kunst og fx Kunstakademiets skoler. Generelt institutioner inden for forskning og undervisning,« siger Henrik Larsen.</p>

<p>Der kan være god grund til at opsætte bokse på netop universiteter, påpeger han.</p>

<p>»Hvis vi sammenligner med universiteter i USA, så er det en åben verden. Det er danske universiteter også. Amerikanske universiteter bliver meget anvendt til at være mellemstationer for cyberkriminalitet. Det har vi kun set i Danmark i mindre omfang endnu. Men det vil jeg også meget gerne være med til at undgå.«</p>

<p>En opbygning af et sensornetværk på blandt andet universiteter er dog et stykke ude i fremtiden og er først noget, der skal analyseres nærmere, påpeger Henrik Larsen. Også en eventuel betalingsordning skal undersøges.</p>

<p>DKCERT er en tjeneste under DeIC, Danish e-Infrastructure Cooperation, der har til formål at understøtte Danmark som e-Science nation gennem levering af e-infrastruktur til forskning og forskningsbaseret undervisning.</p>

<p>»DeIC er jo abonnementsbetalt. Så det vil sandsynligvis skulle inkluderes i abonnementet, men det kan jeg ikke sige med sikkerhed på nuværende tidspunkt. Jeg er nødt til at analysere på, om vi eventuelt - hvis nogen ønsker det - eksempelvis kan lave et premium abonnement, hvor man kan tilkøbe nogle tjenester. Men det må undersøges nærmere.«</p>

<p>Henrik Larsen fortæller, at han sammen med de ansatte ved DKCERT vil undersøge, hvad der er af muligheder for en sådan løsning i løbet af de kommende måneder.</p>

<p>Udover at se på en konkret teknisk løsning til blandt andet universiteter vil Henrik Larsen fokusere på at levere de services, som brugerne efterspørger. Brugerne er her institutioner inden for forskning og undervisning og altså ikke eksempelvis mindre virksomheder eller privatpersoner, der måtte have behov for hjælp til it-sikkerhed.</p>

<p>»Opgaven ligger ikke rigtigt nogen steder. Hvis man læser den nationale strategi (<a href="file:///home/jakob/Downloads/FINALnational_strategi_cyber_informationssikkerhed_pdfa.pdf">National strategi for cyber- og informationssikkerhed (PDF)</a>, red.) igennem, så er det en kombination af Digitaliseringsstyrelsen og Center for Cybersikkerhed, der skal oplyse om sikkerhedstrusler. Men der er ikke rigtigt nogen til at rådgive private og mindre- og mellemstore virksomheder,« siger Henrik Larsen og fortsætter:</p>



<p>»DKCERT har ikke midler til at drive opsøgende virksomhed. Men vi kan jo sagtens sende advarsler ud, og alle er meget velkomne til at abonnere på vores nyhedsbrev.«</p>
  </section></div></body></html>
