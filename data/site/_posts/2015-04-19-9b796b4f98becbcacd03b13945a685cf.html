---
layout:     post
title: 	    "Lys, lyd og nærvær har forbedret superliga-tv"
post_author:	    
post_date:	    Sun, 19 Apr 2015 11:00:16 +0200
post_site:	    politiken.dk 
post_link:	    http://politiken.dk/sport/fodbold/ECE2633950/lys-lyd-og-naervaer-har-forbedret-superliga-tv/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Det er let at se forskel. Hvis man som tv-tilskuer ser en 10-15 år gammel 
superligakamp og lige efter blænder op for en helt ny dyst i den bedste 
danske fodboldrække, er det tydeligt, at kvaliteten er hævet markant. Ikke 
nødvendigvis kvaliteten af spillet på banen, men af tv-produktionen. 
</p><p>
Billederne er mindre grynede, farverne er klarere, lyden er bedre, grafikker 
over spillernes løbeevner dukker op, antallet af kameravinkler er flere, 
reporterne komme tættere på aktørerne – endda helt ned i omklædningsrummet 
til tider. 
</p><p>
»Hvis man ser en ældre tv-produktion i dag, kan den let se lidt amatøragtig 
ud«, siger Henrik Saabye, der er en af sportsverdenens mest anerkendte 
tv-producere og blandt andet står i spidsen for Viasats fire ugentlige 
superligakampe, som når ud til hundredtusindvis af danskere. 
</p><p>
»Der er sket en klar forbedring, og den store drivkraft bag udviklingen har 
været Champions League. Pludselig blev der stillet krav til, hvordan de 
forskellige tv-stationer skulle producere kampene, hvis de ville have 
rettighederne – tidligere satte man selv standarden. Ved Danmarks 
legendariske landskamp mod Sovjetunionen i 1985 var der for eksempel 5 
kameraer, hvoraf to kunne producere billeder i slowmotion. Når vi dækker 
Superliga i dag, bruger vi 12 kameraer, der alle kan lave slow. Og vi har 
omkring 20 mikrofoner langs banen«, siger Henrik Saabye. 
</p><h3>
FCK-FCN afvikles i nyt lys 
</h3><p>
Antallet af kameraer og deres kvalitet er blot et af de områder, der har 
ændret sig i fodboldproduktionen over årene. Et andet er lyset. 
Projektørerne på de danske arenaer kaster ganske enkelt flere lux ned over 
spillerne nu end tidligere – og det medvirker blandt andet til at give 
klarere farver og mindre grynede tv-billeder. 
</p><p>
Netop på lysområdet har FC København hævet den danske barre i dette forår. Når 
københavnerne i aften dyster mod FC Nordsjælland i forårsmørket, sender et 
nyt projektøranlæg Superligaens højeste lysstyrke ud over spillerne. 
</p><p>
»For at give flotte farver og gode tv-billeder har man øget mængden af lys, 
ligesom det er også virker fedt på stadion. Derudover bruger anlægget en 
teknik kaldet flickerfree, altså flimrefri. Mens traditionel belysning reelt 
set skifter 50 gangen i sekundet, har det her anlæg langt højere frekvenser, 
så lyset står meget skarpere. Det er især vigtigt ved optagelser i 
slowmotion og superslow, hvor det med de gamle anlæg kan se ud, som om 
lysstyrken kører op og ned«, siger Morten Reimann, Sales Manager i Philips, 
der står bag Telia Parkens nye anlæg. 
</p><p><span class="img-contimg-fl-center"><img class="image inlineLightBox" src="http://multimedia.pol.dk/archive/00929/TVproduktion_IMG_929370y.jpg" alt="" border="0"/></span></p><p><a class=" bl-elem" href="http://multimedia.pol.dk/archive/00929/TVproduktion_IMG_929370a.jpg" target="_blank">Se 
stor grafik her</a></p><p>
»Det giver optimale betingelser for billeder i ultrahøj opløsning. I det hele 
taget får tv-selskaberne mulighed for at lave en fed produktion, og det vil 
de selvfølgelig gerne have, når nu de betaler en stang guld for 
rettighederne«, siger han. 
</p><p>
Netop oplevelsen er den primære årsag til, at FCK har investeret i 
lysanlægget. 
</p><p>
»Vi kan som sådan aldrig garantere for spillet på banen, men vi kan sikre, at 
fodbolden fremstår så flot som muligt. For tilskuerne og for de mange 
tv-seere. Det har vi sikret med det her nye lys, der er oppe i europæisk 
topklasse«, siger Jes Mortensen, pressechef i FCK. 
</p><h3>
Vigtigheden af nærværet 
</h3><p>
Endelig er det også vigtigt for tidens superliga-produktion, at seerne kommer 
tæt på spillere og trænere – f.eks. via interview på banen før, under og 
efter kampen eller besøg i omklædningsrummet. 
</p><p>
»Den danske turnering er velproduceret, og det er vigtigt for os at have et 
lækkert tv-produkt. Men ligesom det tekniske skal være i orden, er det også 
afgørende, at vi dyrker nærheden i dækningen. Vi får aldrig de samme 
feterede superstjerner og investeringer i produktionsudstyr som i Premier 
League og Champions League, men til gengæld kan vi komme helt tæt på 
spillere og trænere«, siger Claus Thomsen, direktør i Divisionsforeningen. 
</p><p>
Den pointe er Henrik Saabye enig i: 
</p><p class=" bl-elem">
»En fodboldkamp er som et stykke dramatik uden manuskript. Når vi kan komme 
helt tæt på, styrker det muligheden for at lave en god fortælling rundt 
omkring kampen. Samtidig er lys, lyd, slowmotion og grafik med til at give 
produktionen et kommercielt udtryk, så det bliver en god vare«, siger 
superproduceren. 
</p>	
</div>

</div></body></html>
