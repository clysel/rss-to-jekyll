---
layout:     post
title: 	    "Bekymrede australiere tippede myndighederne 18 gange om gidseltager"
post_author:	    
post_date:	    Sun, 22 Feb 2015 09:05:41 +0100
post_site:	    politiken.dk 
post_link:	    http://politiken.dk/udland/ECE2557702/bekymrede-australiere-tippede-myndighederne-18-gange-om-gidseltager/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Ikke færre end 18 gange blev myndighederne i Australien advaret om den mand, 
der i december holdt kunder og personale som gidsler på en café i det 
centrale Sydney.
</p><p>
Det viser en rapport om angrebet, som landets premierminister Tony Abbott 
søndag har offentliggjort, skriver australske medier.
</p><p>
Ifølge rapporten modtog en landsdækkende hotline, som australiere kan 
kontakte, hvis de har mistanke om mulige terror-hændelser, 18 opkald om 
gerningsmanden Man Haron Monis fra 9. til 12. december fra bekymrede borgere.
</p><h3>
17 timers gidseldrama
</h3><p>
Det var blot få dage før, at han 15. december med et gevær gik ind på Lindt 
Chokolate-caféen i Sydney og holdt adskillige personer fanget i op mod 17 
timer.
</p><p>
De personer, der kontaktede myndighederne, udtrykte bekymring over nogle 
opdateringer, som Man Haron Monis havde lavet på Facebook.
</p><p><b class="ext-link">LÆS OGSÅ</b><a class="embeddedlink" href="http://politiken.dk/udland/ECE2485813/gidseltager-stod-ikke-paa-terrorliste/">Gidseltager stod ikke på 
terrorliste</a></p><p>
Men hverken efterretningstjenesten Asio, det føderale politi eller politiet i 
delstaten New South Wales fandt nogen grund til bekymring.
</p><p>
»De indeholdt ingen indikationer på en forestående trussel. Opslagene (på 
Facebook, red.) blev ikke anset som opfordring til terror«, står der i 
rapporten.
</p><p>
I rapporten står der, at myndighederne ikke vurderede, at han skulle have 
topprioritet som mulig terrorist.
</p><p>
»Han var blot én ud af flere tusinde personer, der udgjorde en potentiel 
sikkerhedsrisiko«, hedder det i rapporten.
</p><h3>
Hårde ord fra Abbott
</h3><p>
Ifølge premierminister Tony Abbott vil myndighederne tage ved lære af 
rapporten.
</p><p>
»Alt i alt har systemet svigtet os. Det står klart, at dette monster aldrig 
skulle være blevet lukket ind i landet. Han skulle aldrig være blevet 
løsladt mod kaution. Han skulle ikke have haft et våben, siger Tony Abbott 
på et pressemøde.
</p><p>
Man Haron Monis kom til Australien som politisk flygtning fra Iran i 1996. 
Siden fik han flere domme, og ifølge rapporten blev han de sidste måneder af 
sit liv tilsyneladende inspireret af Islamisk Stat og fik selv radikale 
holdninger.
</p><p class=" bl-elem">
Foruden gerningsmanden døde to personer under gidseldramaet i Sydney.
</p>	
</div>
</div></body></html>
