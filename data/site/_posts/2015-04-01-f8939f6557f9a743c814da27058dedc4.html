---
layout:     post
title: 	    "Danmarks boksebamse fra Korsør fylder 50"
post_author:	    
post_date:	    Wed, 01 Apr 2015 13:33:03 +0200
post_site:	    politiken.dk 
post_link:	    http://politiken.dk/sport/boksning/ECE2612967/danmarks-boksebamse-fra-korsoer-fylder-50/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-quote article-box">
<p class="quote"/>
<blockquote>
<p class="quote-txt">
</p><p>Egentlig gav Brian Nielsen sig i kast med de krævende udfoldelser i ringen, fordi han var </p><p class=" bl-elem">overvægtig og gerne ville tabe sig</p>

</blockquote>
</div><p>
Slagfærdighed i både bogstavelig og billedlig betydning parret med et 
brændende fighterhjerte førte gennem et par tiår Brian Nielsen 
frem til en position som en af de mest folkekære hjemlige idrætsudøvere, 
hvis tiltrækningskraft rakte langt ud over inderkredsen i den boksesport, 
som blandt meget andet forvandlede bamsen fra Korsør til både kendis og 
olympisk medaljevinder.
</p><p>
Egentlig gav Brian Nielsen sig i kast med de krævende udfoldelser i ringen, 
fordi han var overvægtig og gerne ville tabe sig – og så fordi nogle af de 
venner, som altid har betydet meget i hans tilværelse, havde deres gang i 
den lokale bokseklub, der dengang hørte til landets førende.
</p><p>
Umiddelbart rummede den slankekur ikke antydningen af, at den skulle danne 
optakten til et eventyr, for chefen i den vestsjællandske forening, Johnny 
Antonsen, som skabte den ene mester efter den anden, var ikke meget for at 
sende Brian Nielsen op mellem tovene. 
</p><p>
Han syntes, det varede lige lovlig længe, før udøveren med det omfangsrige 
korpus tilegnede sig de nødvendige færdigheder.
</p><p><b class="ext-link">BRIAN NIELSEN </b><a class="embeddedlink" href="http://politiken.dk/sport/ECE1275672/brian-nielsen-entertainer-bonderoev-boksebamse/">Entertainer, bonderøv, boksebamse</a></p><p>
Men da først Brian Nielsen fik grønt lys til at gå i aktion, skulle det 
hurtigt vise sig, at han besad kvaliteter, som opvejede eventuelle manglende 
tekniske færdigheder, for når en modstander dristede sig til at sætte en 
træffer ind, var det gnisten, der antændte en ubændig kampvilje, som kun 
meget få formåede at stå imod.
</p><p>
Brian Nielsen nåede 111 kampe som amatør, hvoraf han vandt de 104, hvilket 
indbragte bl.a. fem danske mesterskaber, og højdepunktet rent 
resultatmæssigt var bronzen ved de olympiske lege i Barcelona 1992. 
Danskeren var i den afgørende dyst om at nå finalen oppe mod overmagten i 
skikkelse af cubaneren Roberto Balado, men Brian Nielsens trang til at 
forsøge at indføre et showelement i selv de vanskeligste situationer 
fornægtede sig heller ikke ved denne lejlighed, da han højst ureglementeret, 
men uden onde hensigter gav cubaneren et let spark i bagdelen.
</p><p>
Efter OL begyndte Brian Nielsen som professionel hos promotor Mogens Palle, og 
her udviklede han sig til en publikumsmagnet langt ud over det sædvanlige. 
</p><p>
Hans ligefremme væsen og de bramfri impulsive bemærkninger, der gav anledning 
til både løftede øjenbryn og befriende smil, gjorde ham til en person, 
titusindvis af danskere kom til at elske mindst lige så meget for hans 
væremåde som for hans boksemæssige kunnen.
</p><p>
Brian Nielsen debuterede som pengebokser i Parken umiddelbart efter 
hjemkomsten fra Barcelona, og på tre år oparbejdede han – og Mogens Palle – 
en rekordliste, der viste 23 sejre i lige så mange kampe. 
</p><p><b class="ext-link">BOKSE-BRIAN </b><a class="embeddedlink" href="http://politiken.dk/oekonomi/privatoekonomi/ECE1267930/bokse-brian-jeg-gaar-altid-i-sponsortoej/">Jeanette er pissegod til at lave 
salater</a></p><p>
I nr. 24 erobrede han så i januar 1996 VM-titlen i sværvægt i det lille 
forbund International Boxing Organization, hvilket bl.a. banede vejen for en 
dyst mod den amerikanske legende Larry Holmes, der i januar 1997 måtte 
forlade ringen i Brøndby Hallen som en særdeles utilfreds taber.
</p><p>
Brian Nielsen forsvarede denne titel fire gange, men den var ikke på spil, da 
han i juni 1999 højst overraskende led sit første nederlag.
</p><p>
Amerikaneren Dick Ryan var egentlig tænkt som en overkommelig modstander, der 
skulle sikre, at Brian Nielsen noteredes for gevinst nr. 50 i træk og dermed 
overtrumfede amerikaneren Rocky Marcianos rekordserie, men en dehydreret 
dansker løb tør for kræfter og blev i udmattet tilstand stoppet af 
kamplederen i 10. omgang. 
</p><p>
Det gav dog kun anledning til et kort ophold i udfoldelserne, og Mogens Palle 
styrede sin guldklump frem mod en VM-titel i et andet af de knap så 
prestigemættede verdensforbund International Boxing Council.
</p><p>
Også her strøg Brian Nielsen til tops, og værdigheden var bl.a. medvirkende 
til, at det lykkedes at få den frygtede amerikaner og tidligere 
verdensmester i de helt anderledes meriterede organisationer, Mike Tyson, 
til København i oktober 2001. 
</p><p>
Godt nok var Tyson på det tidspunkt forhenværende champion, men han var mere 
end rigeligt skrap til for øjnene af 22.000 tilskuere i Parken at give Brian 
Nielsen en afklapsning, som mundede ud i, at hjemmebaneyndlingen opgav at 
fortsætte efter 6. omgang på grund af en øjenskade.
</p><p><b class="ext-link">AFSKEDSKAMPEN </b><a class="embeddedlink" href="http://politiken.dk/sport/ECE1275884/brian-nielsen-vandt-to-omgange-mod-holyfield/">Brian Nielsen vandt to omgange mod 
Holyfield</a></p><p>
I april 2002 sagde Brian Nielsen egentlig farvel med en sejr over amerikaneren 
Uriah Grant, men ni år senere forsøgte han et comeback mod en af de fordums 
helt store stjerner, den to år ældre amerikaner Evander Holyfield. Det opgør 
afvikledes i så usædvanlige omgivelser som Koncerthuset i Danmarks Radio, 
men i 10. omgang var gæstens overlegenhed så indlysende, at kamplederen 
stoppede de videre aktiviteter. Siden har det da heller ikke seriøst været 
på tale at genoptage dem, og Brian Nielsen kan se tilbage på en forrygende 
karriere, også som professionel, med blot tre nederlag i 64 kampe. 
</p><p class=" bl-elem">
Nu har han kastet sig over blandt andet golf, som han udøver med stor 
entusiasme fra basen i sit hjem på den spanske solkyst.
</p>	
</div>

</div></body></html>
