---
layout:     post
title: 	    "Thorning inviterer Merkel på forårsbesøg"
post_author:	    
post_date:	    Sun, 29 Mar 2015 13:22:17 +0200
post_site:	    politiken.dk 
post_link:	    http://politiken.dk/indland/politik/ECE2609012/thorning-inviterer-merkel-paa-foraarsbesoeg/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Statsminister Helle Thorning-Schmidt (S) får i slutningen af april besøg af en 
af de absolutte sværvægtere i europæisk politik, når Angela Merkel lægger 
vejen fordi København. 
</p><p>
»Vi mødes med jævne mellemrum, og vi har en lang række ting, vi gerne vil tale 
om«, fortæller Helle Thorning-Schmidt til Jydske Vestkysten og uddyber: 
</p><p>
»Alt lige fra sikkerhedssituationen i Europa til den økonomiske situation i 
Europa og til dansk-tyske bilaterale forhold«. 
</p><p>
Statsministeren vil benytte lejligheden til at understrege den danske 
regerings opbakning til Femern-forbindelsen, som den seneste tid har været 
til debat i danske og tyske medier, efter at prisen endnu engang er steget. 
</p><p>
»Jeg vil da nævne Femern-forbindelsen og fortælle hende, hvor begejstrede vi 
er for det projekt«, siger Thorning. 
</p><h3>
Ros fra Merkel 
</h3><p>
Sidste sommer besøgte Thorning den tyske kansler i Berlin i, hvad iagttagere 
betragtede som en reklamekampagne før fordelingen af EU-topposter. 
</p><p>
Merkel uddelte ved den lejlighed store verbale roser til Thorning. 
</p><p>
»Den danske statsminister er en fantastisk statsminister, og jeg har fået 
indtryk af, at hun er glad for sit job derhjemme«, sagde kansleren dengang. 
</p><p>
Det blev som bekendt ikke til et EU-job for Thorning, som nu i stedet forsøger 
at opnå genvalg som statsminister ved det kommende valg. 
</p><h3>
Engell: Et skulderklap til Thorning 
</h3><p>
Politisk kommentator Hans Engell mener, at det er et klap på skulderen til 
statsminister Helle Thorning-Schmidt (S). 
</p><p>
»Der er ingen tvivl om, hvorfor Angela Merkel kommer til Danmark netop nu. 
Ikke nok med, at forholdet mellem Tyskland og Danmark er historisk tæt, er 
forholdet mellem Merkel og statsministeren på et personligt plan også meget 
nært«, siger han til Ritzau. 
</p><p>
»Danmark har været en meget tæt allieret med Tyskland, både når vi taler EU, 
terror og Grækenland, har Danmark og Tyskland ligget meget tæt op ad 
hinanden«. 
</p><p>
Efter skudattentaterne i København 14. og 15. februar var Angela Merkel en af 
de første statsledere til at kontakte den danske statsminister for at udvise 
sin støtte og sympati, og Engell mener, at skudattentaterne også bliver et 
tema under besøget. 
</p><p>
»Når kansleren tager til Danmark, skal det også ses i lyset af terrorangrebene 
i København, og besøget understreger blot, at de to lande står hinanden 
meget nær«, siger han. 
</p><p class=" bl-elem">
»Det er et stort skulderklap til statsministeren«. 
</p>	
</div>
</div></body></html>
