---
layout:     post
title: 	    "Overraskende dansk bevis: Kosmisk støv i det tidlige univers"
post_author:	    Anne Marie Lykkegaard
post_date:	    Tue, 03 Mar 2015 05:35:10 +0000
post_site:	    ing.dk 
post_link:	    http://ing.dk/artikel/overraskende-dansk-bevis-kosmisk-stoev-i-det-tidlige-univers-174487
---
<html><body><div><section class="body"><p>Kosmisk støv er en vigtig ingrediens for dannelsen af nye stjerner og planeter. Men der har længe været en heftig debat om, hvornår det stjerneskabende støv opstod i universet – det har nemlig ikke altid været der.</p>
			<p>Danske forskere fra Niels Bohr Institutet kan nu være med til at sætte et stort punktum i debatten. De har nemlig fundet en lille, fjern galakse, der giver et bevis for, at der var støv i universet 700 millioner år efter Big Bang. Det er tidligere end hidtil troet, og den tidlige forekomst af støv i universet betyder, at byggestenene til dannelsen af faste planeter blev skabt hurtigere.</p>
			<p>»Det er første gang, at der er blevet opdaget støv i en af de fjerneste galakser, vi har observeret i universet. Det er en galakse af beskeden størrelse, og alligevel er den allerede fuld af støv, siger leder af studiet, Darach Watson, der er astrofysiker ved Dark Cosmology Centre på Niels Bohr Institutet ved Københavns Universitet.</p>
			<p>»Det er meget overraskende, og det fortæller os, at almindelige galakser langt hurtigere end forventet blev beriget med tungere grundstoffer ud over universets oprindelige gasser som brint og helium,« tilføjer han i pressemeddelelsen.</p>
			<p>Resultaterne er netop publiceret i det anerkendte tidsskrift Nature.</p>
			<h2>Galaksehob afslørede kosmisk støv</h2>
			<p>Det er galaksen A1689-zD1, der er omdrejningspunktet i forskernes studie. Den ligger over 13 milliarder lysår væk fra Jorden og burde derfor ikke kunne ses, men det kan den, fordi dens lys bliver forstærket af en hob af galakser kaldet Abell 1689, som ligger i forgrunden.</p>
			<p>Det lys, som A1689-zD1 udsender, bliver forstærket, fordi det afbøjes af galaksehoben, der samtidig forstærker lyset med en faktor ni. Denne forstærkning gjorde det derfor muligt for forskerne at observere galaksen gennem ALMA-teleskoperne i Nordchile.</p>
			<p><figure class="plugin right zoomable"><img data-original-image="http://ing.dk/sites/ing/files/alma_nrao_padilla_11.jpg" src="http://ing.dk/sites/ing/files/styles/w1120_media_right/public/alma_nrao_padilla_11.jpg?itok=OitRAYWs" alt=""/><figcaption> ALMA-teleskoperne består af 66 radioteleskoper, der observerer himmelrummet. Det var med dem, at forskerne opdagede, at galaksen var fyldt med støv. </figcaption></figure></p>
			<p>»Vi havde ikke forventet at finde noget, for der har været enkelte studier af tilsvarende galakser, hvor det ikke er lykkedes at finde lys. Så i og med, at vi faktisk kan se galaksen, må det betyde, at den sender stråling fra støv, og det er det nye i dette studie,« siger Lise Christensen, der er lektor ved Dark Cosmology Centre på Niels Bohr Institutet ved Københavns Universitet og har deltaget i studiet.</p>
			<p>Hun forklarer, at de har anvendt nogle modeller til at sammenligne deres resultater med. Ud fra dem kan de med sikkerhed sige, at der er støv i galaksen, fordi lyset er helt særligt.</p>
			<p>»Vi ved, der er støv i galaksen, fordi vores modeller siger, at hvis vi finder lys med bølgelængder omkring 160.000 nanometer, som er tilfældet med galaksen, så finder vi også støv. Det kan man generelt sige, om de helt store bølgelængder,« siger Lise Christensen.</p>
			<h2>Galaksens lys røber dens alder</h2>
			<p>Forskerne ved altså ud fra deres observationer og modeller, at der er støv i galaksen, men hvordan ved de, at galaksen er så gammel? For at besvare dette spørgsmål har forskerne igen været nødt til at sammenholde deres resultater med modeller over galaksers udsendelse af lys. Det er nemlig lyset, som bestemmer alderen.</p>
			<p><aside class="plugin right box"><strong>Synligt lys</strong></aside></p>
			<p>Det lys, som sendes fra de fjerneste galakser er usynligt for mennesker, som kun kan se lys mellem 380 og 740 nanometer.<br/></p>
			<p>»Vi ved, at den var så ung, fordi vi med Hubble-rumteleskopet har målt forskellige bølgelængder, og hvordan lyset er fordelt, og sammenligner man de målinger med modeller over, hvordan lyset fra en hel galakse ser ud, kan vi udregne galaksens alder og indhold af kosmisk støv,« siger Lise Christensen.</p>
			<p>Galaksen indeholder ifølge Lise Christensen overraskende meget støv, selv om den er over 100 gange lettere end vores egen Mælkevej.</p>
			<h2>Ingen diskussion: Støvet blev dannet hurtigt</h2>
			<p>Hele debatten om det kosmiske støv har primært bestået af to lejre, der enten argumenterede for, at støvet opstod relativt hurtigt efter Big Bang eller lang tid efter.</p>
			<p>»Vi troede ikke, at støv kunne overleve så nemt i det tidlige univers, og der har været en masse diskussioner om, hvordan støv overhovedet dannes i universet. Det ene argument er, at det blev dannet hurtigt, efter at tunge stjerner eksploderede som supernovaer. Andre mener derimod, at støvet dannedes hos lettere stjerner. Men det tager omkring én milliard år, før de kan danne støv, derfor kan der ifølge dem ikke være støv i det tidlige univers,« siger Lise Christensen.</p>
			
			<p>Hun vurderer derfor, at studiet er med til at give et bevis for, at støvet var en del af det tidlige univers.</p>
			<p>»Vi mener, at vi kan se evidens for, at støv blev dannet relativt hurtigt. Det er interessant, fordi vi kan se, at støvet overlever, når de store, tunge stjerner eksploderer. De kan nemlig ødelægge støvet, men de kan også være med til at danne støv, og den proces har man ikke haft særlig godt styr på,« siger hun.</p>
			<h2>Vi skal lede efter mere støv</h2>
			<p>Fundet af kosmisk støv i den fjerne galakse indikerer ifølge Lise Christensen, at det er værd at kigge på galakser, som ikke nødvendigvis er lysklare.</p>
			<p>»Resultaterne betyder, at det er mere relevant nu at kigge efter støv hos de fjerne galakser, og at man ikke kun skal fokusere på de galakser, som er lysklare. Én af grundidéerne med ALMA-teleskopet er netop, at finde støv i de tidlige galakser i universet, og når man har fundet det, kan man begynde at undersøg endnu flere detaljer, det er vi i gang med nu,« siger hun.</p>
		</section></div></body></html>
