---
layout:     post
title: 	    "Ryanair pudser advokat på Albertslund "
post_author:	    
post_date:	    Fri, 24 Apr 2015 16:12:22 +0200
post_site:	    politiken.dk 
post_link:	    http://politiken.dk/oekonomi/ECE2641673/ryanair-pudser-advokat-paa-albertslund/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Det var egentlig meningen, at Ryanair skulle bruge det meste af sin tid i 
luften. Men siden det irske lavprisselskab åbnede sin base i Københavns 
Lufthavn i marts, har Ryanairs advokater også givet travlhed i de danske 
retssale. 
</p><p>
Og nu får de måske endnu en retssag at se til. 
</p><p><b class="ext-link">IRERNE KOMMER</b><a class="embeddedlink" href="http://politiken.dk/oekonomi/arbejdsmarked/ECE2591599/i-dag-kl-1505-lander-fagbevaegelsens-stoerste-udfordring---og-chance/">I dag kl. 15.05 lander 
fagbevægelsens største udfordring - og chance</a></p><p>
For Ryanairs advokat har ifølge borgmester Steen Christiansen (S) kontaktet 
Albertslund Kommune, efter et flertal i kommunalbestyrelsen i midten af 
april besluttede kun at købe flybilletter af selskaber, der lever op til 
danske arbejdsforhold. Og det gør Ryanair ikke, da de har kategorisk afvist 
at indgå overenskomst med den danske fagbevægelse. 
</p><p>
»Vi er blevet kontaktet af Ryanairs advokat, som har stillet en række 
spørgsmål til det juridiske grundlag for kommunens beslutning«, siger 
borgmester Steen Christiansen. 
</p><p>
Fra Enhedslisten, der var med til at stille forslaget, ser man advokatens brev 
som en direkte trussel om sagsanlæg. 
</p><p>
»Det bør ikke undre, at Ryanair truer med sagsanlæg, det er de jo berygtet 
for. I stedet for at beskæftige en hær af jurister burde flyselskabet 
hellere aflønne deres personale ordentligt«, tordner byrådsmedlem Helge Bo 
Jensen fra Enhedslisten i en pressemeddelelse. 
</p><p><b class="ext-link">KRONIK</b><a class="embeddedlink" href="http://politiken.dk/debat/profiler/hummelgaard/ECE2640049/ryanair-vil-knaekke-selve-rygraden-paa-den-danske-model/">Ryanair vil knække selve rygraden på den 
danske model</a></p><p>
Albertslund Kommune behøver dog ikke frygte Ryanairs trusler. For det er helt 
efter bogen, at kommuner forsøger at undgå social dumping i sine indkøb, 
siger Roger Buch, kommunalforsker og forskningschef på Danmarks Medie- og 
Journalisthøjskole. Men, tilføjer han: 
</p><p>
»Der er grænser for, hvor mange penge man kan tabe på kommunens regning. 
Kommunalbestyrelsen kan blive dømt for at have handlet økonomisk 
uansvarligt, men det er ikke ensbetydende med, at de skal købe de billigste 
flybilletter. Og problemet for Ryanair er, at det bliver meget svært for dem 
at bevise, at kommunen går glip af en økonomisk gevinst ved at fravælge 
dem«. 
</p><p>
»Mange kommunalbestyrelser sidder jo også i dyre arkitekttegnede stole i 
byrådssalen, selv om man kunne argumentere for, at de kunne købe nogle 
billigere eller arve folkeskolernes aflagte«, siger Roger Buch. 
</p><h3>
»Totalt grænseløst område« 
</h3><p>
Borgmesteren mener da også, at byrådet har handlet fuldt forsvarligt. 
</p><p>
»Vi har et ansvar for at modvirke dumping på arbejdsmarkedet. Derfor gør vi 
det her af præcis samme grund, som når vi indfører sociale klausuler med 
bygge- og anlægsbranchen«. 
</p><p><i class=" bl-elem">Men I fjerner jo et billigt alternativ. Risikerer I ikke dyrere billetter, 
som i sidste ende vil ramme skatteborgerne? </i></p><p>
»Nej. Vi ved jo ikke, om dette alternativ er det billigste, og der er en meget 
bred vifte af flyselskaber, så jeg tror ikke, det vil få nogen betydning«. 
</p><p>
Ifølge kommunalforsker Roger Buch er det da heller ikke sådan lige til at 
afgøre, om kommunen kaster for meget om sig med pengene. 
</p><p>
»Det er et totalt grænseløst område. Der er ingen præcis definition af, 
hvornår kommunalpolitikere bliver økonomisk uansvarlige. Det er noget, 
domstolene skal tage stilling til - som vi så det i Farum-sagen, hvor der 
var blevet købt lidt for dyre rødvine til kommunens middage«. 
</p><p><b class="ext-link">DENGANG </b><a class="embeddedlink" href="http://politiken.dk/indland/politik/politikfakta/ECE1593718/brixtofte-sagen---det-skete-der/">Brixtofte-sagen - det skete der</a></p><p>
Et andet klassisk skræmmeeksempel var, da Vejle Kommune i 1985 solgte en grund 
til Tulip for at bevare 300 arbejdspladser i kommunen. En handel, som 
kommunen tabte over 10 millioner kroner på, hvilket fik tilsynsrådet til at 
idømme alle 21 medlemmer af byrådsflertallet til at betale hver 30.000 
kroner i bøde. 
</p><p>
Albertslund Kommune køber årligt flybilletter for cirka 86.000 kroner. 
</p><p class=" bl-elem">
Det har ikke været muligt at få en kommentar fra Ryanair. 
</p>	
</div>

</div></body></html>
