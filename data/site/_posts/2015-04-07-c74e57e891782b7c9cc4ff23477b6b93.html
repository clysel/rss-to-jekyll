---
layout:     post
title: 	    "Han skal samle trådene i et globalt kludetæppe"
post_author:	    15300
post_date:	    Tue, 07 Apr 2015 06:00:11 +0000
post_site:	    karriere.jobfinder.dk 
post_link:	    http://karriere.jobfinder.dk/artikel/han-skal-samle-traadene-i-et-globalt-kludetaeppe-2946
---
<html><body><div><section class="body">
			<p>Den stod på opkøb i stor stil i FLSmidth i de gode tider, før krisen sendte mineindustrien i absolut lavkonjunktur. Dengang havde man imidlertid hverken tid eller det store incitament til at sikre synergien på tværs af de mange nye virksomheder. Så da tiderne vendte, stod man med et logistisk kludetæppe af 40 forskellige virksomheder. Det er Søren Grubbe som vice president i det nyoprettede Group Logistics nu i fuld gang med at rydde op i.</p>
			<p>Det første han gjorde, da han fik sit kontor i virksomhedens hovedkvarter i Valby, var at skaffe sig et overblik over de fire divisioner og de mere end 100 forretningsenheder verden over. For skal man finde den rigtige recept, skal diagnosen stilles først.<br/>
			<figure class="plugin right zoomable"><img data-original-image="http://karriere.jobfinder.dk/sites/karriere/files/soerengrubbe-flsmidth.jpg" src="http://karriere.jobfinder.dk/sites/karriere/files/styles/w1120_media_right/public/soerengrubbe-flsmidth.jpg?itok=k_Dhk3f8" alt=""/></figure></p>
			<p><a href="http://www.jobfinder.dk/jobs/?utm_source=Karrieresite&amp;utm_medium=Link&amp;utm_campaign=Se%20nyeste%20job?utm_source=Karrieresite&amp;utm_medium=Link&amp;utm_campaign=Se+job">Drømmer du om et nyt job? Se mulighederne på Jobfinder.</a></p>
			<p>»Jeg mødte en meget traditionel opfattelse af logistik: At man skal flytte en vare fra a til b. Men logistik er meget mere end det, for logistikken binder hele virksomheden sammen. Fra vi starter med at designe produkterne, skal vi tænke logistik ind. Elementerne skal f.eks. designes, så de kan fitte ind i en container,« siger Søren Grubbe, der derfor som noget af det første er gået i gang med at få produktcheferne til at tænke logistik efter en holistisk 'end-to-end-tanke’:</p>
			<p>Det er et stort logistisk puslespil, der skal gå op, når der både produceres cement, udvindes mineraler, produceres udstyr til egne og andre virksomheder og leveres langsigtede servicekontrakter til kunderne. FLSmidth leverer alene fra sine top ti-destinationer ude i verden mere end 300 mio. ton gods pr. år. Et kunststykke, der skal styres og koordineres med præcision, hvis ikke man skal ende med forsinkede leverancer med dyre særtransporter og skeptiske kunder til følge. Og det er der ikke råd til i den verden, FLSmidth leverer til i dag:</p>
			<p>»FLSmidth er en stærk ingeniørvirksomhed, der traditionelt har haft fokus på store projekter, som kunderne har booket år i forvejen. Der har været tid nok og ‘payment up front’. Men efter den finansielle krise er der mere efterspørgsel på service og enkeltmaskiner frem for de store projekter, vilkårene er skærpede, og kunderne forventer hurtigere leadtime, for de skal kunne tjene penge hurtigere. Vi skal være hurtigere end kineserne, og hvis kunden ønsker plug and play, så skal vi også kunne tilbyde dette. Hastighed er vigtig for os nu, og derfor er vi er nødt til at styrke os her,« fastslår Søren Grubbe.</p>
			
			<p>Efter 10 år i Danfoss, hvor han var med til at indføre business excellence og vende nedgang til fremgang, er han overbevist om, at projektet nok skal lykkes. Også selv om han har opdaget, at han ikke alene kan trække på sine erfaringer fra Als:</p>
			<p>»Jeg havde nok troet, at jeg kunne bruge nogle af de samme modeller, som jeg har haft held med hos Danfoss. Men jeg har måtte erkende, at FLSmidth er en noget mere kompleks forretning, fordi vi både er en projektorganisation, en producent og en serviceorganisation. Det er tre forskellige forretningsmodeller, som er nødt til at få hver sin ’best practice’,« siger Søren Grubbe, for hvem det især er nyt at arbejde med menneskelige ressourcer i logistikken:</p>
			<p>»Vi har en meget stor servicedel. Det er hænder og hoveder, der skal styres de rigtige steder hen på de rigtige tidspunkter, og det er helt andre dynamikker, end når du har med materialer at gøre,« fortæller han</p>
			<p>Efter et halvt år er han langtfra i mål, men handlingsplanen er lagt. Og det er ikke så få ændringer, der venter forude. Faktisk er det en hel tankemåde, der skal rykkes på:</p>
			<p>»FLSmidth har stærk tradition som projektorganisation og har i høj grad opereret isoleret på det enkelte projekts behov. Kundenærheden har været i centrum, og alting er blevet tilpasset til den enkelte kunde. Der har derfor ikke været tradition for at kigge på helheden og levere noget fra hylderne. Fremover bliver kunsten at fastholde kundefokuset og samtidig reducere kompleksiteten. Det kalder på et helt nyt mindset,« siger Søren Grubbe.</p>
			<p>Du kan læse om hele hans plan i det nye nummer af Ingeniørens ledelsesmagasin Management Insight, der sætter fokus på international ledelse. Download magasinet <a href="http://ing.dk/insights/management-insight-3-175133">her</a>.</p>
		</section>
		  </div></body></html>
