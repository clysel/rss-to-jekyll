---
layout:     post
title: 	    "Nye adgangskrav risikerer at ramme ingeniøruddannelserne"
post_author:	    71978
post_date:	    Thu, 09 Apr 2015 12:01:52 +0000
post_site:	    karriere.jobfinder.dk 
post_link:	    http://karriere.jobfinder.dk/artikel/nye-adgangskrav-risikerer-ramme-ingenioeruddannelserne-2986
---
<html><body><div><section class="body">
			<p><figure class="plugin full"><img src="http://karriere.jobfinder.dk/sites/karriere/files/styles/article_inline/public/etf_artikeltop.png?itok=ojFU8XsJ" alt=""/></figure></p>
			<p>Regeringens årelange ønske om at begrænse antallet af unge, der må tage suppleringsfag (GSK) for at påbegynde en uddannelse, risikerer at blive saboteret af de nye adgangskrav til universiteterne, der trådte i kraft kort før påske.</p>
			<p><a href="http://www.jobfinder.dk/jobs/?utm_source=Karrieresite&amp;utm_medium=Link&amp;utm_campaign=Se%20nyeste%20job?utm_source=Karrieresite&amp;utm_medium=Link&amp;utm_campaign=Se+job">Tjek de nye jobopslag på Jobfinder</a></p>
			<p>Tidligere var størstedelen af fagene inden for sundhed, naturvidenskab og teknologi omfattet af de samme krav om en matematisk-fysisk studentereksamen.  Med lovændringen er biologi blevet et adgangsgivende fag blandt andet på medicin og dyrlægestudiet, og det kan få negative konsekvenser for ingeniørfaget, mener Charlotte Rønhof, underdirektør i DI:</p>
			<p>»Tidligere har vi kunnet håbe at mobilisere de unge, der blev afvist på andre uddannelser til ingeniørfagene. Den mulighed har vi nu ikke længere uden forsinkende og fordyrende GSK.«</p>
			<p>De mange unge, der hvert år bliver afvist på populære studier som medicin og dyrlægestudiet, har førhen kunnet søge direkte ind på ingeniøruddannelserne i stedet. Men med biologi A vil det ikke længere være muligt, påpeger Charlotte Rønhof.</p>
			<p>Hun forudser, at mange gymnasieelever i fremtiden vil vælge fagkombinationen matematik A, biologi A og kemi B, hvilket vil give adgang til en række videregående uddannelser - bare ikke til ingeniørfaget. Ønsker eleverne at søge ind på en ingeniøruddannelse, må de tage suppleringsfag efter endt studentereksamen.</p>
			<p>»Det er en uheldig udvikling, der går stik imod regeringens ambition om at dæmme op for GSK,« fastslår Charlotte Rønhof.</p>
			<h2>Fysik bliver sorteper</h2>
			<p>Hun peger på, at de nye adgangskrav vil øge incitamentet til at gå uden om fysik på b-niveau, der er kendt blandt gymnasieelever som et af de svære fag, men som ikke desto mindre er nødvendig for at komme ind på størstedelen af ingeniøruddannelserne.</p>
			<p>»Jeg forstår ikke ræsonnementet med at gøre biologi adgangsgivende uden at holde fast i kravet om fysik. Det ville skabe langt bredere anvendelsesmuligheder,« understreger Charlotte Rønhof.</p>
			<p>Hun anerkender, at biologi som adgangsgivende fag i princippet vil kunne lokke flere gymnasieelever til at vælge en matematisk-naturvidenskabelig fagkombination, hvilket ville være helt i tråd med erhvervslivets ønske om flere naturvidenskabelig kandidater. Men hun frygter, at virkeligheden i gymnasiet vil vise sig anderledes:</p>
			<p>»Spørgsmålet er, om vi kommer til at kannibalisere på den elevgruppe, der i forvejen ville vælge en matematisk naturvidenskabelig vej? Nu vælger de bare biologi til og fysik fra.«</p>
			<p>Det har desværre ikke været muligt at få en kommentar fra uddannelses- og forskningsminister Sofie Carsten Nielsen (R).</p>
		</section>
		  </div></body></html>
