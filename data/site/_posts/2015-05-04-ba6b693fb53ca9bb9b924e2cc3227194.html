---
layout:     post
title: 	    "Søpindsvin og snegl i ældgammel intim forening"
post_author:	    
post_date:	    Mon, 04 May 2015 16:35:23 +0200
post_site:	    politiken.dk 
post_link:	    http://politiken.dk/viden/ECE2654443/soepindsvin-og-snegl-i-aeldgammel-intim-forening/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
En dag for 65 millioner år siden skete der noget højst besynderligt ved Stevns 
Klint, som dengang var dækket af et dybhav: 
</p><p>
En havsnegl - en såkaldt tårnsnegl med et 29 millimeter langt kegleformet hus 
– analpenetrerede et søpindsvin.
</p><p>
Det skete med den spidse ende af sneglehuset forrest, og da operationen var 
gennemført, var 21 millimeter af sneglens spinkle kalkhus solidt plantet i 
søpindsvinets kloak.
</p><p>
Den usædvanlige intimforening kom for en dag i efteråret 2014, hvor 
fossilsamleren Peter Bennicke gik en tur på stranden ved Stevns Klint. 
Bennicke har gennem årene gjort mange fine fund, og som gammel murer ved 
han, hvordan en potentielt interessant kalksten skal hugges ud, så man kan 
finde de fossile hemmeligheder, den måtte gemme.
</p><p>
Pludselig så han midt i en bunke nedstyrtet kalk fra klinten en klump med et 
sært hul, nærmest som en riffelgang. Det var et forstenet søpindsvin, det 
var der ingen tvivl om. Men den særlige riffelgang i dyrets kloak kunne 
først forklares, da fossileksperten Jesper Milàn fra Geomuseum Fakse sammen 
med to geologkolleger, Bo W. Rasmussen og Lothar Vallon, havde haft fundet 
til nærmere eftersyn.
</p><p>
»Vi fik lavet en silikoneafstøbning af hullet, og da vi tog ’proppen’ ud, 
kunne vi tydeligt se, at der var tale om en tårnsnegl. Selve sneglehuset er 
væk, fordi det har haft en så tynd skal, at det ikke kunne bevares – men det 
har altså efterladt et aftryk som gør, at det kan identificeres«, siger 
Jesper Milàn.
</p><h3>
Flere teorier
</h3><p>
Hvordan sneglehuset er havnet, hvor det havnede, diskuterer de tre geologer i 
en videnskabelig artikel, der er publiceret i Bulletin nr. 67 fra New Mexico 
Museum of Natural History and Science. Og blandt de mulige forklaringer 
finder man ikke artsoverskridende seksuel aktivitet, forsikrer Jesper Milàn:
</p><p>
»Man kan naturligvis få tanken, men den forklaring har vi af flere årsager 
valgt at betragte som ganske urealistisk. For det første ligger søpindsvin 
med kloakken vendt mod havbunden – så for at trænge ind under disse 
omstændigheder, skulle sneglen altså have nærmet sig nedefra. Men det gør 
tårnsnegle ikke, de kravler rundt på selve havbunden og graver ikke – og 
dertil kommer fraværet af de mærker, der uvægerlig ville være, hvis sneglen 
ved vold havde tvunget sig adgang til søpindsvinets kloak«.
</p><p>
I stedet koncentrerer forskerne sig om tre andre mulige årsagsforklaringer, 
der alle opererer med den forudsætning, at såvel søpindsvinet som 
tårnsneglen var afgået ved døden, da de blev forenet. Og sammenfattende 
taler teorierne om, at søpindsvinet – der endte med at blive fossiliseret i 
en sideliggende position – rent tilfældigt fik skubbet sneglehuset op bagi:
</p><p>
Den første antager, at orme eller andre gravende organismer uforvarende kom 
til at gøre arbejdet, mens de vendte op og ned på havbundens overflade.
</p><p>
Den anden siger, at sneglen, som i denne teori indledningsvis var i live, blev 
fanget af et rovdyr, der gnaskede sit bytte i sig i et højere vandlag og 
derpå slap det nu tomme sneglehus – hvorefter dette, med spidsen nedad, flød 
direkte ind i det døde søpindsvins blotlagte tarmåbning.
</p><p>
Og endelig kan det, siger forskerne, ikke helt udelukkes, at eksempelvis en 
eremitkrebs tog bolig i det tomme sneglehus – som krebsen herefter skubbede 
ind i det døde søpindsvin.
</p><p>
»Vi tror nu mest på teorien med de gravende organismer«, pointerer Jesper 
Milàn.
</p><h3>
Beslægtede mærkværdigheder
</h3><p>
Også hos mennesker konstateres fra tid til anden usædvanlige stærkt 
fastsiddende fremmedlegemer i den nederste del af tarmsystemet – et fænomen, 
som de to amerikanske læger David B. Busch og James R. Starling har 
beskæftiget sig indgående med blandt andet i en historisk oversigtsartikel i 
det videnskabelige tidsskrift Surgery.
</p><p class=" bl-elem">
Dr. Busch og dr. Starling gennemgik i hundredvis af medicinske rapporter og 
kunne på den baggrund konstatere, at patienter af bevæggrunde, der ikke i 
detaljer kunne klarlægges, har rektaldeponeret alt fra agurker til 
skruetrækkere, lyspærer, sløve knive, sten, æbler, balloner og snusæsker. I 
et enkelt tilfælde var ballademageren en dybfrossen grisehale.
</p>	
</div>

</div></body></html>
