---
layout:     post
title: 	    "DR sætter nationalprædikant ind mod ensomheden "
post_author:	    
post_date:	    Fri, 24 Apr 2015 19:07:12 +0200
post_site:	    politiken.dk 
post_link:	    http://politiken.dk/kultur/filmogtv/tvanmeldelser/ECE2639840/dr-saetter-nationalpraedikant-ind-mod-ensomheden/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4 class="">
Ensom midt i livet</h4>
<div class="fakta-body" data-buildingblock="embedded_factboxlink">
<div class="clearfix m-top5 m-bottom5">
<img class="pol-rating-img" src="http://politiken.dk/graphics/ratings/5_hjerter_red.png" alt="Politiken synes"/>
</div><p>
Dokumentarserie i 3 afsnit. DR 1. Næste afsnit onsdag kl. 21. Koncept: Anna 
Seeberg, Mette Møller Fogh og Jeppe Barsøe. Danmark, 2015
</p></div>
</div><p>
Det er da nogle vilde stole, de her«, siger jazzmusiker, nationaloriginal og 
tv-prædikant Thomas Blachman til pensionist og formiddagsbillardspiller John 
efter at have inviteret sig selv og sin kameramand og sit lille 
revolutionsprojekt ind i John og Lydias dagligstue. 
</p><p>
»Jaah«, svarer John og kigger på stolene. Hvad ellers skal man svare? 
</p><p>
Det er ikke naturstridigt, men i Danmark er det absolut kulturstridigt at 
ringe på hos et fremmed menneske, såsom en nabo, at invitere sig indenfor i 
deres stue, at gøre det, som vi alle sammen godt ved er det anstændige og 
det gode og det rareste: at komme hinanden ved. 
</p><h3>
I det godes tjeneste 
</h3><p>
DR tematiserer i uge 17 ensomhed med tv-programmer, online-artikler, 
nyhedsindslag og radio. 
</p><div class="art-fakta article-box">
<h4 class="">
Luk mig ind - det er Blachman</h4>
<div class="fakta-body" data-buildingblock="embedded_factboxlink">
<div class="clearfix m-top5 m-bottom5">
<img class="pol-rating-img" src="http://politiken.dk/graphics/ratings/5_hjerter_red.png" alt="Politiken synes"/>
</div><p>
Programserie i 3 afsnit. DR 1. Næste afsnit på mandag kl. 20.45. Koncept: 
Thomas Blachman. Danmark, 2015
</p></div>
</div><p>
Og Blachmans ’mission’ i hans tredelte serie på DR 1, ’Luk mig ind – det er 
Blachman’, er at nedkæmpe den ensomhed, som 200.000 danskere ifølge 
statistikker ofte eller altid føler. Og følelsen er ikke forbeholdt de 
stakkels få, men alle vi arme stakler.</p><p>
Med lakmustest foretaget på en tilfældig provinsiel villavej og i en tilfældig 
opgang i et tætbefolket højhuskompleks og sluttelig med en 
socialiserings-app til hele landet vil Blachman bringe alle Danmarks naboer 
sammen. 
</p><p>
Men tager man kampen op, så materialiserer det, man kæmper med, sig også 
pludselig for alvor. 
</p><p>
Mange af os frygter ensomheden i os selv og derfor også ensomheden i andre. Og 
det gør Thomas Blachman også. Han bliver akavet og siger ekstra akavede ting 
for at overvinde akavetheden, når han går rundt og stemmer dørklokker. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/filmogtv/tvanmeldelser/ECE2630498/dr3-program-om-selvvaemmelsens-synsvinkel-er-svaert-sevaerdigt/">DR3-program om 
(selv)væmmelsens synsvinkel er svært seværdigt</a></p><p>
Én ting er at vifte med pegefingeren mod et abstrakt ’Danmark’ fredag aften. 
Noget andet er være en kontaktsøgende krop, »just a girl standing in front 
of a boy, asking him to love her«, sådan som superstjerne Julia Roberts 
sagde til Hugh Grant i ’Notting Hill’. 
</p><p>
Og sådan står Blachman altså pludselig. Med en skrøbelighed, der minder om al 
den skrøbelighed, alle oplever, når de henvender sig. 
</p><p>
Til Hans på 88 år, der bor mutters alene i Høje Gladsaxe, siger Blachman: 
»Tjekket skjorte!«. Hans løfter hovedet halvt op over gangstativets håndtag 
og siger »hva!«. Hvad ellers skal man svare. 
</p><p>
Det er også den skrøbelighed, Blachman møder på sit besøg på Krogshøjvej i 
Lyderslev og i Høje Gladsaxe, hvor han møder Jennifer, der aldrig ser 
mennesker og går i Zoologisk Have tre gange om ugen: 
</p><div class="art-quote article-box">
<p class="quote"/>
<blockquote>
<p class="quote-txt">
Én ting er at vifte med pegefingeren mod et abstrakt 'Danmark' fredag 
aften. Noget andet er være en kontaktsøgende krop
</p>
</blockquote>
</div><p>
»Dyr, de lyver ikke for dig, de stjæler ikke fra dig, de er ikke 
ondskabsfulde«, siger hun.</p><p>
Og han møder 22-årige Tina, der studerer derhjemme hele dagen og aldrig kommer 
ud og er genert og har en ekstra stol – til hvis nogen en dag skulle gide at 
spille computerspil sammen med hende. 
</p><p>
Nogle gange er tabubruddet det eneste eller i hvert fald det første, der skal 
til, den helt simple og radikale gestus. På den måde leverer Danmarks Radio 
i disse uger noget af det bedste ’public service’, som noget land kunne 
ønske sig. 
</p><p>
Ikke blot på grund af det tema, de helt nationalrelevant har valgt at tage op 
og kaste ind i danskernes ører og øjne: ensomhed. Men også på grund af den 
måde, temaet er grebet an på. 
</p><h3>
Aftabuiserer 
</h3><p>
Det mest ensomme i verden er at holde hemmeligheder indenbords, og blot ved at 
bryde tabuet kan man også ændre på noget. I dokumentarserien ’Ensom midt i 
livet’ er missionen ikke lige så formuleret som med Blachmans 
ensomhedsaktivisme, men er en anden form for aktivisme.[falta-2] 
</p><p>
Vi får indblik i fire voksne menneskers liv, hvor tv’et mest kører løs for at 
distrahere den pinagtige tavshed, hvor aftensmåltidet mest er en påmindelse 
om ensomhed, hvor dagens eneste kontakt kan være udvekslingen med kassedamen 
i Lidl. 
</p><p>
De er ofre for omstændigheder, fortidens og nutidens, og de er ikke 
forskellige fra os andre. Det er den lille, og revolutionerende, erkendelse, 
vi får. 
</p><p><span class="img-contimg-fl-right"><img class="image inlineLightBox" src="http://multimedia.pol.dk/archive/00930/_____Intet_navn_____930744y.jpg" alt="" border="0"/><span class="caption"><span class="f-img-caption">Ensom. 
</span>I dokumentarserien 'Ensom midt i livet' møder vi sexologen Helle, der ikke føler, at nogen rigtig kender hende. Foto: DR1</span></span></p><p>
Og helt kampagneagtigt ser vi folk med skilte med vidnesbyrdcitater på maven 
(»Jeg har været alene på en øde ø i flere år. Sådan føles det. Roger, 64 
år.«) og citater fra kultursociologiske undersøgelser og redegørelser på 
ryggen (»Hvis først ensomheden har fået fat, så er den svær selv at slippe 
ud af«). 
</p><p><b class="ext-link">LÆS OGSÅ </b><a class="embeddedlink" href="http://politiken.dk/kultur/filmogtv/tvanmeldelser/ECE2612586/reportage-serie-er-ganske-interessant-thrash-fjernsyn-men-det-lugter-faelt/">Reportage-serie er ganske 
interessant thrash-fjernsyn, men det lugter fælt</a></p><p>
Her er der ikke en mand, der med sin megalomani og selvopofrelse vil ’redde’ 
Danmark (og sig selv.) Her handler det helt nede på jorden om at oplyse og 
portrættere den danske tilstand, som man gerne vil til livs – ved at 
aftabuisere den. 
</p><p>
Og det virker. 
</p><p>
Ligesom Blachman virker. Thomas Blachman er en mand med en mission, men den 
mission er også rettet mod ham selv. Han besidder ikke selv naturligt den 
evne, som han forsøger at videregive til andre: at overvinde ensomheden, at 
ofre den lille flig af stolthed, det koster at ringe på hos egen nabo. 
</p><h3>
Nationalprædikant 
</h3><p>
Blachman er blevet nationalprædikant på grund af en særlig selvbevidst 
latterlighed og stolthed – uden af de to ting behøver at være modsætninger. 
Han er den latterlige sandsigerske. 
</p><p>
Så han laver kaffe til naboerne på Krogshøjvej, og han køber en kasse bajer 
til beboerne på opgang 47, og han prikker til dem, så de begynder at prikke 
til hinanden. Et lille akavet prik. Hos folkepensionist Ebba, blandt andet. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/filmogtv/tvanmeldelser/ECE2615028/pikspilleri-i-poul-kjaerholm-moebler-jonatan-spang-planker-seinfeld-med-held/">Pikspilleri i Poul 
Kjærholm-møbler: Jonatan Spang planker 'Seinfeld' med held</a></p><p>
»Jeg elsker gardiner. Det er lidt svært at få dem til at være så fint foldet, 
ik’? Men ... hv-hv-hvordan gør du det?«, spørger Blachman og stikker hele 
issen ind i vinduets stof i Ebbas dagligstue. 
</p><p>
»Det er heroppe. De er syet med læg«, svarer Ebba. 
</p><p class=" bl-elem">
»Det er det, de er«, svarer Blachman. Mere kompliceret er det ikke. 
</p>	
</div>

</div></body></html>
