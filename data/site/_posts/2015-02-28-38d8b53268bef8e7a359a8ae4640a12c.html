---
layout:     post
title: 	    "Højteknologisk trykimprægnering gav Superwood et unikt bræt"
post_author:	    admin
post_date:	    Sat, 28 Feb 2015 13:00:10 +0000
post_site:	    ing.dk 
post_link:	    http://ing.dk/artikel/hoejteknologisk-trykimpraegnering-gav-superwood-et-unikt-braet-174400
---
<html><body><div><section class="body"><p>I Hampen i Midtjylland står verdens mest avancerede anlæg til superkritisk kuldioxid-imprægnering af træ.</p>
			<p>Det patenterede, fuldautomatiske anlæg og dets tre trykbeholdere er det eneste af sin art i verden, der kan imprægnere grantræ helt ind i kernen og ikke kun på overfladen som ved traditionel trykimprægnering. Det giver et helt unikt bræt, både hvad angår levetid og miljøvenlighed.</p>
			<p>Den dag, Ingeniøren var på besøg, var en ladning norsk grantræ blevet imprægneret om formiddagen. Netop nordmændene er glade for grantræ i den kvalitet, som Superwood i Hampen kan levere, og det rykker på det norske marked.</p>
			<p>Men det har også kostet rigtig mange penge og enormt mange ingeniørtimer – heriblandt tre ph.d.-stillinger – at komme hertil. Måske for mange, erkender Superwoods ejer og direktør, Ole Dalsgård Nielsen.</p>
			<p><figure class="plugin right zoomable"><img data-original-image="http://ing.dk/sites/ing/files/superwood_002_0.jpg" src="http://ing.dk/sites/ing/files/styles/w1120_media_right/public/superwood_002_0.jpg?itok=hU_6_XWu" alt=""/><figcaption>Efter en række udfordrende år har Superwoods adm. direktør og ejer, Ole Dalsgaard Nielsen, grund til at smile. Nordmændene bruger enorme mængder grantræ i byggeribranchen og vil gerne betale ekstra for imprægneret grantræ af høj kvalitet som det, Superwood kan levere. <cite>Foto: Das Büro</cite></figcaption></figure></p>
			<p>»Det er da fantastisk, at vi kan lave det mest højteknologiske bræt i verden, men det er jo lige meget, hvis der ikke er nogen, der efterspørger et højteknologisk bræt. Og det er der ikke. Til gengæld er der mange, der gerne vil have et holdbart bræt eller et miljøvenligt bræt. Det er dét, forbrugerne efterspørger,« siger direktøren, som i løbet af 2014 har suppleret imprægneringsanlægget med en række lavteknologiske sav-, høvle- og malerlinjer for netop at komme forbrugernes behov i møde.</p>
			<h2>Nye teknologier viser nye veje</h2>
			<p>Erfaringerne fra Hampen vender vi tilbage til. Men Superwood er et af flere eksempler på danske virksomheder, som forsøger at erobre markedet via nye teknologier som 3D-print, nanoteknologi, overfladecoatings og nye materialer, ofte i tæt parløb med de automationsteknologier, der er påkrævet for at sænke lønandelen i produktionen.</p>
			<p>Et andet eksempel er spåntagningsværktøjsfabrikanten Danish Tools, som har udviklet en ny produktionsplatform, der skal bane vejen for 3D-printede specialværktøjer til offshore, militærindustrien og rumfart. Vel at mærke med en langt mindre investering, end traditionelle CNC-maskiner ville have stået i.</p>
			<p>Et tredje eksempel er plastproducenten HN Group, som – i erkendelse af, at man ikke kan konkurrere med sine udenlandske konkurrenter på store serier og standardprodukter – har kastet sig over avanceret ramp-up-produktion for en dansk medico-kunde.</p>
			<h2>Små virksomheder driver væksten</h2>
			<p>Den slags pionerer er der brug for i kølvandet på de foregående årtiers udflytning af arbejdspladser og de seneste syv-otte års globale finanskrise og lavkonjunktur, lyder det fra Mikkel Agerbæk, direktør for Teknologisk Instituts materiale­afdeling, som for nylig var taler på instituttets temadag om netop high-tech-produktion.</p>
			<p>»Det spændende er, at hvis vi kigger på, hvad det er for nogle virksomheder, der er jobvækst­motoren herhjemme, så er det de små virksomheder. Det er dem, der finder nye markeder, og dem, der har muligheden for at tage ny teknologi ind,« siger han.</p>
			<p>Mikkel Agerbæk henviser blandt andet til CBS-professor Niels Westergård-Nielsen, hvis forskning peger i retning af, at det er de små iværksættervirksomheder, der bærer nøglen til vækst.</p>
			<p><figure class="plugin right zoomable"><img data-original-image="http://ing.dk/sites/ing/files/superwood_010.jpg" src="http://ing.dk/sites/ing/files/styles/w1120_media_right/public/superwood_010.jpg?itok=8Iw5RUCE" alt=""/><figcaption>Superwoods imprægneringsproces er unik og patenteret, men måske burde man have skåret nogle hjørner hist og pist, for eksempel i form af flere operatører og mindre automation, erkender Ole Dalsgaard Nielsen. <cite>Foto: Das Büro</cite></figcaption></figure></p>
			<p>Men selv om dansk industri er berømt for sin innovation, er de danske banker og venturekapital­­- miljøer tilsvarende berømte for de manglende muligheder for finansiering. Derfor er det også nødvendigt at tænke ud af boksen, understreger Mikkel Agerbæk.</p>
			<p>»Med vores udviklingsprojekter forsøger vi at sige, at det ikke nødvendigvis er løsningen, at virksomhederne investerer i en helt ny produktionsplatform fra dag ét. Det handler også om at samarbejde med andre virksomheder frem for at erobre markedet selv,« siger han og nævner FLSmidths og Haldor Topsøes samarbejde om udviklingen af et nyt produkt til røggasrensning som et oplagt eksempel på dén tankegang.</p>
			<h2>Produktet vigtigere end processen</h2>
			<p>Tilbage i Hampen hos Superwood har Ole Dalsgård Nielsen da også taget konsekvensen af, at en mangeårig, stor investering i en superavanceret, højteknologisk produktionsproces i sig selv ikke er ensbetydende med kommerciel  succes på et lavteknologisk marked.</p>
			<p>I løbet af 2014 har man derfor i nogle tilstødende haller opbygget en save-, høvle- og malerlinje til at supplere imprægneringsanlægget. De færdigimprægnerede brædder kan her høvles, skæres og males, ligesom kunden ønsker det, så Superwood lettere kan sælge et kvalitetsprodukt – og ikke kun en kvalitetsproces.</p>
			<p>Ole Dalsgård Nielsen understreger, at udviklingsingeniørerne har en stor del af æren for anlægget:</p>
			<p>»Men teknologisk fascination skal gå hånd i hånd med kommercielle kompetencer. Der skal være nogen til at lege djævlens advokat i forhold til teknologiske og markedsmæssige begrænsninger og muligheder.«</p>
			<p>Til gengæld har det mangeårige udviklingsarbejde forsynet Superwood med en unik teknologisk og investeringsmæssig barriere rundt om produktet, som forhåbentlig kan bruges som afsæt til såvel nye markeder som et nyt udviklingsprojekt.</p>
			<p>I sidstnævnte vil Superwood kigge på mulighederne for at ændre træets egenskaber ved hjælp af modificering frem for ren imprægnering.</p>
			<p><section class="video plugin"/></p>
			
			<p/></section></div></body></html>
