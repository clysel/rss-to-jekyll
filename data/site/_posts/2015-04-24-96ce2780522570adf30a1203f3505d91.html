---
layout:     post
title: 	    "Radioteleskop kan være nøglen til at opklare gåden om dannelsen af lyn"
post_author:	    Jens Ramskov
post_date:	    Fri, 24 Apr 2015 14:16:10 +0000
post_site:	    ing.dk 
post_link:	    http://ing.dk/artikel/radioteleskop-kan-vaere-noeglen-til-opklare-gaaden-om-dannelsen-af-lyn-175677
---
<html><body><div><section class="body">
			<p>Den videnskabelige uvished om, hvad der fungerer som igangsætter for lyn, er vanskelig at aflive, da det er uhyre svært at måle de elektriske felter inde i tordenskyer.</p>
			<p>En international forskningsgruppe under astronomen Pim Schellart fra Radboud University Nijmegen i Holland har imidlertid nu brugt kosmisk stråling og et stort hollandsk radioteleskop til at give et bedre indblik i dette problem.</p>
			<p>Forskerne har beskrevet deres arbejde i <a href="https://www.cwi.nl/system/files/PRLthunderstorms.pdf">en artikel</a>, der senere vil blive offentliggjort i <a href="http://journals.aps.org/prl/accepted/cf07bY48N4f1ef4a59ab7a05b67fae9f494e0170b">Physical Review Letters</a>.</p>
			<p><figure class="plugin right zoomable"><img data-original-image="http://ing.dk/sites/ing/files/sn-lightningEMBED.jpg" src="http://ing.dk/sites/ing/files/styles/w1120_media_right/public/sn-lightningEMBED.jpg?itok=WVLMcAsj" alt=""/><figcaption> Kosmisk stråling, typisk i form af protoner, vil i atmosfæren give anledning til dannelse af nye partikler. Det er her vist, hvordan disse partikler påvirkes af det elektriske felt i en tordensky over den centrale del af radioteleskopet LOFAR i Holland. (Ill: Radboud University Nijmegen) </figcaption></figure></p>
			<p>Denne indledende undersøgelse har vist, at det i princippet vil være muligt at opklare, om kosmisk stråling kan fungere som igangsætter for lyn. Dette blev første gang hypoteseret af den russiske fysiker Alexander Gurevich for mere end 20 år siden. Han har senest redegjort for teorien i en artikel i <a href="http://journals.aps.org/prl/abstract/10.1103/PhysRevLett.110.185005">Physical Review Letters</a> fra 2013.</p>
			<h2>Elektrisk felt sender partikler på nye veje</h2>
			<p>Når kosmisk stråling i form af bl.a. protoner bombarderer atmosfæren, bliver der genereret en byge af subatomare partikler som elektroner, positroner og andre elektrisk ladede partikler.</p>
			<p>Når disse afbøjes af Jordens magnetfelt, udsender der radiobølger. Forskerne har detekteret disse signaler med <a href="http://www.lofar.org/">LOFAR</a> (Low-frequency array for radio astronomy) i Holland og sammenlignet disse målinger med computersimulationer.</p>
			<p>Forskerne kunne derved se, at der skete noget atypisk med partiklerne, når der var tordenvejr. Det kraftige elektriske felt sendte partiklerne på andre veje og ændrede polarisationen af de udsendte radiobølger.</p>
			<p>LOFAR har antenner spredt over et meget stort område og er designet til at opfange signaler mellem 10 og 250 MHz. Ved disse målinger er kun anvendt frekvensområdet 10-90 MHz, som stammer fra antenner i den indre del af systemet inden for en radius af 2 km.</p>
			<p>Med deres model kunne forskerne derved bestemme det elektriske felt i atmosfæren under et tordenvejr.</p>
			<p>Man har tidligere forsøgt at bestemme elektriske felter i tordenbyger ved at sende balloner og små raketter ind i uvejret, men disse vil i sig selv ændre de elektriske forhold, og derved er det vanskeligt at bestemme det uforstyrrede elektriske felt. Ved at bruge kosmisk stråling som en måleprobe undgås dette problem.</p>
			<h2>To lag med forskelig styrke og retning for det elektriske felt</h2>
			<p>Den videnskabelige artikel beskriver i detaljer forholdene under et enkelt tordenvejr.</p>
			<p>Her kom forskerne frem til, at der var et elektrisk felt med en feltstyrke på 50 kV/m i en højde mellem 3 og 8 kilometer og et svagere, modsatrettet elektrisk felt med en feltstyrke på 26,5 kV/m tættere på jorden.</p>
			<p>Forskerne konkluderer, at måling af radiosignaler under et tordenvejr er et unikt værktøj til at studere det elektriske felt, og at metoden kan være med til at besvare spørgsmålet om, hvordan lyn opstår i tordenskyer.</p>
			<p>Nu hvor teknikken er demonstreret, forventer forskerne, at de vil blive i stand til at afgøre, om Gurevich har ret i sin formodning om, at det er kosmisk stråling, der sætter gang i lynene.</p>
		</section>
		  </div></body></html>
