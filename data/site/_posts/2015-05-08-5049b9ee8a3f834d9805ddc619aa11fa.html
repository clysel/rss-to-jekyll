---
layout:     post
title: 	    "Folketinget i dag: Skal alle kende beslutningsgrundlaget for køb af kampfly?"
post_author:	    Steffen McGhie
post_date:	    Fri, 08 May 2015 03:00:00 +0000
post_site:	    ing.dk 
post_link:	    http://ing.dk/artikel/folketinget-i-dag-skal-alle-kende-beslutningsgrundlaget-koeb-af-kampfly-175957
---
<html><body><div><section class="body">
			<p>Der er i eftermiddag kampfly på programmet i folketingssalen, når partierne skal diskutere forslag B139. Hvis det bliver vedtaget, skal regeringen offentliggøre beslutningsgrundlaget for det kommende milliardindkøb af nye kampfly til forsvaret.</p>
			<p>»Folketinget pålægger regeringen at fremlægge beslutningsgrundlaget for det forestående valg af nyt kampfly til det danske forsvar, herunder kriterierne, som flytypen skal vælges ud fra,« lyder det i beslutningsforslaget, som er stillet af Enhedslisten.</p>
			<p>»Vi har stillet forslaget, fordi kampflyindkøbet tegner til at blive en af danmarkshistoriens største offentlige investeringer. Ved tidligere investeringer, for eksempel anlægsinvesteringer, har der været åbenhed om beslutningsgrundlaget. I dette tilfælde er processen derimod helt lukket, og det mener vi er dybt problematisk,« siger forsvarsordfører Nikolaj Villumsen fra Enhedslisten.</p>
			
			<p>Kampflyindkøbet foregår inden for rammerne af forsvarsforliget, så orienteringer til politikerne og drøftelser om processen foregår på lukkede møder for partierne i forligskredsen.</p>
			<p>Det vil i praksis sige alle Folketingets partier med undtagelse af Enhedslisten.<br/>
			<aside class="plugin right box">
			  Kampfly for milliarder</aside></p>
			<p><strong>Forsvaret skal</strong> fra 2020 erstatte F-16 med et nyt kampfly. Kontrakten ventes at blive på mellem 20 og 30 milliarder kroner.<br/>
			<strong>Tre fly</strong> er endnu med i kapløbet: Lockheed Martins F-35A (Joint Strike Fighter), Boeings F/A-18 Super Hornet og Eurofighter Typhoon.<br/>
			<strong>Forsvarets</strong> projektkontor skal i 2015 levere en evaluering af de tre kandidater. På den baggrund skal politikerne vælge Danmarks nye kampfly.<br/>
			<strong>Følg Ingeniørens</strong> dækning på fokus-siden <a href="http://ing.dk/fokus/kampfly-milliarder">Kampfly for milliarder</a>.
			</p>
			<p>Enhedslisten har tidligere gennem forsvarsudvalget stillet en række spørgsmål til forsvarsminister Nicolai Wammen (S) om kampflyindkøbet. <a href="http://www.ft.dk/samling/20141/almdel/fou/spm/107/svar/1245874/1521195.pdf">Senest</a> på baggrund af artikler i Ingeniøren om en rapport fra det amerikanske forsvarsministerium, der belyser alvorlige problemer med  favoritten i kampflykonkurrencen, det højteknologiske F-35 fra Lockheed Martin, som stadig er under udvikling. Og <a href="http://www.ft.dk/samling/20141/almdel/fou/spm/112/svar/1246776/1522384.pdf">om status</a> på det beslutningsgrundlag for kampflyindkøbet, som Forsvarsministeriets kampflykontor skal levere i år.</p>
			
			<p>»Der har jo tidligere været store problemer med materielindkøb i forsvaret. Og eftersom der tydeligvis er problemer med storfavoritten i kampflykonkurrencen, F-35, så må der være en interesse om åbenhed i processen, også for de partier, der ønsker dette indkøb,« siger Nikolaj Villumsen.</p>
			<p>Også SF, som er en del af forsvarsforligskredsen, har tidligere efterlyst en offentlig debat om kampflyindkøbet med henvisning til indkøbets store økonomiske og militære betydning.</p>
			<p>Der er endnu ikke fastsat datoer for udvalgsbehandlingen eller for afstemningen om forslaget efter den indledende debat i folketingssalen dag.</p>
		</section>
		  </div></body></html>
