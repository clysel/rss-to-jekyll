---
layout:     post
title: 	    "Hizb ut-Tahrir: Et forbud kan ikke stoppe os"
post_author:	    
post_date:	    Sat, 28 Feb 2015 14:41:40 +0100
post_site:	    politiken.dk 
post_link:	    http://politiken.dk/indland/fokus_danmark/fokus_terror/ECE2567928/hizb-ut-tahrir-et-forbud-kan-ikke-stoppe-os/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4>Terror i København</h4>
<div class="fakta-body"><p>
To civile blev dræbt og fem betjente såret under <b>det værste angreb</b> 
på dansk jord i nyere tid. 
</p>
<p>
Lørdag 14. februar 2015 klokken 15.33 angreb gerningsmanden et møde om <b>ytringsfrihed</b>, 
der foregik i kulturhuset Krudttønden på Østerbro. En bliver dræbt og tre 
betjente såret. 
</p>
<p>
Natten til søndag cirka klokken 00.45 slår terroristen til mod <b>synagogen</b> 
i Krystalgade. En frivillig vagt myrdes og to politifolk såres. 
</p>
<p>
Nogle timer senere dræbes han under en <b>skudveksling</b> med politiet 
på Svanevej ved Nørrebro Station. 
</p>
</div>
</div>
<p>
Foran et banner med teksten 'Krudttønden og det politiske efterspil - hvor 
står vi muslimer?' står et bord dækket med hvid dug og to flag - et sort og 
et hvidt - med arabisk tekst. 
</p><p>
Ved bordet sidder to yngre mænd, begge i lyseblå skjorter og med veltrimmede, 
korte fuldskæg. Til venstre den rødhårede medierepræsentant for Hizb 
ut-Tahrir, Junes Kock, og til højre vicemedierepræsentant Elias Lamrabet. 
</p><p>
Vi er i Nørrebrohallen, hvor foreningen har indkaldt til et pressemøde forud 
for dagens debatmøde. Ritzaus mikrofon og et par andre mediers diktafoner er 
placeret midt på bordet mellem de to talspersoner og foran journalisterne, 
som brysk er blevet gennet på plads på stolerækkerne. 
</p><p>
Jyllands-Posten er ude i kulde, bogstaveligt talt. Avisens fotograf og 
journalist er blevet nægtet adgang på grund af forhistorien med at trykke 
Muhammed-tegninger og står nu uden for Nørrebrohallen og overvejer, hvad de 
skal stille op. 
</p><p>
Pressemødet er indkaldt i kølvandet på, at et flertal i Folketinget vil bede 
Rigsadvokaten undersøge, om den omstridte islamistiske forening kan forbydes 
inden for den gældende lovgivnings paragraf 78, der forbyder foreninger, som 
»søger at nå deres mål ved vold, anstiftelse af vold eller lignende strafbar 
påvirkning af anderledes tænkende«. 
</p><p><b class="ext-link">LÆS ARTIKEL</b><a class="embeddedlink" href="http://politiken.dk/indland/ECE2563807/politisk-flertal-vil-forbyde-hizb-ut-tahrir/">Politisk flertal vil forbyde 
Hizb ut-Tahrir</a></p><p>
Men på pressemødet slår talsmændene fast, at Hizb ut-Tahrir tager afstand 
overfor enhver form for vold mod civile. 
</p><p>
Det afføder et spørgsmål om, hvorfor foreningen så ikke vil tage afstand fra 
terrorangrebene i København 14. og 15. februar? 
</p><p>
Elias Lamrabet svarer, at der i islam principielt er forbud mod drab på 
civile, og at foreningen slet ikke vil gå ind i debatten om terrorangrebene, 
fordi de mener, at den er »absurd og dræbende«. Som muslimsk fællesskab 
afviser Hizb ut-Tahrir præmissen om, at Islam er under anklage i forbindelse 
med terrorangrebene. Foreningen insisterer på at tale om angrebet »i den 
rette kontekst« og ikke den kontekst, som medier og politikere sætter den i. 
</p><p>
»Når man besætter folks land, beskyder deres familie, så de bliver slået 
ihjel, og krænker det helligste, de ved, så skaber det had. Hadet skabes af 
den politik, der føres såvel indenrigs som udenrigs. Årsagsforklaringen skal 
findes her«, mener Elias Lamrabet på vegne af Hizb ut-Tahrir. 
</p><p><i class=" bl-elem">Hvad gør I, hvis I opdager, at nogen i jeres forening sympatiserer med 
terror? </i></p><p>
»Jeg kan afvise, at nogen i Hizb ut-Tahrir sympatiserer med terror«, lyder det 
kategorisk. 
</p><p>
»Vores parti tager afstand fra det. Det indebærer islam«. 
</p><p><b class="ext-link">SE</b><a class="embeddedlink" href="http://politiken.dk/indland/ECE2563818/tidslinje-hizb-ut-tahrir-i-danmark/">Tidslinje: Hizb ut-Tahrir i Danmark</a></p><h3>
Stigende tilslutning 
</h3><p>
De to talsmænd frygter ikke, at politikerne og Rigsadvokaten får held til at 
forbyde foreningen, hvis erklærede mål er at afskaffe demokrati og indføre 
et islamisk kalifat. Det er ellers lykkedes i en række andre lande såsom 
Tyskland, Tunesien og Egypten. 
</p><div class="art-fakta article-box">
<h4 class="">
Om Hizb ut-Tahrir</h4>
<div class="fakta-body" data-buildingblock="embedded_factboxlink">
<p>
Er et internationalt sunniislamistisk politisk parti, der blev stiftet i 
Jerusalem i 1953. 
</p><p>
Er aktiv i mere end 40 muslimske lande. 
</p><p>
Arbejder for en forening af alle muslimer under et islamisk styre (kalifat), 
fjernelse af al vestlig indflydelse i den islamiske verden og et liv efter 
islamiske love, sharia. 
</p><p>
I Danmark arbejder Hizb ut-Tahrir for »at beskytte muslimernes identitet ved 
at informere og kultivere muslimerne med de islamiske tanker. Muslimernes i 
vesten udsættes konstant for aggressiv indoktrinering og sindelagskontrol, 
fordi myndighederne ønsker at assimilere dem og fravriste dem deres 
islamiske identitet«. 
</p><p class=" bl-elem">
Ud af de omkring en kvart million muslimer, der bor i Danmark, er cirka 
100-150 fuldgyldige medlemmer af Hizb ut-Tahrir (jf. opgørelse i 
Information, 14. oktober 2014). Foreningen ønsker ikke selv at af- eller 
bekræfte dette tal. 
</p>
</div>
</div><p>
»Der er ikke juridisk grundlag for at nedlægge et forbud. Der er tale om 
politisk bankerot på Christiansborg. Vi er et globalt parti, der har 
eksisteret siden 1953. Vi opererer i mere end 40 lande, i såvel demokratier 
som diktaturstater, og tilslutningen er stigende. Et forbud vil ikke stoppe 
os«, siger Elias Lamrabet. </p><p>
Rigsadvokaten har tidligere undersøgt, om det var muligt at nedlægge forbud 
mod foreningen, men konklusionen lød i 2008, at det ikke er »ulovligt for en 
forening at have til formål at arbejde for en ordning, der – som tilfældet 
er med en kalifatstat – er grundlæggende forskellig fra den gældende 
samfundsorden«. Men i den seneste tid har radikaliseringseksperter peget på, 
at islamistiske grupperinger som Hizb ut-Tahrir kan fungere som trædesten 
for eksempelvis unge Syrienskrigere. 
</p><p>
Men foreningen lader sig altså ikke bremse, fastslår Junes Kock. 
</p><p>
»Vi forsætter, som vi gør i dag. Vi møder folk og taler med dem, der hvor de 
er, på gadeplan. Det kommer ikke til at ændre sig på noget som helst plan«. 
</p><p><b class="ext-link">VOX POP</b><a class="embeddedlink" href="http://politiken.dk/indland/ECE2564227/paa-gaden-de-er-irriterende-men-boer-ikke-forbydes/">På gaden: De er irriterende, men bør ikke 
forbydes </a></p><p>
Kendte I Omar?, spørger en journalist med henvisning til den formodede 
gerningsmand til skudattentaterne i København, Omar el-Hussein. 
</p><p>
Junes Kock benægter et personligt kendskab og forklarer desuden, »at der er 
rigtig mange, der aldrig nogensinde har stiftet bekendtskab med ham«, og at 
han ikke aner, hvor Omar el-Hussein gik på netcafé eller gjorde sine indkøb. 
</p><p>
»Så vidt jeg har forstået fra medierne, har han spenderet sin sidste tid i 
fængsel, så hvis man skal kigge på, hvad der har forårsaget det her, så 
skulle man måske rette blikket mod det etablerede system i stedet for at 
kigge på det muslimske fællesskab, som han ikke har haft særlig meget 
kontakt med«, lyder det. 
</p><p><b class="ext-link">LÆS ARTIKEL</b><a class="embeddedlink" href="http://politiken.dk/indland/fokus_danmark/fokus_terror/ECE2567789/omar-el-hussein-koerte-i-taxa-til-terrorangreb/">Omar el-Hussein kørte i taxa til 
terrorangreb</a></p><p class=" bl-elem"><span class="img-contimg-fl-center"><img class="image inlineLightBox" src="http://multimedia.pol.dk/archive/00917/Storm_de_hos_Hizb_u_917198y.jpg" alt="" border="0"/><span class="caption"><span class="f-img-caption">Pressemøde. 
</span>Klokken 11.45 lørdag afholdt Hizb ut-Tahrir pressemøde i Nørrebrohallen. Klokken 13 var der indkaldt til stormøde om terrorangrebene 14. og 15. februar . Foto: Finn Frandsen.</span></span></p>	
</div>
</div></body></html>
