---
layout:     post
title: 	    "Spørg Scientariet: Hvor meget har universet udvidet sig på 13,1 mia. lysår?"
post_author:	    Mie Stage
post_date:	    Mon, 13 Apr 2015 09:50:00 +0000
post_site:	    ing.dk 
post_link:	    http://ing.dk/artikel/spoerg-scientariet-hvor-meget-har-universet-udvidet-sig-paa-131-mia-lysaar-175279
---
<html><body><div><section class="body">
			<p>Vores læser <strong>Arne Askhøj</strong> har spurgt:<br/>
			Der har været omfattende debat om det ældste gammaglimt, der hidtil er observeret - ca. 13,1 milliarder lysår. Der er mange meninger, og jeg kan ikke gennemskue, hvilke indlæg der bygger på teoretisk viden, så jeg vil gerne have et svar på nedenstående fra Scientariet: Strålingen fra dette gammaglimt må, som jeg forstår det, (da lysets hastighed er konstant) have tilbagelagt en strækning på ca. 13,1 milliarder lysår.</p>
			<p>Mit spørgsmål er så: Hvor stor afstand var der imellem gammaglimtet og det punkt i universet, hvor Mælkevejen nu befinder sig, da gammaglimtet blev udsendt? Eller med andre ord: Hvor meget har universet udvidet sig på de ca. 13,1 milliarder lysår?</p>
			<p>Et lille tillægsspørgsmål: Hvis lys bevæger sig i et rum, som udvider sig, vil det 'opleves' som om, lysets hastighed er konstant, mens dets bølgelængde vil være faldende. Er det rigtigt opfattet?</p>
			<p><strong>Johan Fynbo</strong>, professor på Niels Bohr Institutets Dark Cosmology Centre svarer:<br/>
			Det er korrekt, at lyset har tilbagelagt en afstand på 13,1 milliarder lysår. Det lys, vi i dag modtager fra et gammaglimt, der udsendte lyset for 13,1 milliarder år siden, har haft en lang og sær rejse hen til os.</p>
			<p>Man kan regne på forholdene ved at antage nogle bestemte værdier, de bedste målinger, vi har i dag, for de kosmologiske parametre (dvs. hvad universet består af, og hvor hurtigt det udvider sig i dag).</p>
			<p>Hermed finder man følgende historie: Da lyset tog af sted, var gammaglimtet ca. 3,3 milliarder lysår væk fra det sted, hvor vores galakse Mælkevejen i dag befinder sig.</p>
			<p>På grund af universets udvidelse var den galakse, gammaglimtet skete i, på vej væk fra Mælkevejen med meget stor fart, faktisk ca. tre gange hurtigere end lysets hastighed. Det betyder, at det lys, vi i dag modtager, og som faktisk har været 13,1 milliarder år undervejs, i starten bevægede sig <em>væk</em> fra os.</p>
			<p>Efterhånden som udvidelsen blev langsommere og langsommere, begyndte lyset fra den fjerne galakse at fjerne sig langsommere og så at nærme sig os, og endelig i dag - 13,1 milliarder år senere - er det så nået frem til os.</p>
			<p>I dag er galaksen, som gammaglimtet skete i, meget langt væk, ca. 30 milliarder lysår væk fra Mælkevejen (galaksen har jo bevæget sig væk fra os efter lyset blev udsendt). universet har udvidet sig med en faktor 8,2 + 1 = 9,2 i den tid, der er gået.</p>
			<p>Ang. tillægsspørgsmålet: Det opleves som om, lysets hastighed er konstant, men bølgelængden øges.</p>
		</section>
		  </div></body></html>
