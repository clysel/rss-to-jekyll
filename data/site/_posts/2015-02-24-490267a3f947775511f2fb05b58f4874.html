---
layout:     post
title: 	    "Ligabosser er utilfredse med mulig flytning af Qatar-VM"
post_author:	    
post_date:	    Tue, 24 Feb 2015 21:22:56 +0100
post_site:	    politiken.dk 
post_link:	    http://politiken.dk/sport/fodbold/ECE2561844/ligabosser-er-utilfredse-med-mulig-flytning-af-qatar-vm/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Udsigten til at fodboldens VM-slutrunde i Qatar skal afvikles i november og 
december 2022 vækker ikke begejstring blandt topbosser i europæisk 
ligafodbold. 
</p><p>
Tyskeren Karl-Heinz Rummenigge, der udover at være tilknyttet storklubben 
Bayern München også er formand i sammenslutningen European Club Association 
(ECA), ser store udfordringer for europæisk klubfodbold. 
</p><p>
»I fodboldverdenen vil omlægningen af VM i 2022 betyde en meget vanskelig og 
udfordrende opgave, som vil komme til at kræve store kompromiser. Vi 
forventer, at klubberne vil blive kompenseret for tabene, hvis den endelige 
beslutning om at flytte VM bliver truffet«, siger Rummenigge. 
</p><h3>
»Jeg er meget skuffet«
</h3><p>
Ikke mindst afviklingen af den engelske Premier League vil blive udfordret, da 
den afvikles over 38 spillerunder og er kendt for sit komprimerede program 
omkring jul. 
</p><p><b class="ext-link">Læs også </b><a class="embeddedlink" href="http://politiken.dk/sport/fodbold/ECE2560520/fifa-anbefaler-en-komprimeret-vm-slutrunde-sidst-i-2022/">Fifa anbefaler en komprimeret 
VM-slutrunde sidst i 2022</a></p><p>
Derfor udtrykte den administrerende direktør for Premier League, Richard 
Scudamore, ærgrelse over for den potentielle flytning. 
</p><p>
»Jeg er meget skuffet på vegne af alle europæiske ligaer og særligt de 
europæiske klubber, der leverer flest spillere til landsholdene ved VM«, 
siger Richard Scudamore. 
</p><p>
Han efterlyser samtidig opbakning fra det europæiske fodboldforbund Uefa, der 
blandt andet arrangerer Champions League, som også plejer at have 
spilleterminer i november og december. 
</p><h3>
Kan kun se én løsning
</h3><p>
Det er en særlig Fifa-taskforce, som tirsdag afleverede forslaget, om at VM i 
Qatar skal afvikles i november og december for at undgå sommerheden, til 
Fifas eksekutivkomité. 
</p><p>
Præsident Sepp Blatter og resten af Fifas inderkreds skal træffe den endelige 
afgørelse på et møde 20. marts. Fifa-generalsekretær Jerome Valcke var efter 
tirsdagens møde ikke et øjeblik i tvivl om, hvornår VM ligger bedst. 
</p><p class=" bl-elem">
»Der er én løsning: November-december«, sagde Jerome Valcke til nyhedsbureauet 
AFP. 
</p>	
</div>
</div></body></html>
