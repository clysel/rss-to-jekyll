---
layout:     post
title: 	    "De går til Zorro og vil med til fremtidens olympiske lege"
post_author:	    
post_date:	    Sun, 29 Mar 2015 12:06:57 +0200
post_site:	    politiken.dk 
post_link:	    http://politiken.dk/sport/ECE2608950/de-gaar-til-zorro-og-vil-med-til-fremtidens-olympiske-lege/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-quote article-box">
<p class="quote"/>
<blockquote>
<p class="quote-txt">
Det er helt mit eget projekt. Det er mig selv, der holder fast. Fordi 
fægtningen stiller krav til både kropslig og mental disciplin. Det er hårdt, 
og man skal være udholdende, men det tiltaler mig
</p>
<p class="sender">
Martine Spanger-Ries 
</p>
</blockquote>
</div><p>
Det begyndte med Ivan Osiier, grosserersønnen og studenten fra den gamle 
Borgerdydskolen i Nørregade i det indre København. 
</p><p>
Han var gymnast i Akademisk Skytteforening, han boksede hos datidens berømte 
træner, sprøjtefører Jacobsen i Gothersgade, spillede fodbold i Akademisk 
Boldklub og stiftede roklubben Skjold, som han var medlem af hele livet. 
</p><p><b>OL-sølvvinderen huskes</b></p><p>
Men medicineren Ivan Osiier, senere idrætslæge, var først og fremmest fægter – 
og som sådan var han med ved De Olympiske Lege i London i 1908, blot 19 år 
gammel. Fire år senere i Stockholm vandt han OL-sølv i kårdedisciplinen, der 
havde ikke færre end 136 deltagere. 
</p><p>
Ivan Osiiers største bedrift var dog, at han strakte sin verdensklassekarriere 
og sit olympiske liv hen over 40 år – med afskedsforestilling i 1948 i den 
by, hvor det hele begyndte, London. 
</p><p>
Senere kom andre store fægtenavne til, bl.a. Karen Lachmann, og i ’nyere tid’ 
nåede Annie Max Madsen at komme med til tre lege i fleuretdisciplinen: 1972, 
76 og 80. Og Danmarks seneste olympiske fægter var den firefoldige 
verdensmester i moderne femkamp, Eva Fjellerup, der var med på kårde i 
Atlanta i USA, 1996. 
</p><p><b>Frederik og kvinderne</b></p><p>
Når den olympiske fægteturnering i 2016 sættes i gang i Rio de Janeiro i 
Brasilien, er der håb om, at det lille danske fægteforbund, blot omkring 
1.500 medlemmer, har i hvert fald én deltager: den Team Danmark-støttede 
Frederik Von Der Osten. 
</p><p>
Intet er nemt for et lille forbund, der har svært ved at fremvise 
verdensstjerner på seniorplan. Dansk fægtning har gennem de seneste 10 år 
været dygtig til at lave talentarbejde i ungdomsrækkerne, men pengene er 
ikke store, og selv om man har et organiseret talentarbejde med engagerede 
trænere og ledere, må de stræbsomme atleter realisere og finansiere deres 
drømme og mål med fritidsarbejde og forældrestøtte. 
</p><p><b>På langtur til topmøde</b></p><p>
Og det er betingelserne for de tre meget unge kvindelige fægtere, den 16-årige 
Emilia Borrye og de 17-årige tvillinger, Augusta og Martine Spanger-Ries fra 
Hellerup Fægte-Klub, som ’lige om lidt’ skal deltage i junior-VM så langt 
væk som i Tasjkent i Usbekistan – en bilrejse på 5.628 kilometer, hvis man 
skulle have lyst til det. 
</p><p>
De er alle tre gymnasieelever, Emilia, Augusta og Martine – og de bærer alle 
rundt på en drøm om, at fægtesporten vil føre dem frem til de olympiske lege 
i 2020 i Tokyo eller i 2024 i Hamburg, Paris eller Boston. Eller hvilken by, 
der måtte få værtskabet. 
</p><p>
»Det er drømmene, der skal bære hele arbejdet hos de unge fægtere. Og det 
gælder også, når de af en eller anden grund ikke har lyst til træningen, 
eller de skal vælge mellem søndagens stævne og tantes fødselsdag«, siger 
Marlene Spanger, som er forkvinde for Dansk Fægteforbunds eliteudvalg – og 
mor til Augusta og Martine Spanger-Ries. 
</p><p><b>Et liv i to verdener </b></p><p>
Som alle forbund nede ’på bunden’ af den danske idrætspyramide – dernede, hvor 
bevågenheden er meget lille, og hvor alle må kæmpe for at skaffe penge og 
arbejde hårdt på at rekruttere nye medlemmer og holde på dem – ved 
fægteforbundet godt, at man skal give sine unge talenter udfordringer og 
udviklingsmuligheder, altså kvalificeret træning og deltagelse i turneringer 
i udlandet. Ligesom man skal skabe en god overgang fra junior- til 
seniortiden, således at talenterne ikke falder fra i 20-års alderen. Og tre 
af de fægtere, der er fokus på, er netop de tre unge kvinder fra Hellerup 
Fægte-Klub. Men de er ikke de eneste. 
</p><div class="art-quote article-box">
<p class="quote"/>
<blockquote>
<p class="quote-txt">
Mine klassekammerater synes, det er sjovt, jeg går til en ?mærkelig? sport. Og 
de respekterer helt, at jeg har et seriøst sportsliv og eksempelvis ikke 
drikker mig fuld til festerne. På det punkt har jeg ikke oplevet problemer
</p>
<p class="sender">
Emilia Borrye 
</p>
</blockquote>
</div><p> Den 16-årige Emilia Borrye, som bor i Slangerup og går på 
Frederiksborg Gymnasium i Hillerød som den eneste såkaldte Team 
Danmark-elev, har længe følt, at hun levede i to verdener, som hun siger. 
</p><p><b>Nok at se til - ikke plads til mere </b></p><p>
»Den ene er min skole og mine lektier, den anden er min sport og vennerne. 
Andet er der ikke plads til. Men jeg har nu aldrig fornemmet, at jeg gik 
glip af noget«, fortæller Emilia, der fægtetræner med kården tre gange om 
ugen og kombinerer det med styrketræning lige så mange gange. Desuden 
løbetræner hun tre dage. 
</p><p>
»Mine klassekammerater synes, det er sjovt, jeg går til en ’mærkelig’ sport. 
Og de respekterer helt, at jeg har et seriøst sportsliv og eksempelvis ikke 
drikker mig fuld til festerne. På det punkt har jeg ikke oplevet problemer«. 
</p><p><b>Drømmen om medaljen </b></p><p>
Fægtningen har været familien Borryes sport ’i generationer’, og selv begyndte 
Emilia som 9-årig. Det var ganske naturligt. 
</p><p>
»Min første konkurrence var DM, hvor jeg fik en tredjeplads. Jeg tænkte, o.k., 
det kan du godt finde ud af, så jeg fortsatte, og nu fylder fægtningen en 
stor del af mit liv«, siger hun. 
</p><p>
»Jeg tager til VM for at vise, hvad jeg kan, og hvad træningen har ført til. 
Og for at måle mig med de udenlandske fægtere. Jeg føler, jeg er rykket 
tættere på de bedste, og at jeg er kommet nærmere på medaljeskamlen«. 
</p><p><b>Skamlen en mulighed</b></p><p>
»Selvfølgelig er konkurrencen hård, men i mine øjne er det ikke helt 
urealistisk at få en plads på skamlen«. 
</p><p>
Junior-VM i Tasjkent er – som de andre kommende store juniormesterskaber – et 
led i arbejdet på at nå frem til hovedmålet for Emilia: OL. 
</p><p>
»Det er det, jeg drømmer om. OL er mit langsigtede mål. Og det samme er en 
olympisk medalje, måske i 2024«, lyder det fra den unge fægter. 
</p><p>
Der er ni år til 2024. Kan du rumme det i dit hoved allerede nu? 
</p><p>
»Jeg kan nok ikke se så langt frem, og derfor er første mål også 2020. Det 
arbejder jeg frem mod, og jeg ved, det kan lade sig gøre«, lyder det med 
stor optimisme fra Emilia Borrye. 
</p><p><b>Fægteren og trompetisten </b></p><p>
Optimisme er også en del af bagagen hos den 17-årige Martine Spanger-Ries, der 
nåede i top-32 ved det seneste junior-EM, men som nu stræber efter at komme 
blandt de 16 bedste ved junior-VM i Tasjkent i de første dage af april. Det 
er det kortsigtede mål i den karriere, der er ved at tage form, og som 
hendes kammerater kalder ’at gå til Zorro’. 
</p><p>
Martine siger, hun brænder for fægtesporten – og at ingen behøver at skubbe 
hende af sted til træningen. 
</p><p>
»Det er helt mit eget projekt. Det er mig selv, der holder fast. Fordi 
fægtningen stiller krav til både kropslig og mental disciplin. Det er hårdt, 
og man skal være udholdende, men det tiltaler mig. Og så tror jeg, at det at 
være disciplineret og konkurrere under pres kan gavne og hjælpe mig på andre 
punkter i livet. Man lærer i hvert fald, at tilværelsen ikke kun byder på 
medvind«, lyder det fra fleuretfægteren, der to gange har været i 
træningslejr i Budapest hos den ungarske landstræner. 
</p><p><b>Ting blev rettet </b></p><p>
»Det var gode ophold, hvor der blev rettet forskellige fejl i min fægtning, og 
som jeg kan arbejde videre med«. 
</p><p>
Martine, der for et år siden skiftede klub fra Fægteklubben Trekanten til 
Hellerup Fægte-Klub for fortsat at kunne træne under landstræner Ferenc 
Tòth, har tidligere spillet fodbold, gået til billedkunst og trompetspil – 
men det er fægtesporten, der fylder dagligdagen ud, og som kommer i første 
række. 
</p><p class=" bl-elem">
»Mit langsigtede mål er de olympiske lege, det er det, jeg satser på«, 
fastslår hun. »Og hvis min udvikling fortsætter i samme tempo, er min drøm 
ikke urealistisk«. 
</p>	
</div>
</div></body></html>
