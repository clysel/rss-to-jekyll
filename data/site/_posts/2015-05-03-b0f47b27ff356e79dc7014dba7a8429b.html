---
layout:     post
title: 	    "Ældre Sagen: Vi skal bryde tabuet om døden"
post_author:	    
post_date:	    Sun, 03 May 2015 09:37:21 +0200
post_site:	    politiken.dk 
post_link:	    http://politiken.dk/forbrugogliv/livsstil/trivsel/ECE2652596/aeldre-sagen-vi-skal-bryde-tabuet-om-doeden/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Vi bør tale om de døde, græde over dem, grine eller brokke os uden 
berøringsangst. De er jo bare døde. Det bliver vi også selv en dag«.
</p><p>
Ordene er Margrethe Kählers. Hun er chefkonsulent i Ældre Sagen og forfatter 
til en ny bog, ’Tæt på døden’. Bogen bygger på en undersøgelse, hvor fire 
efterladte – både yngre og ældre – samt elleve læger, sygeplejersker og 
sosu-assistenter fra hospitaler, hospicer, plejehjem og hjemmeplejer er 
blevet interviewet om en række aspekter om døden: alt fra sorgen hos de 
efterladte til, hvordan sundhedspersonale i forskellige sektorer arbejder 
med den sidste tid.
</p><p>
Forfatteren mener, at døden stadig er et tabu, og at det er forkert, fordi vi 
bliver ensomme med vores tanker og angst. Og hun mener, at vi i vores 
rationelle, nordiske kultur typisk giver de sørgende tre måneder at sørge i, 
og så må de »se at komme videre«. I modsætning til andre kulturer – for 
eksempel de jødiske og buddhistiske – hvor der er ceremonier omkring den 
efterladte med langvarig omsorg og opmærksomhed, forklarer hun.
</p><p>
»Det er misforstået, når familien for at trøste siger: »Pjat, Bedste, du ser 
så godt ud, der er længe til, du skal dø«, for så bliver den ældre bare mere 
isoleret med sine tanker. Og det er også den anden vej, når en døende slår 
situationen hen for at skåne sin familie, for så bliver de ensomme i deres 
sorg«.
</p><h3>
Vi frygter lidelsen
</h3><p>
Margrethe Kähler mener, at der generelt er for lidt viden om, hvilke 
muligheder der er i behandlingssystemet for en værdig død, og hun forklarer, 
at mange – eksempelvis på landets plejehjem – ikke har viden om den 
palliative indsats, som indsatsen for at lindre lidelser for døende hedder i 
fagsproget. 
</p><p>
Og hun mener, at hvis folk vidste mere om, hvad palliation kan, så ville der 
ikke være så mange, som gik ind for aktiv dødshjælp. 
</p><p>
I en undersøgelse lavet for blandt andet Palliativt Videnscenter fra 2013 
svarede hele 71 procent af danskerne, at de var enige eller meget enige i, 
at aktiv dødshjælp skal være en mulighed. Men når folk er dødssyge, er det 
få, som reelt har det ønske, forklarer professor og centerchef Helle Timm 
fra Videncenter for Rehabilitering og Palliation. Her arbejder de også med 
den sidste tid.
</p><p>
»En positiv holdning til aktiv dødshjælp handler meget om frygten for 
lidelsen, smerten og det ubærlige. Og den frygt kan jo være reel«, forklarer 
Timm.
</p><p>
Hun mener desuden, at vores forhold til døden er flertydigt. På den ene side 
bombarderes vi med død og ødelæggelse i medierne, mens den personlige, tætte 
død på den anden side stadig kan være svær at få talt om. Desuden viser 
forskningen, at det er meget individuelt, hvorvidt og hvordan vi vil tale om 
døden, og at mange faktisk ikke ønsker at tale med en professionel 
sundhedsperson om den.
</p><p>
»Man kan godt praktisk forholde sig til sin egen død, eksempelvis sin 
begravelse, men alligevel leve på en måde, hvor man undgår at forholde sig 
til, at man snart skal dø. Det behøver ikke være en modsætning. Det er helt 
individuelt, og derfor må personer, som arbejder med mennesker tæt på døden, 
hele tiden forholde sig til den enkelte person og vedkommendes familie«.
</p><p>
På Rigshopsitalet arbejder præst Lotte Blicher Mørk med døende og deres 
pårørende hver dag. Dem, hun møder, er ofte yngre eller midaldrende, som 
skal tage afsked med livet, lang tid før de havde forestillet sig det. 
</p><p>
Hun forklarer, at tabuet om døden blandt andet handler om, at selv om vi med 
vores fornuft ved, at vi kan dø i morgen, så pakker vi det væk i en 
»naturlig naivitet« om, at det kun rammer naboen.
</p><p>
»Men hos dem, jeg møder, som er uhelbredeligt syge, er den naturlige naivitet 
væk, og de må sande, at vi alle er naboer, hvor end vi bor«.
</p><h3>
Kan ikke kontrollere døden
</h3><p>
Lotte Blicher Mørk vil også gerne aftabuisere døden, men hun advarer mod, at 
man tror, at man kan få tjek på døden som på andre ting i sit liv.
</p><p>
»Vi ved ikke, hvad det vil sige at dø, og vi ved ikke, hvad der skal ske med 
os. Den uvidenhed gør os desperate. Hvis der er noget, vi senmoderne 
mennesker er udfordret af, er det magtesløsheden. Vi er så vant til at have 
kontrol, men døden, den får vi ikke magt over. Vi kan ikke afmystificere 
døden ved at tale om den. Den kan ikke tales væk, hvis vi vel at mærke har 
noget at miste«.
</p><p>
Hun mener, at det kan blive en selvmodsigelse at tale om ’den gode død’, fordi 
der så er fare for, at den bliver noget, vi selv har ansvar for at opnå.
</p><p class=" bl-elem">
»Vi tror, at jo mere vi terapeutiserer over døden, jo lettere bliver det at 
dø. Men hvis du har mennesker, du elsker, så er døden ikke god. Men samtidig 
mener jeg jo ikke, at døden får det sidste ord. Det gør al den kærlighed, 
der er stærkere end døden, for man holder jo ikke op med at elske en, fordi 
vedkommende dør«, siger Lotte Blicher Mørk.
</p>	
</div>

</div></body></html>
