---
layout:     post
title: 	    "Dramatisk WorldTour-start sender fem mand på hospital med knoglebrud"
post_author:	    
post_date:	    Tue, 07 Apr 2015 08:29:30 +0200
post_site:	    politiken.dk 
post_link:	    http://politiken.dk/sport/cykling/ECE2617877/dramatisk-worldtour-start-sender-fem-mand-paa-hospital-med-knoglebrud/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>Starten på sæsonens niende WorldTour-løb, Baskerlandet Rundt, udviklede sig til en usædvanlig barsk affære med adskillige voldsomme uheld, der skabte travlhed på hospitalerne i og omkring Bilbao.</p><p>I hvert fald fem af de ryttere, der på denne triste måde kom i kontakt med det spanske sundhedsvæsen, fik konstateret en eller anden form for knoglebrud, og selv om fire af dem kæmpede sig over målstregen i går, vil de ikke være at finde på startlinjen, når strabadserne i dag fortsætter med 175 km fra Bilbao til Vitoria-Gasteiz.</p><h3>Spansk kaptajn er værst medtaget</h3><p>Værst medtaget er tilsyneladende det spanske 2. divisionshold Caja Rurals kaptajn Sergio Pardilla, der var involveret i et større styrt med lige omkring en km tilbage.</p><p>Den 31-årige spanier blødte kraftigt fra hovedet og havde tydeligvis smerter adskillige steder på kroppen, da han kom i mål, og Caja Rural meddelte senere, at han har brækket flere ribben samt venstre skulder og håndled.</p><p>Pardilla skal foreløbig blive på hospitalet til observation også for læsioner i hovedet.</p><h3>Lang pause i vente for amerikaner</h3><p>Det amerikanske BMC-mandskab blev ligeledes hårdt ramt, da colombianeren Darwin Atapuma, amerikaneren Peter Stetina og australieren Rohan Dennis røg med i det styrt, der indtraf 300 m fra stregen.</p><p>Mens sydamerikaneren og australieren tilsyneladende slap nogenlunde billigt, venter der den 27-årige Stetina en lang pause. Røntgenfotografier godtgjorde nemlig, at han har brud på højre knæskal samt på fire ribben.</p><p>Forbi er deltagelsen i Baskerlandet Rundt ligeledes for englænderen Adam Yates (Orica-GreenEdge) og franskmanden Nicolas Edet (Cofidis). Førstnævnte har brækket en tommelfinger, mens det hos Edet er gået ud over det venstre kraveben samt et par ribben.</p><h3>Hollænder kæmpede sig forgæves til vejs ende</h3><p>Den 21-årige franskmand Pierre-Henri Lecuisinier (FDJ) måtte allerede omkring halvvejs på etapen en tur i asfalten. </p><p>Han prøvede at fortsætte, men måtte kort efter opgive for straks at blive kørt til hospitalet. Her blev det fastslået, at guldvinderen fra juniorernes VM i København 2011 – det år blev han i øvrigt også europamester – havde pådraget sig et brud på venstre arm.</p><p class=" bl-elem">Af de oprindelig 151 startende er således ved en første opgørelse kun 145 i stand til at fortsætte, idet den 22-årige hollænder Mike Teunissen (Lotto-Jumbo) måtte se i øjnene, at hans ensomme kamp for at nå til vejs ende var nytteløs, eftersom han krydsede stregen efter tidsfristens udløb.</p>	
</div>

</div></body></html>
