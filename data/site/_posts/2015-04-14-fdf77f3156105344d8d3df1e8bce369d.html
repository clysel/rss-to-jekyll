---
layout:     post
title: 	    "Han blev kåret af kollegerne"
post_author:	    15300
post_date:	    Tue, 14 Apr 2015 16:15:34 +0000
post_site:	    karriere.jobfinder.dk 
post_link:	    http://karriere.jobfinder.dk/artikel/han-blev-kaaret-af-kollegerne-3009
---
<html><body><div><section class="body">
			<p>Rambølls globale kompetencecenter i Gurgaon i Indien er på halvandet år vokset fra at være en god idé til i dag at beskæftige 150 medarbejdere – og den bedrift skyldes især én medarbejder, nemlig projektdirektør Lars Hansen.</p>
			<p>For sin indsats har han netop modtaget kollegernes anerkendelse i form af prisen ’Going the Extra Mile’, som blev uddelt i forbindelse med virksomhedens årlige Leadership Conference.</p>
			<p>»Jeg er selvfølgelig glad – særligt fordi der både ligger en anerkendelse fra ledelsen i Rambøll, som har udvalgt dem, kollegerne kunne stemme på, og fordi det er mine kolleger, der i sidste ende har valgt mig. Det er et godt skulderklap,« siger Lars Hansen.</p>
			<p><a href="http://www.jobfinder.dk/jobs/?utm_source=Karrieresite&amp;utm_medium=Link&amp;utm_campaign=Se%20nyeste%20job?utm_source=Karrieresite&amp;utm_medium=Link&amp;utm_campaign=Se+job">Se de aktuelle jobtilbud på Jobfinder.</a></p>
			<p><figure class="plugin right zoomable"><img data-original-image="http://karriere.jobfinder.dk/sites/karriere/files/lars_hansen-ramboell.jpg" src="http://karriere.jobfinder.dk/sites/karriere/files/styles/w1120_media_right/public/lars_hansen-ramboell.jpg?itok=ZLTIdkTN" alt=""/><figcaption>Lars Hansen er nu tilbage i Danmark som projektdirektør for jernbaneforbindelsen over Vejle Fjord. </figcaption></figure></p>
			<p>Prisvinderen insisterer dog på, at etableringen af centret bestemt ikke har været nogen enmandsopgave. Der har været mange kolleger med hele vejen lige fra det indledende arbejde med at vurdere muligheder og risici til at etablere centeret, hyre medarbejdere, opsætte procedurer, formulere retningslinjer for arbejdsgange og processer til i dag at holde driften kørende.</p>
			<p>»Hvis jeg alene tog æren for det, ville mange nok lige kigge en gang og tænk, hmmm. Jeg har været med i hele processen, men rigtig mange kolleger har været med til få tingene til at ske,« siger han.</p>
			<h2>Fløjlshandsker og tålmodighed</h2>
			<p>Ifølge motiveringen får Lars Hansen først og fremmest hæderen, fordi han har fået det indiske kompetencecenter til at køre i det daglige, har bygget bro mellem to kulturer og skabt den tillid, der er afgørende for succes’en.</p>
			<p>’Det har krævet kulturelt forståelse, fløjlshandsker og ikke mindst utrolig meget tålmodighed’, som det hedder i motiveringen.</p>
			<p><aside class="plugin right box">
			  <br/>
			Rambøll Award</aside></p>
			<ul>
			<li><p>Going the Extra Mile er en af fem priser, der uddeleles som en del af prisceremonien Rambøll Award i forbindelse med Rambølls årlige Leadership Conference.</p></li>
			<li><p>Formålet med Rambøll Award er at fejre medarbejderne og anerkende fremragende adfærd eller præstationer, der understøtter Rambølls vision og kultur, forklarer kommunikationschef Morten Peick: »Som en videnbaseret virksomhed er medarbejderne vores vigtigste aktiv. Derfor har vi stort fokus på at anerkende deres præstationer og deres engagement i at opfylde virksomhedens mål og værdier.«</p></li>
			<li><p>Medarbejderne nominerer deres kolleger til prisen og en udvælgelseskomitée snævrer derefter det store felt ind til en shortlist på 68 kandidater. Rambølls direktion udvælger fra shortlisten 20 finalister, som medarbejderne stemmer på. Lars Hansen er i år den eneste dansker ud af 12.300 kolleger, der vinder en Rambølls Award.</p></li>
			<li><p>’Going the extra mile’ anerkender en medarbejder, der har udvist en ekstraordinær arbejdsindsats ved at levere rådgivning med specifik positiv indvirkning på en proces eller et projekt, som har stor betydning for forretningen.</p></li>
			<li><p>Det er tredje gang Rambøll Award priserne blev uddelt.<br/>
			</p></li>
			</ul>
			<p>Lars Hansen mener da også selv, at det mest udfordrende netop har været at skabe tillid til kompetencecenteret i Rambølls forskellige forretningsenheder.</p>
			<p>»Mit arbejde har i høj grad bestået i at være brobygger mellem de to kulturer og skabe tillid på tværs af grænser. Det er en krævende proces, hvor mange mennesker er nødt til at tilpasse deres måde at arbejde sammen på. Og det er ikke kun Inderne, der skal lære at forstå os, men mindst lige så meget os, der skal lære at forstå dem og have tillid til dem. Sådan et projekt lykkes kun, hvis du får hjemmekontoret med og bygger tillid hos dem, så de er villige til at sende opgaver ud,« understreger han.</p>
			<p>Lars Hansen har dog stor forståelse for, at det kræver tilvænning at samarbejde med kolleger, der sidder så langt væk som i Indien:</p>
			<p>»Når man kender folk fagligt og personligt fra det daglige tætte samarbejde, er trygheden automatisk til stede, fordi man ved, hvad man får og ikke får. Det kan være svært med folk, man ikke kender og som i nogle tilfælde sidder langt væk. 'Langt væk' relaterer ikke nødvendigvis til Indien. Det kan ligeså vel være andre kontorer i den nære geografi,« siger Lars Hansen.</p>
			
			<p>Han er med på, at en del af skepsissen kan skyldes en vis bekymring for, hvordan det skal gå med de danske job, når en del af ingeniørarbejdet foregår i udlandet. Det er dog ikke en frygt, han på nogen måde deler – nærmest tværtimod:</p>
			<p>»Personligt ser jeg det som en naturlig del af at arbejde globalt, at man deler information og viden på tværs af grænser. Her har vi en opgave i at fortælle, at frygten for at miste sin arbejdsplads er ubegrundet, fordi det giver os kapacitet til at gå ind i store projekter, som havde været en meget større udfordring uden vores kompetencecenter i Indien,« forklarer han.</p>
			<p>Lars Hansen er nu tilbage i Danmark, hvor han står i spidsen for en VVM-undersøgelse af den kommende jernbane over Vejle Fjord.</p>
			<p>Kontakten til sine indiske kolleger slipper han dog ikke. De skal fremover løse nogle af opgaverne på det nye projekt, fortæller Lars Hansen og tilføjer med et glimt i øjet:<br/>
			»Og jeg har fået at vide, at der ikke er nogen undskyldninger, hvis samarbejdet ikke glider i olie.«</p>
			<p>Rambølls globale kompetencecenter i Indien løser primært tekniske opgaver inden for byggeri og transport.</p>
		</section>
		  </div></body></html>
