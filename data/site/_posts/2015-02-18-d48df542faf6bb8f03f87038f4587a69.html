---
layout:     post
title: 	    "Analytiker: Det kan lyde mærkeligt med en mejeridirektør i spidsen for Carlsberg"
post_author:	    
post_date:	    Wed, 18 Feb 2015 08:44:25 +0100
post_site:	    politiken.dk 
post_link:	    http://politiken.dk/oekonomi/virksomheder/ECE2551350/analytiker-det-kan-lyde-maerkeligt-med-en-mejeridirektoer-i-spidsen-for-carlsberg/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Udskiftningen af topchefen i Carlsberg, Jørgen Buhl Rasmussen, var ikke lige 
dén nyhed, analytikerne havde ventet, da de tjekkede indboksen her til 
morgen. 
</p><p>
Både Morten Imsgard, der er analytiker i Sydbank, og Michael Friis Jørgensen, 
der arbejder for Alm. Brand Markets, er overraskede, selv om »man rent 
aldersmæssigt i markedet talte om, at det kunne være fint med nye friske 
kræfter«, som sidstnævnte konstaterer. 
</p><p>
De nye kræfter og de nye øjne kommer hollandske Cees't Hart med. Michael Friis 
Jørgensen kender ikke manden, men han kender det mejeriselskab, han kommer 
fra, Royal Friesland Campina. 
</p><p>
»Det kan lyde mærkeligt at hente en direktør for et hollandsk mejeri, men de 
er gode til lancere brands og hurtige, nye produkter«, siger han og peger 
på, at det er dét, Carlsberg skal være bedre til. 
</p><p>
»Det skal hurtigere give Carlsberg en større omsætning. Vi drikker færre øl, 
og derfor skal vi lokkes med nye og anderledes produkter. Øl med lavere 
alkoholprocent i. Øl blandet med andre ting. Nu slår Carlsberg ind på den 
vej«, lyder det fra Michael Friis Jørgensen. 
</p><h3>
Jørgen Buhl Rasmussen siger farvel efter otte hårde år 
</h3><p>
Men der er ikke tvivl om, siger Michael Friis Jørgensen, at den nye direktør 
kommer til at vende hver en krone i 2015 lige som den 'gamle' økonomimand 
Jørgen Buhl Rasmussen, der må have en mærkelig fornemmelse i maven i dag. 
Men måske er han også en smule lettet. 
</p><p>
Det har været otte hårde år som direktør for bryggerigiganten, der kun i meget 
begrænset omfang har formået at løfte indtjeningen. Især det russiske 
marked, der skulle have været virksomhedens guldæg, har år efter år været et 
dyrt bekendtskab, og i 2014 har det udviklet sig til et rent mareridt. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/virksomheder/ECE2551318/carlsbergs-direktoer-fratraeder/">Carlsbergs direktør fratræder</a></p><p>
Carlsberg-direktøren har dog formået at øge makedsandelene andre steder, 
blandt andet i Vesteuropa og Asien, og ifølge Carlsberg-analytiker i Sydbank 
Morten Imsgard har Jørgen Buhl Rasmussen været en udmærket direktør for 
Carlsberg. 
</p><p>
»Han har stået i spidsen for Carlsberg i nogle meget vanskelige år. Han har 
kæmpet for at holde Carlsberg ovenvande, og det har været noget af en 
kraftpræstation. Jeg kan ikke umiddelbart se, at en anden direktør kunne 
have gjort det meget bedre«, siger Morten Imsgard. 
</p><p>
Samme holdning har Michael Friis Jørgensen, der afviser, at Jørgen Buhl 
Rasmussen har fået et spark bagi på grund af dårlige resultater: 
</p><p>
»Nej, ledelsesmæssigt har han faktisk eksekveret flot, men det har været op ad 
bakke et stykke tid på grund af gamle beslutninger«, siger han og nævner 
beslutningen om at gå ind i Rusland. 
</p><h3>
Rusland overskygger en ellers positiv udvikling 
</h3><p>
Morten Imsgard siger, at Carlsbergs tab i Rusland overskygger virksomhedens 
resultater i resten af verden, og at det nok også kommer til at klæbe til 
Jørgen Buhl Rasmussen - også efter at han 15. juni i år forlader selskabet 
og overdrager posten som koncernchef til hollandske Cees't Hart. 
</p><p>
»Situationen i Rusland kommer til at overskygge Jørgen Buhl Rasmussens øvrige 
resultater som direktør. Der vil nok være en tendens til, at man glemmer, at 
han faktisk har skabt en solid vækstplatform for Carlsberg. Den betyder, at 
der - trods Rusland - også er lyspunkter for Carlsberg, hvilket man også kan 
se i det netop offentliggjorte regnskab«, siger han. 
</p><p>
Her hæfter Morten Imsgard sig især ved, at det faktisk er gået frem for 
Carlsberg i både Vesteuropa og Asien, samt at forventningerne til 2015 er en 
smule højere end forventet. Samtidig udbetaler Carlsberg et udbytte på 9 
kroner per aktie, hvilket er mere end forventet. Dermed signalerer selskabet 
ifølge Morten Irmsgard en vis form for selvtillid. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/virksomheder/ECE2551339/carlsberg-stopper-bloedningen-i-rusland-med-penge-fra-vesteuropa-og-asien/">Carlsberg stopper blødningen i 
Rusland med penge fra Vesteuropa og Asien</a></p><p>
Carlsberg har det seneste år været hårdt presset i Rusland, et af 
virksomhedens vigtigste markeder. Alene faldet i rublen vurderes at have 
kostet bryggeriet omkring 700 millioner kroner, viser det netop 
offentliggjorte regnskab for 2014. 
</p><p>
Men selvom den russiske nedtur fylder meget, er der også positive budskaber at 
finde i det netop offentliggjorte regnskab. Bryggeriet formår at løfte 
omsætningen i både Vesteuropa og Asien. Samlet betyder det, at omsætningen i 
2014 lander marginalt højere end omsætningen året før. Omsætningen rundede 
således 64,5 milliarder kroner mod 64,4 milliarder kroner i 2013. 
</p><p class=" bl-elem">
Overskuddet blev dog en smule mindre end året før. Bundlinjen landende således 
på 9,2 milliarder kroner før skat mod 9,7 milliarder kroner i 2013. 
</p>	
</div>
</div></body></html>
