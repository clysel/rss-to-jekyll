---
layout:     post
title: 	    "Dansk udstyr halverer tankskibes udledning af oliedampe"
post_author:	    Sanne Wittrup
post_date:	    Sat, 11 Apr 2015 10:00:10 +0000
post_site:	    ing.dk 
post_link:	    http://ing.dk/artikel/dansk-udstyr-halverer-tankskibes-udledning-af-oliedampe-175305
---
<html><body><div><section class="body">
			<p>»Ideen med vores udstyr er grundlæggende den samme, som når man sætter en vandmåler op i sit hus: Man bliver opmærksom på, hvor meget vand man spilder – og begynder at mindske spildet.«</p>
			<p>Sådan er den ultrakorte forklaring, når adm. direktør John Lindhardt Frandsen fra virksomheden Pres-Vac – der leverer tryk- og vakuumventiler til halvdelen af verdens olietankskibe – skal beskrive det udstyr til reduktion af udledninger af miljøskadelige dampe, som ingeniørfirmaet har udviklet.</p>
			<p>»Vi kan ikke fjerne udledningerne, men reducere dem markant,« siger han.</p>
			<p>Når tankskibe sejler fra kolde til varmere himmelstrøg eller er ude i hårdt vej, stiger trykket i olietankene, og så skal der luftes ud. Det foregår ofte manuelt og betyder, at giftige og flygtige, organiske forbindelser (VOC) i temmelig store mængder lukkes ud i atmosfæren.</p>
			<p>Derfor har Pres-Vac udviklet måleudstyr, som dels holder øje med, hvor mange af de såkaldte VOC-dampe der rent faktisk udledes fra det enkelte skib i forbindelse med tank-udluftninger. Og dels måler og regner udstyret på, hvornår det reelt er nødvendigt at lufte ud set i forhold til blandt andet tankdesign.</p>
			<p>Hvis det bliver nødvendigt at udlufte tankene, sikrer systemet, at det sker automatisk og med minimal udledning til følge.</p>
			<p><figure class="plugin right zoomable"><img data-original-image="http://ing.dk/sites/ing/files/rigtigt_billede_presvac_ventilsystem.jpg" src="http://ing.dk/sites/ing/files/styles/w1120_media_right/public/rigtigt_billede_presvac_ventilsystem.jpg?itok=gwIQ7Es1" alt=""/><figcaption>Kontrolventilen (den grønne cylinder) sidder som bypass til hovedventilen og styres af en elektrisk aktuator. I forbindelse med en emission måles volumen og masseflow samt gassens sammensætning via en gaskromatograf, der registrerer indholdet af VOC (Volatile Organic Compounds – Hydro Carbons) samt CO2 og luft (ilt og nitrogen). (Foto: Pres-Vac) </figcaption></figure></p>
			<h2>Overvågning fra kontoret</h2>
			<p>Samtlige data kan aflæses direkte både på skibet og hjemme på rederiets kontor.</p>
			<p>»Vi har siden nytår haft udstyret monteret på det kuwaitiske tankskib Al Kout fra rederiet KOTC, og de foreløbige resultater viser, at det med vores udstyr kan lade sig gøre at halvere udledningen af de flygtige kulbrinter fra tankene,« siger John Lindhardt Frandsen.</p>
			<p>Udstyret kan samtidig måle den konkrete sammensætning af de udledte dampe, som blandt andet består af kulbrinter, methan og CO2 og som man indtil nu kun har gisnet om.</p>
			<p>Ifølge en opgørelse fra organisationen Intertanko (International Association of Independent Tank Owners) fra 2001 svarer udledningen af VOC’er til omkring 0,17 pct. af olielasten.</p>
			<p>I 2013-tal fordampede der således olie svarende til 16 store tankskibe eller 5,5 millioner kubikmeter fra verdens olietankskibsfart, hvilket er det halve af årsproduktionen i Danmark samme år. Det svarer igen til et tab på 13,5 milliarder kroner med den nuværende oliepris på 55,6 USD pr. tønde.</p>
			<p>John Lindhardt Frandsen forklarer, at samme opgørelse viste, at skibene udledte mange flere dampe end nødvendigt på grund af de manuelle procedurer. Her åbner mandskabet for en ventil ned til tanken, hvorefter VOC-dampene uhindret bliver sluppet ud i atmosfæren:</p>
			<p>»Når man sejler, vil man gerne undgå alarmer fra for eksempel trykmålerne på tankene, så derfor lader mandskabet ofte ventilen stå åben i længere tid end strengt nødvendigt,« siger han.</p>
			<p>Rapporten anbefalede dengang, at man indførte automatisk trykregulering eller tillod et større tryk i tankene, og i 2008 varslede den interna­tionale søfartsorganisation, IMO, så krav om, at alle tankskibe skal have en plan for, hvordan man håndterer og begrænser udledninger i forbindelse med tankudluftning.</p>
			<p><figure class="plugin right zoomable"><img data-original-image="http://ing.dk/sites/ing/files/2014-10-15_00.35.43.jpg" src="http://ing.dk/sites/ing/files/styles/w1120_media_right/public/2014-10-15_00.35.43.jpg?itok=ieRN1PGG" alt=""/><figcaption>Udstyret er monteret på råolietankskibet Al Kout i forbindelse med den såkaldte Mast Riser, som står for kontrolleret udluftning fra lasttankene. Mast Riser’en er forbundet til Main Inert Gas Line (kraftigt grønt rør) som distribuerer inert gas og ventilerer lasttankene. (Foto: Pres-Vac) </figcaption></figure></p>
			<h2>Skrappere krav i 2018</h2>
			<p>Samtidig er bevidstheden om søfartens belastning af miljøet øget betydeligt, og IMO varsler endnu skrappere krav på området i 2018 – hvis man ellers kan blive enige om det.</p>
			<p>Derfor besluttede Pres-Vac at finde ud af, hvordan man kunne udvikle det omtalte billige målesystem, der både kan skærpe besætningens opmærksomhed og adfærd omkring udluftningen og samtidig give rederne mulighed for at over­våge udledningerne.</p>
			<p>Og det er det system, som nu er blevet testet på Al Kout i samarbejde med det kuwaitisk ejede KOTC-rederi.</p>
			<p>Testen er støttet økonomisk af regeringens grønne maritime omstillingspulje administreret af Søfartsstyrelsen, ligesom DTU og det norske Sintef har været involveret i udviklingen af systemet.</p>
			<p>Selvom der endnu ikke er noget direkte krav om installation af et sådant system fra de internationale maritime myndigheders side, forventer Pres-Vac alligevel en solid efterspørgsel:</p>
			<p>»En stat som Florida har for eksempel stor fokus på det her, og jeg tror personligt, at havnemyndighederne rundt omkring vil skærpe kravene til VOC-udledningerne, før vi ser et bredt gældende krav fra IMO,« siger han.</p>
		</section>
		  </div></body></html>
