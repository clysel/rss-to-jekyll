---
layout:     post
title: 	    "F-35-piloternes hjelm er hjemsøgt af falske alarmer og upålidelig data"
post_author:	    Steffen McGhie
post_date:	    Thu, 26 Mar 2015 04:31:14 +0000
post_site:	    ing.dk 
post_link:	    http://ing.dk/artikel/f-35-piloternes-hjelm-er-hjemsoegt-af-falske-alarmer-og-upaalidelig-data-175040
---
<html><body><div><section class="body"><p>Den højteknologiske pilothjelm til det nye F-35-kampfly er stadig plaget af mange falske alarmer og et upålideligt computersystem, hvilket ifølge kampflypiloter kan være livsfarligt i kamp. Det til trods for at hjelmen, som nu er i sin tredje iteration, i forvejen har undergået en række redesigns for at løse tidligere problemer. Det er en af konklusionerne i en ny rapport fra det amerikanske forsvarsministerium, som er den øverste ansvarlige myndighed for udviklingen af F-35.</p>
			<p>Hjelmens HMDS-display (helmet-mounted display system, <em>red.</em>) sender blandt andet data om potentielle trusler, instrumentlæsninger og næsten 360-graders videoudsyn og infrarøde billeder ind på pilotens visir.</p>
			<p>Kampflyets seks kameraer og avanceret software i det elektrooptiske <em>Distributed Aperture System</em>-program fra våbenproducenten Northrop Grumman skal for eksempel muliggøre, at piloten kan kigge nedad og se jorden under sig i stedet for det omgivende cockpit. Men systemet er upålideligt, lyder det i den nye rapport.</p>
			<p>'Distributed Aperture System-programmet udviser stadig en høj forekomst af falske alarmer, forkert måludpegning og ustabil ydeevne, tilmed i de nyere versioner af softwaren,' skriver DOT&amp;E, som rådgiver den amerikanske forsvarsminister om test og evalueringer af nye våbensystemer.</p>
			<p>Resultatet er, at piloten ikke kan regne med et tilstrækkeligt udsyn i hjelmens display.<br/><aside class="plugin right box">
			  Kampfly for milliarder</aside></p>
			<p><strong>Forsvaret skal</strong> fra 2020 erstatte F-16 med et nyt kampfly. Kontrakten ventes at blive på mellem 20 og 30 milliarder kroner.<br/><strong>Forsvarsministeriet</strong> bekræftede i juni, at tre fly endnu er med i kapløbet: amerikanske Lockheed Martins F-35A (Joint Strike Fighter), amerikanske Boeings F/A-18 Super Hornet og det fælleseuropæiske Eurofighter Typhoon.<br/><strong>Forsvarskommandoens</strong> projektkontor skal i 2015 levere en evaluering af de tre kandidater. På den baggrund skal politikerne medio 2015 vælge Danmarks nye kampfly.<br/><strong>Følg Ingeniørens</strong> dækning på ing.dk's fokus <a href="http://ing.dk/fokus/kampfly-milliarder">Kampfly for milliarder</a>.
			</p>
			
			<p>F-35, også kendt som Joint Strike Fighter, er ligesom Boeings F/A-18 Super Hornet og Eurofighter Typhoon finalist i konkurrencen om at blive Danmarks næste kampfly.</p>
			<p>Ingeniøren har tidligere på ugen skrevet, at rapporten også beretter om øget risiko for brand og eksplosioner, upålidelige it-systemer, falske alarmer og softwarefejl i tusindvis. Og at det amerikanske forsvar samtidig har pyntet på flyets fejlstatistik ved at ændre på måden at registrere fejl.</p>
			<h2>Prisgivet uden videoudsyn</h2>
			<p>Det amerikanske luftvåbens Edwards Test Center har i efteråret gennemført de første testmissioner med HDMS-displayet i den nye Generation III i F-35. Og her oplevede man også, at displayets it-system stadig volder problemer.</p>
			<p>'Test-teamet fandt mangler, særligt hvad angår stabiliteten i hjelmens nye <em>display management computer</em>, og teamet har derfor indstillet yderligere test, indtil den software, der kan udbedre manglerne i hjelmsystemet, kan leveres til producenten og indgå i en opdateret softwarepakke,' skriver DOT&amp;E i sin rapport.</p>
			<p><aside class="plugin reference video"><a class="content" href="http://ing.dk/video/sadan-finder-jsf-fjenden-uden-selv-blive-afsloret-103480">
			    <img src="http://ing.dk/sites/ing/files/styles/w1120_reference_illustration/public/images/40683.jpg?itok=-fVrCJZ4" alt=""/></a>
			  
			</aside></p>
			
			<p>At videoudsynet i pilotens display ikke fungerer ordentligt, er et særligt kritisk problem for netop F-35. Det fremgår af en anden rapport fra samme DOT&amp;E fra 2013. Heraf fremgår det, at 'udsynet ud af cockpittet er ringere i F-35 end i luftvåbnets andre kampfly'.</p>
			<p>Problemet er, at katapultsædets nakkestøtte samt karmen, hvor skærmen over cockpittet (også kaldet canopyen) møder skroget, er designet på en måde, så de blokerer pilotens udsyn bagud. Én pilot bliver i rapporten citeret for, at designet gør det umuligt for piloterne at orientere sig bagud. Og en anden bliver citeret for, at 'nakkestøtten reducerer udsynet og dermed overlevelsesevnen ved træfninger med fjendtlige styrker på jorden eller i luften'.</p>
			<p>Chefen for JPO-programkontoret, generalløjtnant Chris Bogdan fra U.S. Air Force, vil ifølge Ingeniørens oplysninger offentliggøre en udtalelse om kritikken i den nye rapport fra DOT&amp;E i denne uge.</p>
			<p>Læs rapporten fra Defense Department’s Director of Operational Test and Evaluation <a href="http://www.dote.osd.mil/pub/reports/FY2014/pdf/dod/2014f35jsf.pdf">her</a>.</p>
		</section></div></body></html>
