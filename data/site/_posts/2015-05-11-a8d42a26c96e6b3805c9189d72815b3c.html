---
layout:     post
title: 	    "Voldsomt Giro-styrt fremkalder minder om dødsulykke"
post_author:	    
post_date:	    Mon, 11 May 2015 18:26:05 +0200
post_site:	    politiken.dk 
post_link:	    http://politiken.dk/sport/cykling/ECE2665411/voldsomt-giro-styrt-fremkalder-minder-om-doedsulykke/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>Sindsoprivende minder fra dødsulykken under Giro d’Italia for fire år siden, da belgieren Wouter Weylandt omkom efter et styrt på en nedkørsel, dukkede på uhyggelig vis op i erindringen, da den lille italienske klatrer Domenico Pozzovivo (Ag2r-La Mondiale) knap 30 km fra mål på dagens 136 km lange 3. etape fra Rapallo til Sestri Levante blev liggende livløs efter et voldsomt møde med asfalten.</p><p>I høj hastighed på vej ned fra Barbagelato-stigningen skred forhjulet på Pozzovivos cykel pludselig ud, så han ikke havde en chance for at undgå at vælte, og han ramte vejbanen med stor kraft.</p><p>Der var hurtigt hjælp fremme hos ham, men billederne af den ubevægelige italiener virkede uhyre skræmmende.</p><h3>Var hele tiden ved fuld bevidsthed</h3><p>Heldigvis tyder alt imidlertid på, at de umiddelbare indtryk var langt mere frygtindgydende end virkeligheden, for det varede ikke længe, før italiensk tv med Giro d’Italias cheflæge Giovanni Tredici som kilde kunne oplyse, at den 32-årige Pozzovivos tilstand nok er alvorlig, men ikke livstruende.</p><p>Italieneren blødte kraftigt fra ansigtet, men var hele tiden ved fuld bevidsthed, ligesom han var i stand til at trække vejret ved egen kraft, og de første bulletiner lyder på, at der i hvert fald ikke er tale om kraniebrud.</p><p>Efter at være transporteret fra uheldsstedet i ambulance blev Pozzovivo lidt senere bragt til San Martino-hospitalet i Genova med helikopter.</p><h3>Weylandt mindedes inden dagens etapestart</h3><p>Når den barske medfart, Pozzovivo udsattes for, uundgåeligt kædes sammen med den skæbne, der overgik Wouter Weylandt, skyldes det ikke mindst, at det aktuelle styrt skete næsten på fireårsdagen for belgierens ulykke, samt at hændelsen udspillede sig i nogenlunde samme område.</p><p>Dengang var der også tale om 3.etape, som 9. maj udgik fra Reggio Emilia og sluttede i Rapallo – dagens startby, hvor Weylandt endnu engang mindedes, inden feltet blev sendt af sted.</p><p class=" bl-elem">Domenico Pozzovivo, der sidste sæson sluttede som nr. 5 i Giro d’Italia, var på forhånd regnet blandt aspiranterne til en topplacering også i dette års begivenhed, men hans chancer mindskedes i går, da han allerede på 2. etape var involveret i et styrt.</p>	
</div>

</div></body></html>
