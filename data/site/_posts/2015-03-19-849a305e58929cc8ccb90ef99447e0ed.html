---
layout:     post
title: 	    "Windows 10 kommer til sommer - også til pirater"
post_author:	    Jesper Stein Sandal
post_date:	    Thu, 19 Mar 2015 18:30:34 +0000
post_site:	    www.version2.dk 
post_link:	    http://www.version2.dk/artikel/windows-10-kommer-til-sommer-ogsaa-til-pirater-106100?utm_medium=feed&utm_source=version2.dk&utm_campaign=it_nyheder
---
<html><body><div><section class="body"><p>Microsoft har givet sig selv en stor udfordring: Windows 10 skal være klar til at blive lanceret til sommer i 190 lande. Det er ikke en præcis dato, men det er et signal om, at Microsoft denne gang vil forsøge at nå med på studiestartsudsalget i august.</p>

<p>Den deadline er Microsoft før gået glip af, og måtte med Windows 7 og Windows nøjes med at lancere i oktober og dermed være klar til julesalget.</p>

<p>Windows 10 kommer som en gratis opdatering til alle Windows 7 og Windows 8-kunder, så katastrofen er ikke helt så stor, hvis pc-producenterne ikke kan nå at lægge Windows 10 på de pc'er, som ligger ude i butikkerne ved lanceringen.</p>





<p>Til gengæld kommer Microsoft til at stå med potentielt over én milliard brugere, som vil forsøge at opgradere hundredevis af forskellige pc-modeller til Windows 10. Det kan blive et mareridt, og derfor har Microsoft også i god tid været i gang med en stor offentlig testfase.</p>

<p>Microsoft har nemlig brug for, at folk ikke bliver skræmt væk fra opgraderingen. For Microsoft vil det være nærmest afgørende for Windows-platformen, at en moderne udgave af Windows er dét, brugerne sidder med.</p>

<h2>Pirater får også lov at opgradere</h2>

<p>Annonceringen af, at Windows 10 kommer til sommer, var ventet, men det var ikke ventet, at chefen for Microsofts afdeling for styresystemer, Terry Myerson ville annoncere, at Windows 10-opgraderingen også bliver gratis for softwarepirater.</p>

<p>»Vi opgraderer alle kvalificerede pc'er, ægte og uægte, til Windows 10,« siger Terry Myerson <a href="http://www.reuters.com/article/2015/03/18/us-microsoft-china-idUSKBN0ME06A20150318">til Reuters</a>.</p>

<p>Microsoft har i årevis haft et omtumlet forhold til softwarepirater. På den ene side anslår Microsoft, at blot hver tiende Windows-bruger i Kina har betalt licens, men på den anden side har piratkopierne hjulpet Windows-platformen med at holde konkurrenter fra døren.</p>

<p><a href="http://www.theverge.com/2015/3/18/8241023/windows-10-free-for-software-pirates">Ifølge The Verge</a> kommer tilbuddet til at gælde Windows-pirater i alle lande. Udmeldingen er et signal om, at Microsoft vil have så mange som muligt over på Windows 10 - og det skal ske hurtigt.</p>

<p>At gøre Windows 10 gratis for at få det udbredt lyder måske som om, den nye udgave af Microsofts flagskib ikke har meget nyt at byde på. Men faktisk tegner den til at være én af de mest ambitiøse udgaver af Windows, siden skiftet til NT-kernen med Windows XP.</p>

<p>Det betyder imidlertid også, at Microsoft kun har få måneder til at få testet de sidste ambitiøse funktioner i Windows 10 forud for lanceringen til sommer. Hvis Microsoft altså vil rulle hele pakken ud på én gang. En del af strategien vil frem over være, at funktioner skal tilføjes og opdateres løbende i stedet for gennem nye store versionsopgraderinger.</p>



<h2>Biometri bliver indbygget</h2>

<p>En af de funktioner, som Microsoft først nu har afsløret, er <a href="https://www.etsy.com/dk-en/listing/223351478/futurama-parody-planet-express-painting?ref=shop_home_active_14">sikkerhedsfunktionen Hello</a>. Den skal gøre det muligt at bruge biometrisk udstyr til at logge ind på alle Windows 10-enheder uden ekstra software. For virksomheder vil den biometriske autentificering også kunne bruges over for andre applikationer end blot Windows 10.</p>

<p>Hello understøtter eksisterende fingeraftrykslæsere, men til ansigts- og irisgenkendelse vil den kræve særlige infrarøde kameraer. Brugen af infrarøde kameraer skulle forhindre problemer i dårlige lysforhold.</p>

<p>Funktionen til autentificering i andre applikationer er lidt anderledes end blot en erstatning for et kodeord. I stedet vil autentificeringen ske i Windows 10-miljøet, som så vil kommunikere med den tjeneste, du skal have adgang til, men uden at sende et decideret kodeord, som tjenesteudbyderen i så fald skulle lagre.</p>

<p>En lidt anden nyhed i Windows 10 er, at <a href="http://blogs.windows.com/bloggingwindows/2015/03/16/how-windows-10-achieves-its-compact-footprint/">kravet til diskplads skrumper</a>. Windows 10 vil således ikke længere have brug for recovery-partition, og en ny komprimeringsalgoritme har reduceret Windows-diskforbruget med mellem 1,5 og 2,6 gigabyte. Det er især gode nyheder for brugere af Windows på tablets eller mobiltelefoner.</p>

<p>Windows-udviklere må forberede sig på en tid med endnu flere omvæltninger, end de seneste år allerede har budt på. Windows 10 vil nemlig for alvor introducere den <a href="http://blogs.windows.com/buildingapps/2015/03/02/a-first-look-at-the-windows-10-universal-app-platform/">nye universelle app-platform</a>, som skal gøre de samme applikationer tilgængelige på alle Microsofts platform - også Windows-telefoner og Xbox One.</p>

<h2>Windows Phone viser Microsofts svaghed</h2>

<p>Windows-telefonerne er det helt store spørgsmålstegn i Microsofts store strategi. Det kan meget vel vise sig, at Microsoft ender med at afskrive den milliardinvestering i Windows Phone-platformen, som selskabet har foretaget, ikke mindst med opkøbet af Nokias mobilforretning.</p>

<p>Microsoft har imidlertid ikke opnået globale markedsandele, der for alvor gør platformen økonomisk tiltrækkende for en stor del af app-udviklerne, der ikke i forvejen har rødder i Microsofts univers.</p>

<p>Det ligner en lidt mere alvorlig udgave af det problem, Microsoft har haft med at slå igennem inden for søgemaskiner med først MSN og siden Bing. Netop Bing bliver en mere integreret del af Windows 10 gennem en desktopudgave af Cortana, Microsofts digitale assistent, som først blev lanceret på Windows Phone.</p>

<p>Her er det værd at bemærke, at Microsoft for blot 10 år siden stod i en situation, hvor sådan en integration omgående ville have udløst en monopolsag. I dag er Microsofts dominans imidlertid væsentligt svækket, og det giver Microsoft mulighed for i hvert fald at prøve at slippe af sted med at integrere sin søgemaskine i styresystemet.</p>

<p>Tidligere har Microsoft fået smæk for at integrere sin browser Internet Explorer og sin medieafspiller. Begge står i dag også meget svagere, da tjenester som Spotify, Netflix og Youtube i høj grad har overtaget funktionerne fra Windows Media Player, og Chrome-browseren har overhalet Internet Explorer i flere lande.</p>

<h2>Farvel til Internet Explorer</h2>

<p>I Windows 10 er det også slut med Internet Explorer. Microsoft vil i stedet begynde forfra med den nye Spartan-browser. Det er et ret klart signal om, at Windows 10 er tærsklen til Satya Nadellas Microsoft, hvor de gamle hjørnesten i softwaregiganten bliver revet ned, hvis de står i vejen for selskabets fremtid.</p>

<p>Det er dog samtidig en satsning, som ikke bliver mindre af, at Microsoft Office nu skal skelne mindre mellem, om brugeren benytter iOS, Android eller Windows. Bagudkompatibilitet og platformafhængighed har været to af de patter, som Microsoft har kunnet malke for milliarder af dollars i årevis.</p>

<p/><div class="shareline">
  
  <span> Bagudkompatibilitet og platformafhængighed har været to patter, som Microsoft har kunnet malke fo</span>
</div>

<p>Det er langt mere uvist, om den platformuafhængighed, der implicit ligger i mobilitet og 'skyen først', som Microsofts nye mantra lyder, kan malkes for tilsvarende beløb. Og det er også uvist, om de nye funktioner, som en oprydning i Windows-platformen giver plads til, vil få kunderne til helt af sig selv at foretrække Windows frem for de alternativer, der er kommet til siden Microsofts sidste to blockbuster-hits Windows XP og Windows 7.</p>

<p>Windows 8 var en lektion for Microsoft i, at selvom selskabet tænkte i nye baner, så var især erhvervskunderne meget mere konservative. Derfor kommer startmenuen tilbage, og derfor kommer der en helt ny mekanik i Windows 10, som skal holde styr på touchskærme, dockingstationer og meget andet i forsøg på at få den samme Windows til at passe til alle de scenarier, som Microsoft gerne vil have den til.</p>
  </section></div></body></html>
