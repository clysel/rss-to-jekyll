---
layout:     post
title: 	    "Microsoft: Azure-nedbrud må aldrig gentage sig"
post_author:	    Jesper Stein Sandal
post_date:	    Thu, 19 Mar 2015 09:15:39 +0000
post_site:	    www.version2.dk 
post_link:	    http://www.version2.dk/artikel/microsoft-azure-nedbrud-maa-aldrig-gentage-sig-104793?utm_medium=feed&utm_source=version2.dk&utm_campaign=it_nyheder
---
<html><body><div><section class="body"><p>I november 2014 blev Microsofts cloud-platform Azure ramt af et nedbrud, som gav problemer på dele af platformen i flere dage. Problemet skyldtes en opdatering af storage-platformen, som udløste en lavine af driftsforstyrrelser i de øvrige dele af Azure, som var afhængige af storage-delen.</p>

<p>Dermed var en enkelt opdatering skyld i driftsproblemer for et stort antal kunder, selvom en sky som Azure ellers burde være modstandsdygtig over for nedbrud. Og for Microsoft var nedbruddet i november også noget af en opvågning.</p>

<p>»Det har ført til omlægninger over hele Azure-platformen. Vi er nødt til at have det fundamentale på plads. Vi må aldrig få en hændelse som den igen,« siger Nigel Ellis, distinguished engineer fra Microsofts Windows Azure Data Platform Group, til Version2.</p>



<p>En af ændringerne er, at opdateringerne nu bliver spredt mere ud, så de ikke bliver rullet ud til to enheder af Azure på samme tid. Hvis der opstår problemer efter en opdatering, skal Microsoft altså kunne nå at opdage det og flytte kunderne over på en ikke-opdateret enhed, mens opdateringen rulles tilbage.</p>

<p>Nigel Ellis arbejder med udviklingen af Azure SQL, som er cloud-versionen af SQL Server, og hvis kunderne flytter deres forretningskritiske applikationer i skyen, så indebærer det også, at kunderne skal kunne overlade det til Microsoft at forhindre driftsforstyrrelser.</p>

<p>»Vi har i dag tre service-tiers, som kan omfatte disaster recovery. Nogle tiers har failover eller restore til et datacenter på en anden geografisk placering,« siger Nigel Ellis.</p>

<p>Den ekstra sikkerhed mod nedbrud i ét af Microsofts datacentre koster også ekstra, ligesom kunderne også er nødt til at afveje, om de skal kunne skifte nærmest omgående til en anden geografisk region, eller om de kan tåle nedetid, mens data overføres og virtuelle servere klargøres.</p>

<p>Sådan en afvejning kan være vanskelig for en enkelt virksomhed, som overvejer at lægge en applikation på Azure frem for en traditionel server hos en hostingudbyder. Derfor er Microsoft i lighed med flere af de øvrige cloud-udbydere begyndt at gå mere efter at levere den underliggende infrastruktur til it-leverandører, som vil tilbyde deres applikationer i skyen.</p>

<p>Mange nye webfirmaer i stil med Airbnb har baseret deres tjeneste på skyen, og det har cloud-udbyderne nu øjnet som et marked i sig selv. For Microsoft indebærer det nye tjenester på Azure, som er beregnet til firmaer, der vil levere Software-as-a-Service baseret på Microsofts infrastruktur eller platform.</p>

<p>»En softwareleverandør kan ende med at have tusindvis af databaser, men blot én applikation. Der kigger vi på at kunne tilbyde nye løsninger, der mere er byggeklodser for tjenesteudbyderne,« siger Nigel Ellis.</p>

<p>Microsoft går dog også fortsat efter de mere gængse virksomheder, som primært vælger skyen for at slippe for driftsarbejdet, og fordi det giver fleksibilitet i forhold til skalering og omkostninger. Her er udfordringen dog stadig, at cloud-leverandørerne skal demonstrere, at kunderne kan stole på, at de kan overlade deres data til en global virksomhed som Microsoft.</p>

<p>»Vi er underlagt strenge regler for eksempelvis, hvad mine udviklere har adgang til at se,« siger Nigel Ellis.</p>

<p>Det kan dog være en særlig udfordring, fordi driften hænger sammen med den applikation, der kører på platformen. Driftsfolkene hos Microsoft kan derfor eksempelvis se på, hvordan en kundens database kører og råde til at opgradere til et højere serviceniveau, hvis der er problemer med ydelsen. I sidste ende vil det dog være kundens vurdering, om eksempelvis længere svartider i perioder er acceptable for den pågældende applikation.</p>

<p>Til gengæld fremhæver Microsoft, at indblikket i millioner af virtuelle servere og databaser giver ekstra muligheder for at opdage forsøg på misbrug.</p>

<p>»Vi kan for eksempel se fejlslagne loginforsøg, og da vi også kører Windows-antivirus på millioner af pc'er, så har vi også en log af inficerede maskiner, så hvis vi ser mange fejlslagne logins fra disse maskiner, så er det nok et angreb,« forklarer Nigel Ellis.</p>

<p>Microsoft har også taget maskinlæring i brug til eksempelvis at kunne opdage, om der opstår en ændring i frekvensen af en bestemt fejltype, og det er ét af de værktøjer, der skal hjælpe med at detektere, om en softwareopdatering er ved at få en hel sektion af Azure til at gå ned.</p>

<p>»Vi er nødt til at gøre det korrekt, for vi vil gerne have, at folk vælger at få vores løbende opdateringer. Men realistisk set, så vil der være tilfælde, hvor det går galt. Der skal vi også lære udviklerne, hvordan de kan konstruere applikationer, så de kan overleve,« siger Nigel Ellis.</p>

<p>Udviklerne bør altså tænke disaster recovery ind i deres arkitektur, hvilket de for de forretningskritiske applikationer også skulle uanset om de kørte i skyen eller i eget datacenter. Skyen giver dog nye muligheder for hurtigt at flytte en applikation til en upåvirket del af et datacenter, hvis cloud-udbyderen kan undgå et større nedbrud.</p>

<p>»Det er stadig ikke så let, som vi gerne ville gøre det, så det er et område, hvor vi lægger en betydelig indsats for at gøre det nemt. Det er for svært at opnå 99,999 procents oppetid, så vi skal arbejde på at gøre det lettere at komme op igen,« siger Nigel Ellis.</p>
  </section></div></body></html>
