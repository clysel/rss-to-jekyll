---
layout:     post
title: 	    "Opkompling brillerede, og Tour de France-stjerner skuffede"
post_author:	    
post_date:	    Sun, 03 May 2015 17:19:03 +0200
post_site:	    politiken.dk 
post_link:	    http://politiken.dk/sport/cykling/ECE2653033/opkompling-brillerede-og-tour-de-france-stjerner-skuffede/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>Inden det 14. af sæsonens 27 WorldTour-løb, Tour de Romandie, startede i tirsdags, udgjorde det væsentligste spændingselement dysten mellem nr. 1, 2 og 3 fra Tour de France 2014, Vincenzo Nibali (Astana), Jean-Christophe Peraud (Ag2r-La Mondiale) og Thibaut Pinot (FDJ) samt den regerende Giro d’Italia-konge Nairo Quintana (Movistar) og Tour de France-sejrherren fra 2013 Chris Froome (Team Skly).</p><p>Men da regnskabet i dag gjordes op efter den afsluttende 17,3 km enkeltstart i Lausanne, var det hverken italieneren, de to franskmænd, colombianeren eller briten, der tronede øverst på podiet.</p><p>Det gjorde derimod sæsonen hidtil mest sensationelle triumfator, den 25-årige russer Ilnur Zakarin (Katusha), der er i gang med sin første sæson som professionel på højeste internationale niveau, og som fulgte gårsdagens forbløffende gevinst og erobring af førertrøjen på løbets kongeetape op med et imponerende forsvar af sin samlede position i klassementet.</p><h3>Satte vigtige sekunder til ved cykelskift</h3><p>Ganske vist måtte Zakarin, der inden skiftet til Katusha repræsenterede hjemlandets 2. divisionshold RusVelo, og hvis mest bemærkelsesværdige resultat indtil i går var det nationale mesterskab i enkeltstart, i kampen mod klokken se sig henvist til tredjepladsen slået med 13 sekunder af den tidligere tredobbelte verdensmester, tyskeren Tony Martin (Etixx-Quick Step), og med to af sin slovenske Katusha-holdkammerat Simon Spilak.</p><p>Men russeren udgjorde helt oplagt en trussel mod superspecialisten Tony Martin lige indtil ganske kort efter mellemtiden ved 12,5 km. Her var Zakarin melig kun et sekund efter tyskeren, men en maskinskade nødvendiggjorde et cykelskift, og det er helt givbet, at de sekunder han satte til dér, kostede ham andenpladsen på etapen, samt at han uden dette uheld i hvert fald ville være kommet meget tæt på Martin.</p><p>Det er utvivlsomt en detalje, som Ilnur Zakarin næppe skænker mange tanker, når præstationen nu alligevel rakte rigeligt til, at han hjemførte den samlede sejr i Tour de Romandie.</p><h3>Froome blev kun nr. 13 i tidskørslen</h3><p>Simon Spilak, der vandt løbet i 2010 og de seneste to år er blevet nr. 2 efter Chris Froome, besatte for tredje gang i træk andenpladsen med et minus på 17 sekunder, mens Froome, der inden enkeltstarten ansås som storfavorit til at score hattrick, ikke formåede at avancere fra den tredjeplads, han havde før tempokørslen.</p><p>Tværtimod sakkede briten længere bagud i tid, idet han sluttede 35 sekunder efter Zakarin som følge af en enkeltstart, der lå væsentligt under det forventede.</p><p>Froome, der sidste år vandt den tilsvarende etape og for to år siden blev nr. 3, måtte denne gang tage til takke med en placering som nr. 13 slået med 34 sekunder af Tony Martin – kun fem sekunder og en enkelt placering foran danske Jakob Fuglsang (Astana).</p><p>Selvfølgelig er tredjepladsen i Tour de Romandie ingen katestrofe for Froome, men det er helt sikkert heller ikke et facit, han inderst inde er tilfreds med. Og af de tre etapeløb, den 29-årige kenyanskfødte brite har kørt her i foråret, er det kun lykkedes ham at vinde Ruta del Sol i februar, mens han sluttede som nr. 71 i Volta a Catalunya.</p><h3>Quintana kørte en svag enkeltstart</h3><p>Af de fem nævnte forventede hovedpersoner i indledningen klarede Froome sig trods alt bedst, men Thibaut Pinot har som nr. 4 49 sekunder efter Zakarin faktisk mere grund til at være tilfreds med sit udbytte end Sky-kaptajnen.</p><p>Nairo Quiintana kørte en svag enkeltstart og sluttede på ottendepladsen slået med 1.43 minut, Nibali viste heller ikke meget af den form,, han får brug for om et par måneder i Tour de France, og blev nr. 10 med et minus på 1.54, og Peraud kom aldrig til at spille nogen rolle i løbet som nr. 31 med 9.21 minutter op til Zakarin.</p><p>For det tyske tempofænomen Tony Martin, der noteredes for 23.17 minutter for de 17,3 km, hvilket svarer til en gennemsnitshastighed på 44,581 km/t, var det sæsonens anden sejr, efter at han 20. februar slog til i en lignende kappestrid i Volta ao Algarve.</p><h3>Fuglsang sluttede på 17.-pladsen</h3><p>Jakob Fuglsang, der i går mistede chancen for en topplacering, da han ikke kunne følge med de bedste på finalestigningen, var ikke i stand til at rette væsentligt op på situationen i dag.</p><p>Den 30-årige dansker gennemførte enkeltstarten som nr. 14 slået med 39 sekunder. Det betød, at han i slutklassementet avancerede en enkelt position, men 17.-pladsen 3.03 minutter efter Zakarin lever hverken op til hans egne forhåbinger eller til den placering som nr. 7, det blev til sidste år.</p><p class=" bl-elem">Tinkoff-Saxos polske Tour de France-bjerg-konge Rafal Majka hentede på syvendepladsen 30 point til WorldTour-ranglisten, mens det russiske mandskabs tre danske deltagere Chris Anker Sørensen, Jesper Hansen og Christopher Juul-Jensen sluttede som nr. 43, 54 og 73 blandt de 124 fuldførende slået med henholdsvis 13.23, 21.55 og 32.03 minutter.</p>	
</div>

</div></body></html>
