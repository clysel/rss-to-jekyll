---
layout:     post
title: 	    "Ny politisk aftale åbner norsk vindkraftmarked"
post_author:	    Sanne Wittrup
post_date:	    Fri, 13 Mar 2015 14:42:09 +0000
post_site:	    ing.dk 
post_link:	    http://ing.dk/artikel/ny-politisk-aftale-aabner-norsk-vindkraftmarked-174761
---
<html><body><div><section class="body"><p>Norge og Sverige lover nu hinanden at gå lidt længere, når det gælder udbygning med vindkraft, vandkraft og biomasse i de to landes fælles elsystem, styret af grønne certifikater. Samtidig fjernes nogle svenske skatteregler, som reelt har betydet, at vindkraftudbygningen i det norsk-svenske elsystem stort set kun er foregået i Sverige.</p>
			
			<p>På et <a href="http://www.regeringen.se/sb/d/20061/a/255749">pressemøde</a> fredag offentliggjorde de to landes energiministre den ny aftale, hvor de lover hinanden at udbygge med VE-kapacitet inden 2020, der kan producere 28,4 TWh mod tidligere 26 TWh ekstra grøn strøm.</p>
			<p>Det fælles certifikatmarked startede i 2012, og målet omfatter ekstra udbygning i forhold til basisåret 2002, hvorfor eksisterende vandkraftværker med mere ikke kan opnå certifikater. De 26 TWh svarer til 80 pct. af det danske elforbrug.</p>
			<p>Det er Sverige, der med kraftige ambitioner på vindkraftfronten har ønsket at øge det fælles krav, fordi man selv har et mål om at udbygge med 30 TWh ekstra VE det nordiske elsystem i 2020.</p>
			<h2>Lige vilkår for vindkraften</h2>
			<p>Til gengæld for udvidelsen har svenskerne altså måttet afskaffe en skattefordel for private ved brug af egenproduceret strøm fra vindmøller. En skattefordel, som har gjort udbygning med vindkraft langt billigere i Sverige.</p>
			<p>Derfor var den norske olie- og energiminister rigtig glad for den nye aftale:</p>
			<p>»Den vil skabe en lige og fælles  legeplads for vindkraftaktører i både Norge og Sverige,« sagde Tord Lien på pressemødet.</p>
			
			<p>Med et elcertifikat-system får al ny grøn strøm et certifikat samtidig med at elforbrugerne årligt får pligt til at købe en vis mængde certifikater. Udbud og efterspørgsel på en særlig børs afgør så prisen på certifikatet og skal derfor i teorien give 1 kWh grøn strøm på den billigste måde.</p>
			<p>Sådan ser den svenske energiminister også på det:</p>
			<p>»Vi ser det norsk-svenske certifikat-system som en billig måde at nå vores VE-mål på. For eksempel har analyser vist, at prisen for grøn strøm i vores system er en tiendedel af hvad den er i Tyskland,« sagde den svenske energiminister, Ibrahim Baylan på pressemødet fredag.</p>
			<h2>Vind og biomasse dominerer</h2>
			<p>Ifølge Karsten Capion fra Dansk Energi har udbygningen med det svensk-norske certifikatsystem først og fremmest givet udbygning med vindkraft og biomasse:</p>
			<p><figure class="plugin right zoomable"><img data-original-image="http://ing.dk/sites/ing/files/handel_med_svenske_elcertifikater.jpg" src="http://ing.dk/sites/ing/files/styles/w1120_media_right/public/handel_med_svenske_elcertifikater.jpg?itok=9jnHQl0A" alt=""/><figcaption>Kurverne viser, at vindkraft og biomasse er løbet med langt de fleste grønne certifikater i det svensk-norske certifikatsystem. (Kilde: Dansk Energi og svenske Cesar) </figcaption></figure></p>
			<p>»Ny vandkraftkapacitet udgør en temmelig lille del af udbygningen,« siger han.</p>
			<p>Markedsprisen på de nordiske certifikater lå i februar på 13,3 øre pr kWh, som udbetales i 15 år. Ifølge Karsten Capion svarer det nogenlunde til den danske støtte til landvind og biomasse til elproduktion – set over anlæggenes samlede levetid.</p>
			<p>I Danmark har vi afstået fra at være med i det nordiske certifikatmarked. Vi støtter som bekendt i stedet grøn strøm med det såkaldte PSO-system, som ikke er markedsbaseret, men er en teknologiafhængig fast pris pr. kWh, der betales over elregningen.</p>
			
			<p>Den grønne tænketank Concito har i marts 2014 <a href="http://concito.dk/files/dokumenter/artikler/groent_certifikatsmarked_060314.pdf">analyseret</a> det norsk-svenske certifikatsystem og kigget på mulige fordele for Danmark ved at tilslutte sig dette marked.</p>
			<p>Ifølge analysen kan det være en økonomisk fordel for Danmark, at udbygningen af vedvarende energi sker, hvor potentialet er størst og omkostningerne er mindst. For eksempel vil forbrugerne i Danmark spare betydelige udgifter pga. bedre opstillingsmuligheder for landbaserede vindmøller i Sverige og Norge, hvilket er billigere en offshore-vindkraft.</p>
			<p>Set ud fra en politisk synsvinkel er ulempen ved det grønne certifikatsystem, at man ikke er sikker på, at udbygningen sker i Danmark, og at det politiske mål om selvforsyning derfor ikke kan sikres igennem dette økonomiske markedsinstrument.</p>
		</section></div></body></html>
