---
layout:     post
title: 	    "Derfor ramte jordskælvet netop Nepal"
post_author:	    
post_date:	    Sun, 26 Apr 2015 16:59:54 +0200
post_site:	    politiken.dk 
post_link:	    http://politiken.dk/udland/ECE2643772/derfor-ramte-jordskaelvet-netop-nepal/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Nepal ligger i et højrisikoområde for jordskælv. 
</p><p>
Derfor var det langtfra et tilfælde, at et ødelæggende skælv ramte netop her 
lørdag formiddag. Næsten alle jordskælv sker nemlig på en underjordisk 
pladegrænse, og det ramte område ligger netop på sådan en pladegrænse. 
</p><p>
Det forklarer seniorforsker og seismolog Trine Dahl-Jensen fra GEUS, De 
Nationale Geologiske Undersøgelser for Danmark og Grønland. 
</p><div class="art-fakta article-box">
<h4 class="">
Fakta</h4>
<h5>
De værste jordskælv i nyere tid</h5>
<div class="fakta-body" data-buildingblock="embedded_factboxlink">
<p><b>Iran, 2003:</b> Flere end 26.000 omkom, da et jordskælv på 6,6 ramte nær 
storbyen Bam. 
</p><p><b>Indonesien, 2004:</b> Ødelæggende jordskælv i Aceh-provinsen, der målte 9,1 
på skalaen, førte til en tsunami. Det samlede dødstal i en stribe lande 
nåede op på 230.000. 
</p><p><b>Kashmir (Pakistan), 2005:</b> Jordskælv, der målte 7,6, ramte vær 
Muzafferabad og dræbte omkring 100.000 mennesker. 
</p><p><b>Kina, 2008:</b> Næsten 90.000 mistede livet, da et jordskælv (7,9 på 
skalaen) ramte den sydlige provins Sichuan. 
</p><p><b>Haiti, 2010:</b> Flere end 220.000 mennesker døde under et jordskælv, der 
målte 7,0.
</p><p class=" bl-elem"><i class=" bl-elem">Kilde: BBC News</i></p>
</div>
</div><p>
»Det er en såkaldt kontinent-kontinent kollisionszone, der skaber 
Himalayabjergene. Det er kendt som et højrisikoområde for jordskælv. Jorden 
er opdelt i en masse tektoniske plader, og næsten alle jordskælv sker på 
grænserne mellem de tektonisike plader. Det her er en pladegrænse. Indien 
kom sejlende sydfra for 49 millioner år siden og ramte ind i Asien og er 
sådan set stadig på vej nordpå. Så kollisionen mellem de to kontinenter, det 
indiske og det asiatiske, pågår stadigvæk og skubber Himalayabjergene opad. 
De vokser faktisk stadig, men bliver slidt af på toppen på grund af erosion, 
lige så meget som de vokser. Der er simpelthen en aktiv pladegrænse her, og 
derfor sker der jordskælv«, siger Trine Dahl-Jensen. </p><p><i class=" bl-elem">Jordskælvet målte 7,8 på skalaen. Hvor kraftigt er det?</i></p><p>
»Det er et kraftigt og ødelæggende jordskælv. Richter-skalaen er logaritmisk. 
Det betyder, at hvis du tænker på jordskælvet i Japan for fire år siden, så 
var det med 9 på Richterskalaen faktisk mere end 10 gange kraftigere end 
skælvet i Nepal, for når du hopper et trin på skalaen, så bliver 
svingningerne 10 gange større, og energien, som frigives, vokser med en 
faktor 32. Så jordskælvet i Nepal var betydeligt svagere end det i Japan, 
men det var stadig kraftigt«. 
</p><p><b class="ext-link">LÆS ARTIKEL</b><a class="embeddedlink" href="http://politiken.dk/udland/ECE2643630/voldsomt-efterskaelv-ryster-kathmandu-i-nepal/">Voldsomt efterskælv ryster 
Katmandu i Nepal</a></p><p><i class=" bl-elem">Hvorfor havde jordskælvet i Nepal så voldsomme følger? </i></p><p>
»Det skyldes, at bygningerne i Nepal, herunder i hovedstaden Kathmandu, ikke 
er stærke nok til at modstå den slags rystelser. Hvis du tænker på 
jordskælvet i Haiti i 2010, så var det 7 på Richterskalaen, men havde en 
katastrofal effekt for husene i Port-au-Prince. De var nemlig ikke stærke 
nok til at modstå rystelserne, og derfor styrtede husene sammen om hovederne 
på folk. Samtidig skete det midt om natten, mens folk lå og sov. Så folk 
omkom i deres hjem«. 
</p><h3>
En katastrofe kræver mennesker 
</h3><p><i class=" bl-elem">Så tiden på døgnet har også en betydning for omfanget af katastrofen?</i></p><p>
»Ja. Det, som skaber en katastrofe, har ikke nødvendigvis noget at gøre med, 
hvor stort jordskælvet er. Jeg har på et tidspunkt lavet en liste med de 
største jordskælv, vi kender, og en anden liste med de dødeligste jordskælv 
vi kender. Og der er faktisk kun ét jordskælv, som går igen på de to lister. 
Det var Sumatra i 2004 (tsunamien, red)«. 
</p><div class="art-fakta article-box">
<h4 class="">
Fakta</h4>
<h5>
Lær mere om jordskælv</h5>
<div class="fakta-body" data-buildingblock="embedded_factboxlink"><p>
De Nationale Geologiske Undersøgelser for Danmark og Grønland har produceret 
et undervisningsforløb på nettet om jordskælv og pladetektonik. Det retter 
sig mod de ældste elever i folkeskolen og elever på det naturvidenskabelige 
grundforløb i gymnasiet. 'Når jorden skælver' kan findes </p><a href="http://geus.net/e-learning/njs/index.html" target="_blank">her</a><p>.
</p></div>
</div><p>
»Det, som skal til, for at skabe en katastrofe, er først og fremmest nogle 
mennesker. Der skal være mennesker i området. Og der skal være et forhold 
som eksempelvis dårlige bygninger, eller der skal blive udløst en tsunami. 
Hvis du har jordskælv, der måler 8,5, et eller andet øde sted, lad os sige i 
Tibet, hvor der ikke bor nogen mennesker, så er det jo stadig et kraftigt 
jordskælv, men det er ingen katastrofe, for der er ingen mennesker i 
nærheden, som kan komme til skade. Omvendt så er det her område i Nepal tæt 
bebygget, og især de gamle huse i Kathmandu er ikke stærke nok til at modstå 
rystelserne«. </p><p><i class=" bl-elem">Hvad betyder dybden af et jordskælv?</i></p><p>
»Det er en parameter, som er svær at fastlægge. Men alt tyder på, at vi har at 
gøre med et overfladenært jordskælv, som er sket mindre end 30 km under 
overfladen. Hvis det nu ligger 200 km nede, så er det i sagens natur 200 km 
længere væk fra overfladen, hvor vi befinder os. Når der sker jordskælv, så 
bliver der dannet nogle meget forskellige slags rystelser. Jo længere nede i 
jorden, skælvet sker, jo mindre mulighed har det for at skabe 
overfladebølger. De er tit de meget ødelæggende bølger, for de har nemlig en 
stor højde. Altså, det er kompliceret, men de har nogle meget ødelæggende 
egenskaber. Skælvet sker i den dybde, hvor pladerne flytter sig i forhold 
til hinanden. Så kan det være, at undergrunden ligesom er låst sammen, så 
den ikke glider glat, pladerne glider ikke glat som smurt i smør mod 
hinanden. De låser sig. Og på et tidspunkt bliver spændingen for stor, så 
rykker det sig, og det er et jordskæv. Det kan ske i alle mulige dybder, 
helt ned til 600-700 kilometer. Længere nede er der for varmt, og der vil 
undergrunden kunne give efter«. 
</p><p><b class="ext-link">LÆS ARTIKEL</b><a class="embeddedlink" href="http://politiken.dk/udland/ECE2643577/i-nepal-graver-de-efter-overlevende-med-haenderne/">I Nepal graver de efter 
overlevende med hænderne</a></p><p><i class=" bl-elem">En ting er, at bygninger styrter sammen. Men hvorfor kommer der dybe 
flænger i jorden, så asfalten sprækker? </i></p><p>
»Det er simpelthen, fordi jorden flytter sig. Det her skælv i Nepal var en 
næsten lodret forkastning. Den ene side bevægede sig op i forhold til den 
anden, der bevægede sig ned. Overfladen ændrer sig simpelthen, og så kan 
asfalten jo ikke ligge fladt længere«. 
</p><h3>
Jordskælvet i Nepal er blevet målt i Danmark 
</h3><p><i class=" bl-elem">Området ved Katmandu ligger på lerjord. Hvad betyder det for, hvordan 
jordskælvet opfører sig?</i></p><p>
»Undergrundens sammensætning betyder en hel del. Skaderne er større, når 
området ligger på lergrund, for i lergrund udbreder de seismiske bølger sig 
langsomt. Bølgehøjden bliver større, når hastigheden bliver mindre. Så får 
vi større udsving, og skælvet bliver dermed mere skadelig for husene«. 
</p><p><span class="img-contimg-fl-left"><img class="image inlineLightBox" src="http://multimedia.pol.dk/archive/00931/Nepal_COP_201504250_931146y.jpg" alt="" border="0"/><span class="caption"><span class="f-img-caption">Rystende. 
</span>Danskerne mærkede intet til jordskælvet i Nepal, men faktisk kan store jordskælv måles over hele kloden. GEUS's målestation i Rødovre har således registreret udsving i de forskellige bølger, da jordskælvet ramte i Nepal. Illustration: De Nationale Geologiske Undersøgelser for Danmark og Grønland</span></span></p><p><i class=" bl-elem">Jordskælvet har rystet bygninger i New Dehli, flere hundrede kilometer væk, 
og det har udløst laviner ved Mount Everest, som er 200 km væk. Hvorfor kan 
det mærkes så langt væk fra epicentrum i Nepal?</i></p><p>
»Det skyldes, at det var et kraftigt jordskælv. Rystelserne på Mount Everest 
har været fysisk stærke nok til at frigive laviner. Jorden ryster langt væk, 
når der er et stort jordskælv. De helt store over 9 på skalaen - som i Japan 
og på Sumatra - der har man udsving i jordens bevægelser på minimum en 
centimeter overalt på jorden. Det går bare langsomt, så vi mærker det ikke. 
De store jordskælv påvirker hele kloden. Så at et jordskælv kan frigøre en 
lavine 200 km væk er ikke overraskende. Betingelserne for laviner har 
selvfølgelig været til stede, og så har små rystelser været nok til at 
udløse lavinen. Sådan et jordskælv som det i Nepal har vi kunnet måle 
overalt på jordkloden med vores måleinstrumenter. Også i Danmark«. 
</p><h3>
Risikabelt arbejde at redde liv 
</h3><p><i class=" bl-elem">Hvorfor kommer der efterskælv?</i></p><p>
»Ved et jordskælv er der opbygget en masse spænding, og så sker der et stort 
ryk. Jorden efterjusterer siden sig selv, og det er det, som mærkes som 
efterskælv. Jorden sætter sig på plads igen, og det kan godt tage et stykke 
tid med flere rystelser. Derfor er redningsarbejdet farligt. Der har lige 
været et stort efterskælv på 6,7 i Nepal, så som redningsarbejder skal man 
være forsigtig. Opholder du sig i en skadet bygning, og kommer der så et 
efterskælv, så kan bygningen styrte sammen over dig. Det er en risiko, som 
redningsarbejdere må forholde sig til«. 
</p><p><i class=" bl-elem">Hvor lang tid efter et jordskælv kan der være efterskælv?</i></p><p>
»Ved de helt store jordskælv kan serien af efterskælv vare i flere år - nogle 
gange i årtier. Man mærker simpelthen flere mindre jordskælv i området, men 
de største kommer selvfølgelig i timerne og dagene efter. Det er ikke 
overstået i Nepal, og det er ikke til at sige, hvornår det klinger helt af«, 
siger seniorforsker og seismolog Trine Dahl-Jensen fra GEUS, De Nationale 
Geologiske Undersøgelser for Danmark og Grønland. 
</p><p class="art-ext-other">

</p><p class=" bl-elem"/>	
</div>

</div></body></html>
