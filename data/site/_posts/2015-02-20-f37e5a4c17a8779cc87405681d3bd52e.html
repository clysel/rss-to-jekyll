---
layout:     post
title: 	    "Leder: Femern – selvfølgelig skal øerne kobles fast på kontinentet"
post_author:	    Arne R. Steinmark
post_date:	    Fri, 20 Feb 2015 06:03:10 +0000
post_site:	    ing.dk 
post_link:	    http://ing.dk/artikel/leder-femern-selvfoelgelig-skal-oeerne-kobles-fast-paa-kontinentet-174222
---
<html><body><div><section class="body"><p><strong>I antikken bandt</strong> flere end tusind broer Romerriget sammen. De skabte sammenhæng mellem imperiets besiddelser og lagde dermed grunden til den civilisation, som endnu udgør den europæiske forståelsesramme. Den lange Puente Romano-bros 60 buer spænder endnu over floden Guadiana ved Mérida i Spanien. Det har den gjort i knap to årtusinder.</p>
			<p><strong>Mindst 120 år</strong> vil en fast forbindelse over Femern stå, vurderer fagfolk. Og i løbet af den periode vil den som andre faste forbindelser i historien skabe hurtigere korridorer, styrke handelsforbindelser og øge velstand.</p>
			<p><strong>Sidste år</strong> fik Transportministeriet og Sund &amp; Bælt gennemført <a href="http://ing.dk/sites/ing/files/samfundsoekonomisk_analyse_af_storebaeltsforbindelsen.pdf">en samfundsøkonomisk analyse af Store­bæltsforbindelsen</a>. Her konkluderes, at forbindelse over 50 år giver en gevinst på 379 milliarder kroner for det danske samfund. Værdien er beregnet på baggrund af effekter for varehandel og servicemarkeder, arbejdsudbud og såkaldte agglomerationsfordele, det vil sige den smidigere adgang til infrastruktur for virksomheder og personer.</p>
			<p><strong>Det eksakte tal</strong> er behæftet med usikkerhed, som det altid er tilfældet ved vurderinger. Men konklu­sionen synes sikker, da den hviler på visheden for den endelige regning for forbindelsen og de kendte afledte trafikmønstre. For Øresundsbroen har <a href="http://www.oresundskomiteen.org/wp-content/uploads/2012/11/Oi_Analyse_Vinster_av_Oresundsforbindelsen.pdf">Öresundskomiteen opgjort de samfundsmæssige gevinster</a> til allerede at være 57 milliarder kr., vundet gennem hurtigere pendling og reducerede rejseomkostninger. Selv om broen på nuværende tidspunkt kun er tilbagebetalt med en tredjedel via de kontante broafgifter, overgår samfundets reelle gevinster langt anlægs- og driftsudgifterne.</p>
			<p><strong>Sådan skal vi også</strong> se på den kommende Femernforbindelse, selv om den vil blive landets største og dyreste anlægsarbejde nogensinde. Endnu inden anlægsloven er vedtaget, og ubehagelige overraskelser kan dukke op fra havbunden, mener entreprenørerne, at regningen vil lande på hele 50 milliarder kr. – prisen for to Øresundsbroer og markant over det estimerede budgetloft.</p>
			<p><strong>Sammen med</strong> andre ubehagelige ubekendte i ligningen, som involverer usikkerhed om EU-medfinansiering, stædige tyske miljøforkæmpere og sendrægtige anlægsarbejder på den tyske side, skaber det uro på Christiansborg, der også skal finde hoved og hale i interessenters indædte diskussion om validiteten bag forskellige trafikprognoser og afledte effekter for trafikken på og økonomien i den eksisterende Store­bæltsforbindelse.</p>
			<p><strong>Politikerne ønsker</strong> naturligt nok at handle på et oplyst grundlag inden vedtagelsen af en anlægslov, hvilket efter ti års knæbøjninger må være på sin plads. Men den langsigtede betydning af at cementere øerne og hovedstaden til kontinentet og nogle af dets vigtigste storbyer kan næppe overdrives. Politikerne må være modige nok til at se borgerne i øjnene med en vision og ikke gemme sig som i 1994, da storebæltsfærgerne i perioder kunne nyde status som hellige relikvier i offentligheden, fordi en irrationel protestbevægelse ikke mødte modstand.</p>
		</section></div></body></html>
