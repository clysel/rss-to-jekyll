---
layout:     post
title: 	    "Rygte: Spotify er på vej med web-video"
post_author:	    Elías Christian Lundström
post_date:	    Fri, 08 May 2015 11:10:38 +0000
post_site:	    www.version2.dk 
post_link:	    http://www.version2.dk/artikel/rygte-spotify-er-paa-vej-med-web-video-178132?utm_medium=feed&utm_source=version2.dk&utm_campaign=it_nyheder
---
<html><body><div><section class="body">
    <p>Der er hård konkurrence om markedet for musikstreaming, men nu ser det ud til, at den største spiller udvider og skal til at satse på video.</p>

<p>Spotify har nemlig været i kontakt med en række virksomheder, der specialiserer sig i web-video, for at indgå partnerskaber og opkøbe video-teknologi, skriver det amerikanske erhvervsmedie Wall Street Journal.</p>

<p>Avisen har været i kontakt med kilder, der har været involveret i sagen, men forbliver anonyme. Nogle af de omtalte video-virksomheder har blandt andet leveret video for YouTube ifølge Wall Street Journal.</p>

<p>Videotjenesten vil efter rygterne at dømme komme til at indeholde en gratis- og en betalt abonnementsudgave på samme måde som Spotify’s musiktjeneste.</p>

<p>Dermed går Spotify ind på endnu et meget konkurrencepræget marked med store spillere som YouTube og Facebook samt nye tilkommere som Twitter med den mobile livestreaming-app Periscope og Vessel, der tager betaling for adgang til eksklusivt video-indhold.</p>

<p>Det agter Spotify at gøre ved at læne sig op af de data, som virksomheden allerede har om dens brugeres streaming-vaner. Eksempelvis målretter musiktjenesten allerede musikken til den enkelte bruger, så vedkommende får anbefalet mere musik af det han lytter til eller er i humør til.</p>

<p>Spotify meldte i januar ud, at tjenesten havde 60 mio. brugere, hvoraf 15 mio. af dem betalte de ca. 75. kroner om måneden, det koster at være premium-bruger.</p>

<p>Alligevel lider virksomheden stadig under et underskud, der dog er blevet mindre med årene og i 2013 lå på 431 mio. kr. ifølge Wall Street Journal. Spotify konkurrerer med et stigende antal musikstreaming-tjenester som Pandora, Apple's Beats, Rdio, Deezer og rapperen Jay-Z's Tidal.</p>
  </section>

  
      </div></body></html>
