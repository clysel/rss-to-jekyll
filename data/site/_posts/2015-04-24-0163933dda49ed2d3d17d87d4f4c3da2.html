---
layout:     post
title: 	    "Det sidste hvilested for Napolis biler er et surrealistisk sceneri"
post_author:	    
post_date:	    Fri, 24 Apr 2015 16:16:35 +0200
post_site:	    politiken.dk 
post_link:	    http://politiken.dk/rejser/storbyogkultur/ECE2639303/det-sidste-hvilested-for-napolis-biler-er-et-surrealistisk-sceneri/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
»Hov, vent lidt!«, råber min ledsager pludselig midt i al skramleriet. 
</p><p>
Vi er på vej i hæsblæsende bustur fra Napolis Capodichino lufthavn til centrum 
af den syditalienske storby. Alt svinger og knager, så hvad der er mindst 
tid til lige nu, er at »vente lidt«. 
</p><p>
Men heldigvis får jeg drejet hovedet tids nok mod højre til lige at skimte et 
blink af noget grønt og noget rustent bagved motorvejens autoværn. Min 
følgesvend derimod sidder tilbage på sædet med et tomt blik i øjnene. 
</p><p>
Hvad pokker var det, han lige havde set? 
</p><h3>
Byen med de tre ansigter 
</h3><p>
De fleste kommer til Napoli for at nyde havnebyens fænomenale pizza, der hver 
dag bliver lavet tusindvis af i metropolens brændefyrede stenovne. Og for at 
ose rundt i de forfaldne, men smukke gyder, der flankeres af farverige 
barokhuse og madboder fulde af leben. 
</p><p>
Byen var i det 18. og 19. århundrede et af de vigtigste stop på 
dannelsesrejsen for Europas kulturhungrende, og det kan endnu ses: én ting 
er Napolis karakteristiske slumkvarter Quartieri Spagnoli, hvor vasketøjet 
og livet endnu udfoldes på stenbroen. En anden side af byen er de 
aristokratiske steder, der tiltrak Oscar Wilde, Ernest Hemingway og Goethe - 
teatret, kongepaladset og Gran Caffè Gambrinus nede ved vandet, hvor 
bohemerne endnu flokkes om de internationale aviser. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/rejser/storbyogkultur/ECE1565106/napoli-tag-paa-opdagelse-i-pizzaens-hjemby/">Napoli: Tag på opdagelse i 
pizzaens hjemby</a></p><p>
Men den tredje side bør man heller ikke gå glip af. 
</p><p>
»Dusinvis af gamle biler, sådan nogle smukke Fiat 500, stablet ovenpå 
hinanden«, betror min ledsager mig senere. 
</p><p>
Som de fleste af bussens øvrige passagerer havde han blot siddet og betragtet 
virkeligheden udenfor bilruden med den vanlige blanding af mistro og 
overraskelse, som slår de fleste førstegangsbesøgende i Napoli. Det er 
larmen og det spraglede landskab, som man lige skal vænne sig til, samt en 
krybende fornemmelse af, at her kan alt ske. Som i at finde veteranbiler, 
hvor man mindst venter det. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/rejser/temarejser/ECE2322188/se-7-fascinerende-kirkegaarde-for-skibe-biler-og-tog/">Se 7 fascinerende kirkegårde 
for skibe, biler og tog</a></p><p>
Men kan man egentlig tillade sig at være så være overrasket? I de sidste år 
har de udenlandske medier været fulde af historier om Napolis 
skraldeproblemer. Bjerge af køkkenaffald har fyldt avisforsiderne, og som 
turist har det oftere været stanken af rådnende tomater og babybleer, som 
man er blevet mødt med i de ellers romantiske gyder, end duften af nybagt 
pizza. 
</p><p>
Grunden er camorraens – den napolitanske mafias – monopol på kommunens 
lossepladser. Hver gang politikerne strammer skruen og laver razziaer mod de 
såkaldte 'camorristi', svarer de igen ved at lukke lossepladserne af, indtil 
protesterne fra byens borgere atter får myndighederne til at arte sig. 
</p><h3>
Ude af øje, ude af sind 
</h3><p>
Og så alligevel. Bjerge af små, nuttede biler fra 60'erne? Det syn må vi se 
igen, og styrter ned til Napolis kaotiske hovedbanegård ved Piazza 
Garibaldi, for at tage en taxa tilbage igen ad den samme vej, hvoraf vi 
netop var kommet. 
</p><p>
For larmen, snavset og en hel parallelverden af ting, der gemmes mere eller 
mindre effektivt ad vejen, er en uundgåelig del af Napolis dna. Og den 
rustne bunke af farvestrålende 'topolinoer' - det italienske kælenavn for 
Fiat 500-modellen - som vi så ligge i svinget ned mod motorvejen Viadotto 
Capodichino, er netop billedet på, at napolitanerne bogstavelig talt forstår 
at parkere deres problemer i en hverdag, hvor stat og omgivelser for længst 
har givet op overfor byens selvbestaltede metoder. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/rejser/temarejser/ECE2484995/sovjetbilernes-sidste-hvilested/">Sovjetbilernes sidste hvilested</a></p><p>
Det er ikke svært at finde bilkirkegården igen – vores lurvede taxachauffør, 
der bærer ørering og røde bukser som en anden pirat, fragter os ud af 
storbyen, og snart peger han op mod venstre, hvor et syregrønt vildnis 
tårner sig op over motorvejen. 
</p><p>
Bag om den trafikerede færdselsåre går der en smal vej, som øjensynligt fører 
hen til et værksted og ejeren af jordens hus. Vi står ud af bilen, det får 
nogle vagthunde derinde til at gø. Skræver over autoværnet, hopper ned i 
grøften og klatrer op ad den grønne vold, hvorfra en køler allerede griner 
os i møde. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/rejser/storbyogkultur/ECE2529086/sardiniens-betagende-havneby-er-endnu-ikke-opdaget-af-turister/">Sardiniens betagende havneby 
er endnu ikke opdaget af turister</a></p><p>
Og så står vi der; på grænsen til et både smukt og grimt syn af ældgamle 
biler, der ligger i harmonikalignende bunker på et rundt stykke jord, som 
klemmes inde af brølende motorvej til alle sider. 
</p><p><span class="img-contimg-fl-right"><img class="image inlineLightBox" src="http://multimedia.pol.dk/archive/00930/_0AL1531_web_930271y.jpg" alt="" border="0"/><span class="caption"><span class="f-img-caption">Hvilested. 
</span>Italiens ikonisk Fiat 500 ligger i bjerge på bilkirkegården uden for Napoli. Foto: Cecilie Marie Meyer</span></span>
Det surrealistiske sceneri understreges af den grønne bevoksning, der kravler 
ind og ud af bilernes kadavere, og på lang afstand får kirkegården til at 
ligne en saftig tue. Måske fornemmer piraten vores forbavselse. Han siger i 
hvert fald forklarende: 
</p><p>
»Tja, det har altid kostet mange penge at skrotte sit køretøj i Napoli. At 
tømme den for olie, og så videre. Så også dengang valgte nogen at parkere 
deres bil hos en privatperson, der så klodsede den op for altid. Ulovligt, 
ja, men ude af syn er jo som bekendt ude af sind«. 
</p><p class=" bl-elem">
Og således kan man stå der på en bakke i byens udkant, omgivet af trafik og 
overfløjet af fly, og vegetere over forgængelighedens beskaffenhed. Over 
metal, der ruster, og planter, der slynger sig, mens en befolkning hele 
tiden finder nye steder at dumpe sin uønskede ballast. 
</p>	
</div>

</div></body></html>
