---
layout:     post
title: 	    "Vrøvlesvar fra Justitsministeriet om VPN og Tor"
post_author:	    Jakob Møllerhøj
post_date:	    Fri, 20 Mar 2015 14:57:00 +0000
post_site:	    www.version2.dk 
post_link:	    http://www.version2.dk/artikel/vroevlesvar-fra-justitsministeriet-om-vpn-og-tor-107975?utm_medium=feed&utm_source=version2.dk&utm_campaign=it_nyheder
---
<html><body><div><section class="body"><p>It kan være kompliceret. Øjensynligt også for Rigspolitiet, der har leveret inputtet til <a href="http://www.ft.dk/samling/20141/almdel/reu/spm/363/svar/1235816/1508499/index.htm">et svar om logning af datatrafik</a> (PDF) fra justitsminister Mette Frederiksen (S) på et spørgsmål til Folketingets Retsudvalg stillet af retsordfører for Venstre, Karsten Lauritzen.</p>

<p>Det har været heftigt diskuteret i hvor høj grad sessionslogning - altså hvor internetudbydere registrerer kilden og endepunktet for en internetkommunikation - er et brugbart værktøj set i forhold til de privacy-bekymringer, og det administrative bøvl set fra udbydernes side, logningen måtte afføde.</p>

<p>Sessionslogning har siden juni 2014 været ophævet, siden er det kommet på tale at genoplive sessionslogningen. Og i den forbindelse har en revidering af logningsreglerne været på tale, det arbejde har regeringen dog foreløbigt udskudt.</p>



<p>»Vil ministeren oplyse, om det er korrekt, at man som bruger kan skjule sin internettrafik ved at anvende VPN-forbindelser eller ved brug af TOR-netværket, og at logningen derved ikke kan anvendes til at se brugerens internetadfærd?,« lød spørgsmålet fra Karsten Lauritsen.</p>

<p>Et kort, men korrekt svar på det spørgsmål ville være 'ja', hvilket internetaktivist og datalog Christian Panton har påpeget på Twitter, hvor næstformand for IT-Politisk Forening Jesper Lund har gjort opmærksom på svaret fra ministeriet.</p>

<p/><blockquote class="twitter-tweet"><p>I dette svar til <a href="https://twitter.com/StemLAURITZEN">@StemLAURITZEN</a> har Justitsministeriet ikke helt forstået hvordan VPN virker ift <a href="https://twitter.com/hashtag/logning?src=hash">#logning</a> <a href="http://t.co/AZOLrdNJ6J">http://t.co/AZOLrdNJ6J</a> <a href="https://twitter.com/hashtag/dkpol?src=hash">#dkpol</a></p>— Jesper Lund (@je5perl) <a href="https://twitter.com/je5perl/status/578312030312083458">March 18, 2015</a></blockquote>


<p>Det er nemlig ikke bare et 'ja'. Justitsministeriet har for at besvare spørgsmålet indhentet en længere udtalelse fra Rigspolitiet. Af den fremgår det, at 'krypterings- og anonymiseringstjenester i betydelig grad vanskeliggør politiets muligheder for efterforskning, men langtfra i alle tilfælde umuliggør disse.'</p>

<p>Desuden skelnes der i svaret fra Rigspolitiet mellem, hvad det er muligt at logge i forhold til anonymiseringstjenesten Tor og så en VPN-forbindelse.</p>

<p>Som bekendt skjuler Tor-netværket afsenderen af en datapakkes ip-adresse, så det ikke er muligt at se for slutmodtageren, hvor data kommer fra.</p>

<p>Det betyder også, at selvom data bliver logget hos internetudbyderen med politimæssig efterforskning for øje, så er det ikke umiddelbart muligt efterfølgende at knytte en brugers ip-adresse til eksempelvis et besøg på en hjemmeside.</p>

<p>»Uagtet at logning finder sted, kan den således ikke anvendes efterforsknings-mæssigt, idet det ikke er brugerens reelle IP-adresse, der logges,« står der i svaret fra Rigspolitiet.</p>



<p>Desuden skriver Rigspolitiet, at VPN-forbindelser anvendes til at skjule indholdet af en konkret datakommunikation. Men selvom det ikke er muligt at se indholdet af de krypterede VPN-datapakker, så er det dog muligt at se, hvor pakkerne bliver sendt hen. Altså ikke som med Tor, hvor afsenderens ip-adresse ikke vil være synlig i eksempelvis en server-log.</p>

<p>»Logning af hvem, der kommunikerer med hvem, finder dog sted og kan anvendes efterforskningsmæssigt af politiet. Dette gælder også, hvis der anvendes en VPN-forbindelse,« skriver Rigspolitiet.</p>

<p>Netop denne del af svaret kalder Christian Panton for ‘Det centrale vrøvl fra svaret’.</p>

<p>Logning af en VPN-forbindelse vil nemlig blot vise, at trafikken går fra klienten til en VPN-server. Men ikke nødvendigvis hvor VPN-serveren så sender trafikken hen.</p>

<p>»Rigspolitiet må have misforstået noget. Det eneste internetudbyderne kan se, er at der er forbindelse til en VPN-server. Den videresendte trafik vil med al sandsynlighed ikke være omfattet af logningsreglerne, særligt hvis der anvendes en server i udlandet. Derfor kan man ikke se 'hvem, der kommunikerer med hvem' ud fra sessionslogning, når en VPN-server anvendes,« skriver Panton i en mail.</p>

<p>Heller ikke Jesper Lund fra it-politisk forening kan få det til at stemme. Til Version2 siger han:</p>

<p>»De giver indtryk af, at Tor gør noget andet end VPN i forhold til sessionslogning, og det er ikke korrekt. I begge tilfælde vil man kunne se internetaktivitet, hvilket ikke siger særligt meget. Men man vil ikke kunne se den reelle destination for internettrafikken.«</p>

<p>Version2 har forsøgt at få et svar fra Justitsministeriet på, hvorfor der står noget forkert i svaret til Retsudvalget. Ministeriets pressemedarbejder henviser til Rigspolitiet, der har leveret inputtet til svaret. Rigspolitiet har ikke svaret inden deadline.</p>
  </section></div></body></html>
