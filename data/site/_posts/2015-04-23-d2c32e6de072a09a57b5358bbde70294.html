---
layout:     post
title: 	    "Google får os til at overvurdere vores egen viden"
post_author:	    Elías Christian Lundström
post_date:	    Thu, 23 Apr 2015 11:48:39 +0000
post_site:	    www.version2.dk 
post_link:	    http://www.version2.dk/artikel/google-faar-os-til-overvurdere-vores-egen-viden-152501?utm_medium=feed&utm_source=version2.dk&utm_campaign=it_nyheder
---
<html><body><div><section class="body">
    <p><a href="http://lmgtfy.com/">Let Me Google That For You</a>.</p>

<p>Tjenesten, hvor en animation viser, hvordan man søger efter noget på Google, er blevet en velkendt reaktion på nettet til folk, der stiller mere eller mindre dumme spørgsmål.</p>

<p>Den illustrerer også, hvor hurtigt vi i dag forventer at fylde huller ud i vores viden.</p>

<p>Men selvom adgangen til viden aldrig har været større, så tyder noget alligevel på, at vi på et punkt er blevet lidt dummere.</p>

<p>En af de utilsigtede konsekvenser af at have let adgang til at søge efter information er nemlig, at grænsen mellem det, vi tror vi ved og ikke ved bliver udvisket.</p>

<p>Vi er med andre ord blevet dårligere til at erkende, at vi rent faktisk ikke kender den film, som kollegaen nævner eller den periode i historien, som der bliver refereret til i en samtale.</p>

<p>Det er konklusionen på et studie offentliggjort i Journal of Experimental Psychology lavet af nogle psykologer fra Yale University, skriver mediet <a href="http://qz.com/388878/study-googling-gives-you-an-inflated-sense-of-your-own-intelligence/">Quartz</a>. Forskerne undersøgte, hvordan internetsøgninger påvirker den måde, som vi opfatter vores egen viden omkring et emne.</p>

<p>Forsøget blev lavet ved, at en række testpersoner blev bedt om at undersøge og svare på nogle enkle spørgsmål, såsom “hvordan virker en lynlås?”. Nogle af deltagerne kunne google sig frem til svaret, mens andre fik udleveret tekster, som de måtte læse igennem for at kunne svare på spørgsmålene.</p>

<p>Resultaterne viste, at de personer, som havde fundet svarene på internettet, vurderede deres evner til at svare på nogle helt andre spørgsmål højere end de personer, som havde fået udleveret en tekst. På den måde fik internetsøgningerne folk til at tro, at de vidste mere om alting.</p>

<p>Konklusionen på studiet er, at internetsøgninger er så lette at lave, at vi i underbevidstheden begynder at tro på, at den viden vi tilegner os på nettet, er en del af vores faktiske viden. Omvendt kræver det så meget mere arbejde at tilegne sig viden gennem en bog, at der her er et skarpere skel mellem det vi ved, og det vi ikke ved.</p>

<p>»Med internettet bliver grænsen mellem det, du ved, og det du tror, du ved, udvisket,« siger forskeren Matthew Fischer til American Psychological Association ifølge Quartz.</p>
  </section>

      </div></body></html>
