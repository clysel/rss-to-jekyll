---
layout:     post
title: 	    "Tyrkiet bygger sit første atomkraftværk"
post_author:	    Magnus Boye
post_date:	    Fri, 17 Apr 2015 12:11:24 +0000
post_site:	    ing.dk 
post_link:	    http://ing.dk/artikel/tyrkiet-bygger-sit-foerste-atomkraftvaerk-175515
---
<html><body><div><section class="body">
			<p>»Udvikling kan ikke foregå i et land uden atomkraft.«</p>
			<p>Så kontant lød meldingen fra Tyrkiets energiminister, Taner Yildiz, der netop har været med til at lægge grundstenen til Tyrkiets første atomkraftværk. Anlægget er det første af tre kraftværker, der skal gøre Tyrkiet mindre afhængig af energi fra Rusland og Iran. Det skriver nyhedsbureaet <a href="http://www.afp.com/en/news/turkey-launches-construction-first-nuclear-power-plant">AFP</a>.</p>
			
			<p>Atomkraftværket skal bygges i byen Akkuyu af den russiske atomagentur Rosatom. Prisen lyder på 20 milliarder dollars – omkring 140 milliarder kroner. Udgiften skal dog ses som en investering, lød det fra Taner Yildiz.</p>
			<p>»Hvis vi havde bygget dette kraftværk for ti år siden, så kunne vi have sparet 14 milliarder dollars på indkøb af naturgas,« sagde ministeren.</p>
			<p>Landets første atomkraftværk skal stå færdigt i 2020 og have en samlet kapacitet på 4800 MW. Det næste kraftværk i rækken skal bygges af et fransk-japansk-konsortium i sortehavsbyen Sinop, mens det endnu er uvist hvor det tredje kraftværk skal placeres.</p>
			<h2>Utilstrækkelig undersøgelse af seismisk aktivitet</h2>
			<p>Beslutningen om at tilføje atomkraft til landets energirepertoire fik sidste år tyrkiske borgere til at demonstrere foran landets energiministerium. Protesterne går blandt andet på at anlægget i Akkuyu bliver bygget i et område med rigt naturliv, som miljøaktivister er bange for vil lide skade af industrien.</p>
			<p>Jan Benarek, der er direktør for Greenpeace Miditerranean, sår tvivl om, det tyrkiske forarbejdet er gjort godt nok.</p>
			<p>»Tyrkiet er ikke klar til at bygge atomreaktorer,« mener han.</p>
			
			<p>Landet mangler stadig essentielt lovarbejde, siger direktøren, som kalder vurderinger af den seismiske aktivitet for »total mangelfuld«.</p>
			<p>Myndighederne anerkender at kraftværket bliver bygget i en zone med seismisk aktivitet, men understreger at anlægget kan modstå jordskælv i størrelse 9 på Richter-skalaen.</p>
			<p>At Tyrkiet har brug for en mere stabil elforsyning blev åbenbart for bare to uger siden, hvor landet oplevede den største strømafbrydelse i 16 år.</p>
		</section>
		  </div></body></html>
