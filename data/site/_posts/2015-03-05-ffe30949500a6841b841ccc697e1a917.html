---
layout:     post
title: 	    "USA-ambassadør i Sydkorea skåret i ansigtet under overfald"
post_author:	    
post_date:	    Thu, 05 Mar 2015 06:16:32 +0100
post_site:	    politiken.dk 
post_link:	    http://politiken.dk/udland/ECE2574128/usa-ambassadoer-i-sydkorea-skaaret-i-ansigtet-under-overfald/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
USA's ambassadør i Sydkorea, Mark Lippert, er kommet til skade, efter at han 
tidligt til morgen lokal tid blev angrebet af en bevæbnet person.
</p><p>
Det skriver det sydkoreanske nyhedsbureau Yonhap. Den formodede gerningsperson 
blev umiddelbart efter overfaldet anholdt.
</p><p>
Det Hvide Hus oplyser ifølge Reuters, at ambassadørens skader ikke er 
livstruende, og at USA's præsident, Barack Obama, har ringet til Lippert for 
at ønske ham god bedring.
</p><p>
Samtidig fordømmer det amerikanske udenrigsministerium episoden.
</p><h3>
Snittet med skjult kniv
</h3><p>
Sydkoreanske medier viser billeder af 42-årige Mark Lippert, der bløder fra 
sit ansigt og har blod på hænderne efter angrebet.
</p><p>
Lippert blev ifølge Reuters snittet i ansigtet med en mindre kniv, som 
gerningsmanden havde gemt i sin højre hånd.
</p><p>
Angrebet skete, da ambassadøren var på vej til et morgenmøde i den centrale 
del af hovedstaden Seoul. På mødet skulle en koreansk genforening diskuteres.
</p><p>
Mark Lippert blev kraftigt blødende hastet til behandling på et nærliggende 
hospital.
</p><p>
Amerikaneren satte sig på posten som ambassadør i oktober.
</p><h3>
Tidligere dømt
</h3><p>
Gerningsmanden råbte angiveligt et antikrigsslogan, da han overfaldt 
amerikaneren. Politiet har identificeret den anholdte som en 55-årig mand, 
der er medlem af en gruppe, som går ind for genforening af Nord- og Sydkorea.
</p><p>
Manden er tidligere dømt for at have kastet et betonstykke efter den japanske 
ambassadør i Seoul.
</p><p>
USA og Sydkorea begyndte i denne uge en fælles årlig militærøvelse, der har 
ført til skærpet retorik fra ærkefjenden Nordkorea.
</p><p class=" bl-elem">
Nordkoreanerne mener, at de to allierede bruger øvelsen til at forberede sig 
på en krig på den koreanske halvø.
</p>	
</div>
</div></body></html>
