---
layout:     post
title: 	    "Planlagt mindesmærke roder op i Polens antisemitiske fortid"
post_author:	    
post_date:	    Thu, 19 Feb 2015 07:34:15 +0100
post_site:	    politiken.dk 
post_link:	    http://politiken.dk/kultur/ECE2551641/planlagt-mindesmaerke-roder-op-i-polens-antisemitiske-fortid/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Polen kæmper igen med sin antisemitiske fortid under den tyske besættelse fra 
1939 til 1945. Anledningen denne gang er paradoksalt nok et påtænkt 
mindesmærke for polakker – nemlig dem, der under krigen skjulte og reddede 
forfulgte jøder. 
</p><p>
Der er bare et problem: Redningsmændene var et forsvindende mindretal. 
Margaret Acher, der som teenager blev skjult af polske katolikker, skildrede 
for nogle år siden i BBC deres afmagt med disse ord: 
</p><div class="art-quote article-box">
<p class="quote"/>
<blockquote>
<p class="quote-txt">
Mennesker som Irena Sendler er aldrig blevet hyldet for det, de gjorde
</p>
<p class="sender">
Zygmunt Rolat, polsk-amerikansk hovedkraft bag monumentet 
</p>
</blockquote>
</div><p/><p>
»Man skulle tælle til tusind polakker, før en jøde blev reddet. Men en polak 
kunne angive tusind jøder«. 
</p><p>
De fem finalister i en arkitektkonkurrence om mindesmærket er udpeget, og den 
endelige vinder kåres til april. Mindesmærket skal opføres ved siden af 
Warszawas ny og allerede internationalt berømte museum for polske jøders 
historie. 
</p><p>
Museet og det kommende mindesmærke ligger der, hvor tyske besættelsestropper i 
1940 oprettede en ghetto for en halv million polske jøder. De fleste blev i 
løbet af tre år myrdet i udryddelseslejren Treblinka, hvis de ikke døde af 
sult og sygdom eller blev massakreret på stedet. 
</p><p>
Ghettoområdet betragtes som et af historiens store åsteder for masseudryddelse 
på linje med f.eks. Auschwitz og Treblinka. Her skal man tie, mener Barbara 
Engelking, leder af det Polske Center for Holocauststudier. I den polske 
avis Gazeta Wyborcza skriver Engelking: 
</p><p>
»Der skal være en zone af tavshed rundt om museet, der er viet jøderne fra 
Warszawas ghetto, hvor jøder elskede, bad og døde en grusom død«. 
</p><h3>
»Retfærdige blandt menneskene«
</h3><p>
Det er ophavsmændene til det kommende mindesmærke ikke enige i. Hovedkraften 
er den 85-årige polskamerikaner Zygmunt Rolat. Han var en af de tre 
hovedsponsorer og fundraisere for holocaustmuseet. Rolat siger til det 
amerikanske Forbes Magazine, at Polen ikke udelukkende skal betragtes som en 
stor kirkegård for den nazistiske jødeudryddelse. Rolat er født i den polske 
by Czestochowa i 1930. Han overlevede som tysk slavearbejder. Hele hans 
familie blev myrdet af tyskerne. 
</p><p>
Der eksisterer allerede en beskeden mindeplade for »de retfærdige« på 
ghettogrunden. Den blev opsat, da Polen blev regeret kommunistisk, og den er 
derfor mere eller mindre upåagtet i dag. 
</p><p>
Kritikerne siger, at det nye nationalistiske monument skal sætte en parentes 
om den stærke polske antisemitime, hvis historie ellers bliver markant 
belyst i det ny museum inde på ghettoområdet. 
</p><p><span class="img-contimg-fl-left"><img class="image inlineLightBox" src="http://multimedia.pol.dk/archive/00914/kult-side-21_914363y.jpg" alt="" border="0"/></span><span class="img-contimg-fl-left"><img class="image inlineLightBox" src="http://multimedia.pol.dk/archive/00914/kult-side-2_914362y.jpg" alt="" border="0"/><span class="caption"><span class="f-img-caption">Mindesmærke. 
</span>Monumentprojektet styres af en amerikansk og to fremtrædende polske jøder. Det støttes af Polens præsident, Warszawas borgmester og holocaustmuseets ledelse.</span></span></p><p>
Også på det israelske holocaust-museum Yad Vashem i Jerusalem bliver de 
såkaldte »retfærdige blandt menneskene« udpeget og mindet, hvor hver får et 
træ plantet som tak. Den danske modstandsbevægelse har også sit træ her, 
fordi den hjalp over 7.000 danske jøder til Sverige i oktober 1943. 
</p><p>
Museet i Jerusalem har registreret 6.394 polakker som »retfærdige«. Men tallet 
er formentlig højere. Mange polakker skjulte efter krigen deres hjælp til 
jøder for ikke at komme i strid med antisemitiske naboer, der i stort antal 
havde bemægtiget sig de henrettede jøders ejendom. 
</p><p>
Zygmunt Rolat nævner i Forbes Magazine, at en kvinde, Irena Sendler, reddede 
2.000 jødiske børn. Hun har ét træ i Yad Vashems park. 
</p><p>
»Mennesker som Irena Sendler er aldrig blevet hyldet for det, de gjorde. Jeg 
tror, at mindesmærket vil ændre billedet på samme måde, som museet vil ændre 
synet på mange andre ting«, siger Rolat. 
</p><h3>
Den sidste jøde 
</h3><p>
En af dem, der støtter Zygmunt Rolats projekt, er den i dag 90-årige Simcha 
Rotem. Rotem er en af de allersidste overlevende efter opstanden i ghettoen 
i Warszawa i april 1943. Han tildeles det sidste ord i den franske 
filminstruktør Claude Lanzmanns kendte, over ni timer lange dokumentarfilm 
’Shoah’ (1985). 
</p><p>
Simcha Rotem fortæller, at han, da kamphandlingerne i ghettoen var stilnet af, 
og alle lå døde omkring ham, sagde til sig selv: 
</p><p>
»Jeg er den sidste jøde, jeg vil vente på morgenen, jeg vil vente på 
tyskerne«. 
</p><p>
Rotem sluttede sig senere til den polske nationale modstandsbevægelse, 
Hjemmehæren, uden for ghettoen. Det havde nær kostet ham livet. En jødisk 
kammerat blev skudt på stedet som »jøde og forræder«, fortæller han i sine 
erindringer. 
</p><p>
Den polskamerikanske historiker Jan T. Gross har i årevis påkaldt sig sine 
tidligere landsmænds vrede for sin indgående skildring af den morderiske 
polske antisemitisme under og efter krigen. 
</p><p>
Hans seneste bog hedder ’Gylden høst’. Den skildrer polske bønders guldgraveri 
i aske- og knogledyngerne i Treblinka, hvor 800.000 jøder blev myrdet og 
brændt mellem juli 1942 og oktober 1943. 
</p><p>
En sympatisk indstillet polsk anmelder, Andrzej Stasiuk, skrev om Gross’ bog: 
</p><p>
»Vi havde levet med jøderne i århundreder, og nu lever vi med deres aske, med 
deres ånder, og sådan vil det blive til verdens ende. Det er meget 
sandsynligt, at vi aldrig vil kunne forlige os med det«. 
</p><p class=" bl-elem">
Monumentprojektet styres af en amerikansk og to fremtrædende polske jøder. Det 
støttes af Polens præsident, Warszawas borgmester og holocaustmuseets 
ledelse. Det opføres udelukkende for indsamlede midler. 
</p>	
</div>
</div></body></html>
