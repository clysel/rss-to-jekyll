---
layout:     post
title: 	    "Siemens udvikler 260 kW elektrisk flymotor"
post_author:	    Steffen McGhie
post_date:	    Thu, 02 Apr 2015 10:00:11 +0000
post_site:	    ing.dk 
post_link:	    http://ing.dk/artikel/siemens-udvikler-260-kw-elektrisk-flymotor-175198
---
<html><body><div><section class="body">
			<p>En forskningsenhed hos Siemens har udviklet en ny type af elektrisk motor til fly, som vejer bare 50 kilo, men som ikke desto mindre leverer 260 kW. Det er ifølge Siemens' egen opgørelse fem gange så meget som sammenlignelige elmotorer, der eksempelvis anvendes i industrien.</p>
			<p>Det betyder ifølge Siemens, at fly med en vægt på op til to tons nu for første gang vil kunne flyve alene ved hjælp af elmotorer.</p>
			
			<p>Den nye motor præsterer en rotationshastighed på 2.500 omdrejninger i minuttet, hvilket gør det muligt at drive flyvemaskinepropeller uden et transmissionssystem.</p>
			<p>Motoren åbner muligheden for at bygge en serie hybrid-elektriske fly til mindst fire personer, siger Frank Anton, leder af forskningsenheden eAircraft hos Siemens Corporate Technology, i en <a href="http://www.siemens.com/press/en/feature/2015/corporate/2015-03-electromotor.php?content[]=Corp">pressemeddelelse</a> fra selskabet.</p>
			
			<p>Motoren skal efter planen underkastes de første testflyvninger inden udgangen af 2015. Og Siemens vurderer ifølge Frank Anton, at man inden for en overskuelig fremtid kan anvende hybrid-elektriske motorer i passagerfly med 50 eller 100 passagerer. Siemens sætter dog ikke noget tidsestimat på den ambition.</p>
			
			<p>Siemens har ligesom en lang række motorproducenter arbejdet på at udvikle elmotorer til luftfart i flere år.</p>
			<p>Tidligere i år fløj et enkeltpersons Song SSDR-fly med en benzinmotor og en elmotor i et hybridsystem. Hybridmotoren, som er udviklet af forskere fra Cambridge University i samarbejde med flyproducenten Boeing, anvender op til 30 procent mindre brændstof end konventionelle motorer.</p>
		</section>
		  </div></body></html>
