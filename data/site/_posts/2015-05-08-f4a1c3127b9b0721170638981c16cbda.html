---
layout:     post
title: 	    "»Jeg ville ikke acceptere, at jeg var knækket«"
post_author:	    71978
post_date:	    Fri, 08 May 2015 06:30:37 +0000
post_site:	    karriere.jobfinder.dk 
post_link:	    http://karriere.jobfinder.dk/artikel/jeg-ville-ikke-acceptere-jeg-var-knaekket-3085
---
<html><body><div><section class="body">
			<p>»Der er en tendens til, at arbejdet finder derhen, hvor det bliver gjort, så hvis det er den samme medarbejder, der altid gør tingene, kommer der uvægerligt et tidspunkt, hvor det ikke længere bliver gjort godt. En medarbejder er en ressourcer, der lige som landbrugsjord kan blive udpint.«</p>
			<p>Jens Kristian Jensen, civilingeniør i Søfartsstyrelsen, ved hvad han taler om. For syv år siden prøvede han selv at gabe over alt for mange opgaver, lige indtil hans krop sagde stop.</p>
			<p><a href="http://www.jobfinder.dk/jobs/?utm_source=Karrieresite&amp;utm_medium=Link&amp;utm_campaign=Se%20nyeste%20job?utm_source=Karrieresite&amp;utm_medium=Link&amp;utm_campaign=Se+job">Lyst til at komme videre? Se de aktuelle stillingsopslag på Jobfinder.</a></p>
			<p>Ifølge Ingeniørforeningens helt friske stressrapport føler to ud af tre ingeniører, at deres arbejdsplads i ’nogen grad’ er præget af stress – næsten hver femte (18 procent) oplever det i ’høj’ eller ’meget høj’ grad.</p>
			<blockquote>
			  <p>Så tager jeg lige det, jeg kalder gravstensprøven: ’Er det det her værd? Hvad skal der stå på min gravsten?  Og hvilken dato?’<br/>
			  <cite>Jens Kristian Jensen, civilingeniør</cite></p>
			</blockquote>
			<p>Jens Kristian Jensen genkender den hektiske hverdag fra sit eget arbejdsliv, men i dag har han lagt stressen bag sig i bevidstheden om, at man selv skal sige stop, før kroppen gør det.</p>
			<p>Den dag lægen stillede diagnosen stress, fik Jens Kristian Jensen masser af hjælp fra sin arbejdsgiver - blandt andet et tilbud om et antal timer hos en psykolog:</p>
			<p>»Jeg har kraftedeme ikke brug for at gå til psykolog, tænkte jeg - men tog imod tilbuddet alligevel. Det er jeg meget glad for. Det tvang mig til at tale med mig selv om, hvad der egentlig var sket, og hvad jeg havde brug for. Jeg nåede til en erkendelse af, hvordan jeg kan mestre mit liv, når summen af belastninger bliver større, end jeg kan magte,« forklarer han.</p>
			<p>Med i firmaets ’hjælpepakke’ var også en bog om stress, der gav megen konkret viden om de fysiologiske og følelsesmæssige processer bag stress:</p>
			<p>»Bogen fik mig til at tænke over, hvad der belaster mig i alle dele af mit liv. Hvad der giver mig stress, og hvad der giver mig energi, for der skal være en balance mellem de to. Er der for meget af det ene, er det usundt. Er der for meget af det andet, er det for sjovt - og så får vi ikke noget fra hånden,« forklarer han.</p>
			
			<p>Når bølgerne går lidt for højt, finder han i dag et stille hjørne, hvor han kan slappe af med meditation. Metoden lærte han i sin tid på et brevskolekursus i kamppsykologi, som Forsvaret stod bag:</p>
			<p>»Kurset indeholdt en opskrift på selvsuggestion, som er en form for meditation, som lærer én at slappe af fra top til tå i en presset situation, og det har jeg benyttet mig allermest af,« fortæller Jens Kristian Jensen.</p>
			<p>Herudover hælder han også energi på, når han opholder sig i naturen:</p>
			<p>»At komme udendørs og f.eks. gå en tur med hunden kan løse op for en tankestrøm, jeg ellers ikke kan finde hoved og hale i.«</p>
			
			<p>Nogle år før læsset væltede, var Jens Kristian Jensen blevet far til tvillinger, og i samme periode havde han fået mere og mere travlt som projektleder. Det var et hektisk liv, der var svært at få til at hænge sammen:</p>
			<p>»Der er ingen tvivl om, at årene op til var hårde. Tvillingerne betød, at mine prioriteter var andre steder. Småbørn stiller krav og forventninger, der skal tilgodeses – så pludselig er man et andet sted i forhold til arbejdet.«</p>
			<p>Allerede en uge efter stressdiagnosen var Jens Kristian Jensen tilbage på jobbet, men på en 30 timers uge, en ordning han har holdt fast i. Hans chef krævede nemlig, at han droslede ned og gik derfor ind og prioriterede hans arbejdsopgaver:</p>
			<p>»Jeg ville ikke acceptere, at jeg var knækket, og derfor ville jeg tilbage på arbejdet så hurtigt som muligt – men ikke med alle de arbejdsopgaver, jeg havde før, for det var dér, kæden var faldet af,« siger Jens Kristian Jensen, som er meget taknemmelig for chefens opbakning.</p>
			
			<p>I dag ved han, at det første symptom på, at han har for travlt, er en manglende evne til at prioritere sine opgave:</p>
			<p>»Hvis der kommer en periode, hvor vi har for travlt, kan jeg godt mærke, at jeg nogle gange laver det, der er hurtigt at overskue – i stedet for det vigtige. Når det sker, tager jeg en åben snak med min chef om, at der er for meget lige nu,« siger han.</p>
			<p>Netop fordi han i dag tager problemet i opløbet, undgår han at komme derud, hvor det går galt, selvom han erkender, at det netop er på de tidspunkter, hvor det er svært at tage snakken, at det er nødvendigt at gøre det:</p>
			<p>»Så tager jeg lige det, jeg kalder gravstensprøven: ’Er det det her værd? Hvad skal der stå på min gravsten?  Og hvilken dato?’ Jeg siger fra, fordi jeg ved, at jeg falder i på et tidspunkt, hvis jeg prøver at skræve henover for mange huller.«</p>
			<p>Hvis han skal give andre et godt råd mod stress, handler det om at blive bevidst om sine valgmuligheder. Først og fremmest skal man at finde ud af, hvad der belaster én.</p>
			<p>Når man har fundet ud af det, har man tre valgmuligheder: 1. Man kan forsøge at ændre det. 2. Man kan lære at leve med det eller 3. Man kan skride fra det.</p>
			<p>»Vælger man ikke en af de tre muligheder, er alternativet at dø af det. Og det er ikke ret godt,« siger Jens Kristian Jensen med eftertryk.</p>
			<p>Læs mere om <a href="http://ida.dk/raadgivning/arbejdsmiljoe-og-trivsel/stress-og-trivsel">stress og trivsel </a> på IDAs hjemmeside.</p>
		</section>
		  </div></body></html>
