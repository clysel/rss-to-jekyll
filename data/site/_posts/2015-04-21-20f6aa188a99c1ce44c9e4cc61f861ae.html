---
layout:     post
title: 	    "Politiken i Catania: To overlevende sigtes for menneskesmugling"
post_author:	    
post_date:	    Tue, 21 Apr 2015 06:27:16 +0200
post_site:	    politiken.dk 
post_link:	    http://politiken.dk/udland/ECE2636254/politiken-i-catania-to-overlevende-sigtes-for-menneskesmugling/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
To af de overlevende fra weekendens skibsforlis i Middelhavet, der kan have 
dræbt op mod 700 mennesker, blev i nat anholdt og bliver nu sigtet for 
medvirken til den menneskesmugling, der udløste katastrofen. Og muligvis for 
drab. 
</p><p>
Det fortalte en italiensk anklager på kajen i Catania. Nogle timer senere blev 
tre mænd ført ud fra skibet og kørt væk i en politibil. 
</p><p>
En tuneser mistænkes for at have været kaptajn på det kæntrede skib, og en 
syrer mistænkes for at være hans håndlanger. De to mænd har ifølge den 
italienske anklager skjult sig mellem deres ofre siden skibet kæntrede. 
</p><p>
Kort før midnat blev de to mænd sejlet ind i havnebyen Catania på den 
syditalienske ø Sicilien sammen med 25 andre overlevende. 
</p><p>
De ankom standsmæssigt på et af den italienske kystvagts store og prangende 
skibe. 
</p><p>
De unge mænd blev modtaget med bifald fra flere hundrede italienere, der var 
mødt frem på kajen. Men det var mest de andre, der aldrig nåede frem, der 
blev talt og råbt og sunget om: De 700, måske 900, der druknede i søndags. 
</p><p>
Vi får aldrig at vide, hvor mange der døde. Ingen dokumentation for, om det 
virkelig er den værste, mest dødelige ulykke på Middelhavet nogensinde. Ikke 
blot er håbet om at finde flere overlevende opgivet, det er også tanken om 
at tælle ligene, fortalte de italienske myndigheder på kajen i nat. 
</p><p>
De er sunket for dybt og spredt for langt ud i Middelhavet, lød forklaringen. 
</p><h3>
Alle kvinder og børn døde
</h3><p>
Det står ifølge efterforskerne fast, at kun mænd overlevede kæntringen. 
Formodningen er, at kvinder og børn blev låst inde på de nedre dæk og ikke 
havde nogen chance for at redde sig ud, da skibet sank. 
</p><p>
Udover anklagen om menneskesmugling er der åbnet en drabssag, der måske kan 
implicere de to, der blev arresteret i nat. 
</p><p>
Der var ellers lagt an til noget nær heltemodtagelse af de overlevende på 
kajen i Catania. 
</p><p>
Viceministerpræsident Graziano Delrio var på plads som del af en 
velkomstkomite, der på øjemål talte langt over hundrede uniformer. Røde, 
orange og gule hjælpearbejdere fra FN, Røde Kors, Malterserkorsets orden, 
Red Barnet og andre organisationer. Blå matroser fra søværnet, sorte 
politifolk og hvide kystvagter. Der har været mindst fem uniformer til at 
tage sig af hver af de 27 overlevende. 
</p><p>
Antallet af uniformsdragter blev dog langt overgået af de mange hundrede 
journalister og kamerafolk fra hele Europa, men også Asien og USA, der 
aftenen igennem rapporterede live om den seneste udvikling på en kajplads, 
hvor der ikke skete andet, end at man ventede på et skib med 27 mennesker. 
Og spekulerede over, hvordan Europa skulle håndtere sit ansvar for de mange 
hundrede dødsfald. 
</p><p>
»Europa er ved at beslutte sig for at gå efter menneskesmuglerne og straffe 
dem«, sagde en amerikansk reporter ud i æteren. 
</p><p>
»De ignorerer det faktum, at migranter udmærket ved, hvilken risiko de løber, 
og alligevel betaler menneskesmuglerne flere tusind dollar«, tilføjede 
hun. 
</p><p class=" bl-elem">
Der blev sagt skyld, ansvar og skam på rigtig mange store sprog på rigtig 
mange kanaler på kajen i Catania, men det var kun en lille flok 
demonstranter, der havde et bud på en løsning: »Drop 
grænserne, drop nationerne«, lød det. 
</p>	
</div>

</div></body></html>
