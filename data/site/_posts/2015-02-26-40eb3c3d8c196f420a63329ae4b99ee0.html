---
layout:     post
title: 	    "D'Angelo var ventetiden værd"
post_author:	    
post_date:	    Thu, 26 Feb 2015 17:39:35 +0100
post_site:	    politiken.dk 
post_link:	    http://politiken.dk/kultur/musik/koncertanmeldelser/ECE2564740/dangelo-var-ventetiden-vaerd/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4 class="">
Anmeldelse </h4>
<div class="fakta-body" data-buildingblock="embedded_factboxlink">
<div class="clearfix m-top5 m-bottom5">
<img class="pol-rating-img" src="http://politiken.dk/graphics/ratings/5_hjerter_red.png" alt="Politiken synes"/></div><p>
D'Angelo, 25 februar i Falconer Salen
</p></div>
</div><p>
D'Angelo tager læderjakken af og stiller sig i sort, ærmeløs trøje forrest på 
scenen: 
</p><p>
»København! Det her. Det er mit domæne!«. 
</p><p>
Med armene ud til siden peger han mod scenen bag sig, hvor otte musiker står 
og nikker rytmisk. Som om ekkoet fra den funkekspres, der lige er drønet 
gennem Falconer Salen stadig sidder i dem. 
</p><p>
Vi er tre sange inde i en triumf af en koncert. Eller jeg tror det er tre 
sange, men numrene flyder sammen og tager lystige afstikkere i andre 
retninger af funk og soul. Men ingen i den knap nok udsolgte sal er i tvivl 
om, at det her er D'Angelos domæne. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/musik/cd-beat/ECE2491811/enestaaende-dangelo-vender-tilbage-med-flosset-og-frodig-soul/">Enestående D'Angelo vender 
tilbage med flosset og frodig soul</a></p><p>
Ikke bare scenen og salen, hvor en næsten ustyrlig D'Angelo med sikker hånd 
dirigerer rundt med sit band af verdensklasse musikere, mens den 
bandanaklædte bandit af en sanger samtidig har tid til at flirte, sende 
fingerkys og brede grin ud til publikum. 
</p><p>
Nej, domænet er musikken og hele den labyrint af soul, funk og hiphop, der 
udgør det sorte Amerikas nyere musikhistorie. 
</p><h3>
Brændte igennem 
</h3><p>
I løbet af to timer dirigerede D'Angelo sit band som James Brown, og funkede 
en flad februar onsdag op fra slap som kun Prince kan på en god dag. 
D'Angelo løftede arven med lige dele intensitet og virtuositet. 
</p><p>
Han var ikke kommet til Frederiksberg for bare at hæve hyren. I over to timer 
brændte den 41-årige sanger igennem på scenen og detonerede funken i 
mellemgulvet i en fabelagtig midnatsseance. 
</p><p>
Inden vi kom helt der op, måtte vi vente. Ikke kun den halvanden time, der 
dryssede væk inden D'Angelo endelig kom på scenen. Nej, vi har ventet i 
årevis på, at D'Angelo skulle vende tilbage med et nyt album. 
</p><h3>
Et hårdt liv 
</h3><p>
Michael Eugene Archer har levet et hårdt liv som D'Angelo. Han brød igennem 
som opfinderen af neo-soul med sin blanding af sovekammerstemning og hiphop 
på 'Brown Sugar' i 1995. Fem år senere var det multiinstrumentalisten og 
sexsymbolet der tegnede profilen på den musikalsk overdådige 'Voodoo'. 
Herefter faldt D'Angelo ned i sort hul af alkohol, misbrug, trafikulykker og 
anholdelser. 
</p><p>
Et mugshot af en overvægtig og desorienteret D'Angelo blev billedet på en 
sørgelig historie om et musikalsk talent ud over det sædvanlige, der, 
ligesom forbilleder som Sly Stone, ville have det hele og tabte alt. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/musik/koncertanmeldelser/ECE2558308/kvindebedaareren-lionel-richie-holdt-fest-i-fortiden-i-falconer-salen/">Kvindebedåreren Lionel Richie 
holdt fest i fortiden i Falconer Salen</a></p><p>
Men for tre år siden dukkede D'Angelo så alligevel op igen og viste med blandt 
andet en koncert i Store Vega, København, at den unikke stemme med 
falsettens vinger og det soulede hyl var uskadt. 
</p><p>
Onsdag aften var D'Angelo bare tilbage igen, og denne gang nøjedes han ikke 
med at file nostalgiens violiner. Han er ikke kun overlevet, men genopstået 
som musiker der hamrer ned i nutiden med et album, der passende hedder 
'Black Messiah'. 
</p><h3>
I Jesus-figur og modlys 
</h3><p>
Et vildere, voldsommere og overvældende frodigt album i forhold til hans 
tidlige minimalisme, som D’Angelo efter fjorten års albumpause pludselig 
udgav i december. Udgivet som reaktion på urolighederne i Ferguson. 
</p><p>
Herfra kom sangene, 'Prayer' og '1000 Deaths', der åbnede aftenen i Falkoner 
Salen. I forandrede opbygning, der straks transformerede koncertsalen til et 
kirkerum for begær og politisk vrede. 
</p><p>
Kontrasten mellem fortællingen om den fraværende D'Angelo og så den udgave, 
der stod op på scenen var slående. 
</p><p>
I Jesus-figur og modlys standsede han bandet og lod publikums juble stige op 
mod loftet, før han igen slap bandet løs. Med en håndbevægelse fik han sat 
sang en tak ned, han lavede en stribe falske slutninger og løb styrdende 
rundt langs scenekanten, mens hans fik salen til at synge eller klappe som 
et gospelkor. 
</p><p>
Ubegribeligt, at en mand med så stor showmanship, kropslig musikalitet og 
stærk udstråling har gået og gemt sig i et helt årti. 
</p><h3>
Bandet ænsede ikke publikum 
</h3><p>
Det otte personer høje band, The Vanguards, var en garvet samling, der 
spillede stramt og vildt. De formåede at fortrylle funkens monotone 
gentagelser med små forskydninger og arrangementer, der vellystigt bugtede 
sig mellem D'Angelo, de uantasteligt cool korsangere, det komplekse basspil 
fra britiske, Pino Palladino, og så guitarspillet fra Minneapolisfunkens 
veteran, Jesse Johnson. Engang Prince-kompagnon i bandet The Time, nu 
1980'er throwback i læder hat og runde solbriller som D'Angelos håndlanger. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/musik/koncertanmeldelser/ECE2556719/kejtede-alt-j-kaempede-med-tyngden-i-tap1/">Kejtede Alt-J kæmpede med 
tyngden i Tap1</a></p><p>
Man fik fornemmelse af, at The Vanguards egentlig ikke ænsede publikum, men 
med små smil på læberne bare nød at lade en sang som 'Chicken Grease' eller 
'Sugah Daddy' få masser af line. Eller så meget som bandleder D'Angelo fandt 
passende. Så de ikke publikum, havde de til gengæld konstant et øje på ham. 
</p><h3>
Storslående ballader 
</h3><p>
I det selskab blev intimiteten i D'Angelos sange forvandlet til kraftige 
funkudladninger. Der var plads til storslåede ballader som Roberta Flacks 
'Felle Like Makin Love', men selv når stemningen blev godt lummer, var The 
Vanguards en funkvulkan, hele tiden på nippet til at gå i udbrud. Ligesom 
D'Angelos eget temperament heller ikke gemte sig bag nedrullede gardiner. 
</p><p>
»Now that'd be how the story goes/ Brown Sugar got me open, now I want some 
more«, sang D'Angelo i balancegangen mellem erotik og stoffer på en vildt 
svingende udgave af 'Brown Sugar', ligesom han lystigt gled gennem 
sirupsfunken på 'One Mo'Gin', før han ramte det politiske brændpunkt på 
'Black Messiah' med 'The Charade'. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/musik/cd-beat/ECE2409039/prince-udgiver-to-albums-paa-en-gang---et-af-dem-er-rigtig-godt/">Prince udgiver to albums på en 
gang - et af dem er rigtig godt</a></p><p>
Med knyttede næver løftede det sig over flere minutter mod loftet, mens 
D'Angelo til sidste messede de efterhånden berømte linjer, der vibrere af 
politidrabene på Michael Brown og Eric Gardner: 
</p><p>
»All we wanted was a chance to talk/ 'stead we only got outlined in chalk«. 
</p><h3>
Skælvende smuk afslutning 
</h3><p>
Med sin stemme, der gik fra kælen falset til vrængende hyl og små støn, 
knyttede D'Angelo ikke kun tråde til Prince og James Brown, men stak ned til 
de dybe musikalske rødder hos Sam Cooke og Otis Reding. Det er hele dén 
store musikalske og mentale historie, han tager på sine skuldre. Og som 
ingen andre i dag kan lige præcis D'Angelo bærer det. 
</p><p>
Understreget med en skælvende smuk afslutning, hvor 'Untitled (How Does It 
Feel)' blev foldet ud i en femten minutter lang hymne. 
</p><p>
Én for én forlod The Vanguards scenen undervejs, for at efterlade D'Angelo 
alene ved klaveret og sammen med publikum at synge den hjem. Med mere end 
bare en finger i himlen. 
</p><p class="art-ext-other">

</p><p class=" bl-elem"/>	
</div>
</div></body></html>
