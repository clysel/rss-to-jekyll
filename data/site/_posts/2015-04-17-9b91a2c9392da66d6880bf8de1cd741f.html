---
layout:     post
title: 	    "»Hvorfor er det kun arkitekterne, der får ros?«"
post_author:	    71978
post_date:	    Fri, 17 Apr 2015 06:00:08 +0000
post_site:	    karriere.jobfinder.dk 
post_link:	    http://karriere.jobfinder.dk/artikel/hvorfor-er-det-kun-arkitekterne-der-faar-ros-3019
---
<html><body><div><section class="body">
			<p><figure class="plugin full"><img src="http://karriere.jobfinder.dk/sites/karriere/files/styles/article_inline/public/etf_artikeltop.png?itok=ojFU8XsJ" alt=""/></figure></p>
			<p>Kasper Køppen, bygningsinge­niør i Rambøll, er ikke bleg for at sige det ligeud: Han arbejder ikke, for at Rambøll skal tjene mange penge. Bundlinjen har aldrig været hans primære drivkraft. Tværtimod opsøger han projekter af en helt anden karakter: De skæve, anderledes, dem der får folk til at undre sig og stoppe op, men som kan synes uanselige sammenlignet med Rambølls mastodontprojekter i ind- og udland.</p>
			<p>Den 36-årige ingeniør har lagt timer i at få en lyskugle over Maria Kirkeplads på Istedgade til at hænge, så den nærmest ser ud til at svæve. Han har foretaget beregninger til den otte meter høje træskulptur ‘Kuglen’, Dragørs nye vartegn, og er involveret i opførelsen af såkaldte ceremonirum – steder, som borgere kan benytte til at markere livets store begivenheder.</p>
			<p>Det lyder langhåret, og det er det også. Men det er netop det uudgrundelige og gådefulde, der tænder bygningsingeniøren.</p>
			<p>»Jeg er ikke noget forretningsmenneske. Alt det, der ikke kan måles og vejes, taler til mig,« forklarer Kasper Køppen.</p>
			<p><a href="http://www.jobfinder.dk/jobs/?utm_source=Karrieresite&amp;utm_medium=Link&amp;utm_campaign=Se%20nyeste%20job?utm_source=Karrieresite&amp;utm_medium=Link&amp;utm_campaign=Se+job">Er du på udkig efter nyt job? Tjek Jobfinder</a></p>
			<p>I øjeblikket er han involveret i projektet ‘House of Peace’ – en kulturbygning, der er udformet som en hvid sky, og som – hvis finansieringen falder på plads – skal opføres ud for FN-bygningen i Københavns Nordhavn.</p>
			<p>For Kasper Køppen består udfordringen i at få skabt en bølgende konstruktion i glas og hvid beton, der skal være gennemgående både over og under havoverfladen – og som skal konstrueres, så det ser ud, som om bygningen flyder i havnebassinet.</p>
			<p><figure class="plugin right zoomable"><img data-original-image="http://karriere.jobfinder.dk/sites/karriere/files/p1020644_1.jpg" src="http://karriere.jobfinder.dk/sites/karriere/files/styles/w1120_media_right/public/p1020644_1.jpg?itok=uwEA4nFA" alt=""/><figcaption>Kasper Købben bygningsingeniør i Rambøll har blandt andet været involveret i Dragørs nye vartegn 'Kuglen' - en 8 meter høj træskulptur. </figcaption></figure></p>
			<p>Bag projektet står kulturpersonligheder som balletdanser Alexander Kølpin og komponist Kasper Winding samt danske og japanske arkitekter. Det tætte samarbejde med andre faggrupper er en af hovedårsagerne til, at Kasper Køppen netop foretrækker projekter, der har en kunstnerisk dimension.</p>
			<p>»I modsætning til ingeniører tager arkitekter deres følelser med på arbejde. De tør vise deres passion, og det smitter.«</p>
			<p>Det nære samarbejde har dog også sine udfordringer – særligt når offentlighedens opmærksomhed primært rettes mod arkitekternes og kunstnernes arbejde, men aldrig mod den ingeniørmæssige indsats.</p>
			<p>»Det er irriterende, når mediernes kulturanmeldere udelukkende roser arkitekterne til skyerne. Hvad med os, der får bygningsværket til at stå oprejst?« spørger Kasper Køppen retorisk.</p>
			<h2>Nytårskur med østers og klubmusik</h2>
			<p>Han peger dog på, at ingeniørerne selv bærer en del af skylden for den manglende opmærksomhed. Det er, som om branchen snubler i sin egen beskedenhed:</p>
			<p>»Ingeniørerne er alt for dårlige til at promovere sig selv.«</p>
			<p>Ifølge Kasper Køppen kunne  ingeniørfaget lære af arkitekternes evne til at sætte fokus på egne resultater og dele ideer og koncepter:</p>
			<p>»I ingeniørbranchen ville man aldrig invitere samarbejdspartnere og konkurrenter til nytårskur med østers og klubmusik for at fremvise årets bedste projekter. Den slags tøver de ikke med i arkitektbranchen,« påpeger Kasper Køppen.</p>
			<p>Han medgiver, at den bredere offentlighed har nemmere ved at forstå og blive fascineret af arkitekters visuelle arbejde, men det bør ikke afholde ingeniører fra at gøre et forsøg på at sælge faget udadtil. En proces, der ifølge Kasper Køppen bør begynde hos den enkelte ingeniør, som skal turde stå frem med egne projekter.</p>
			<p>»For nylig hængte jeg tegningerne til et af mine afsluttede projekter op i Rambølls reception til inspiration for andre. Jeg ville ønske, at  mine kolleger gjorde noget lignende. Vi er nødt til at gøre os mere synlige,« fastslår Kasper Køppen.</p>
		</section>
		  </div></body></html>
