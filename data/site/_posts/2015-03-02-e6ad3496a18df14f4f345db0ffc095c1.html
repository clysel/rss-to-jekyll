---
layout:     post
title: 	    "Professor: »Det er ret uhørt, at SAS-ledelsen opfører sig på den måde«"
post_author:	    
post_date:	    Mon, 02 Mar 2015 16:48:57 +0100
post_site:	    politiken.dk 
post_link:	    http://politiken.dk/oekonomi/arbejdsmarked/ECE2570240/professor-det-er-ret-uhoert-at-sas-ledelsen-opfoerer-sig-paa-den-maade/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
De 27 kabinearbejdere i SAS, der i forbindelse med weekendens 
arbejdsnedlæggelse blev suspenderet af ledelsen, skal nok ikke regne med at 
komme tilbage på arbejde forløbig. 
</p><div class="art-quote article-box">
<p class="quote"/>
<blockquote>
<p class="quote-txt">
Som udgangspunkt ser jeg ikke mulighed for at genansætte de suspenderede
</p>
<p class="sender">
Flemming Jensen, koncernchef i SAS Danmark 
</p>
</blockquote>
</div><p/><p>
Få timer efter det strejkende personale meddelte, at de ville vende tilbage 
til arbejdet, udsendte SAS en pressemeddelelse, hvor de blandt andet takkede 
de af deres ansatte, som har valgt at arbejde »på trods af trusler fra 
konfliktende medarbejdere«. Nogenlunde samtidig gjorde koncernchef i SAS 
Danmark det klart, at de ikke har planer om at genansætte de suspenderede 
medarbejdere. 
</p><p>
»Som udgangspunkt ser jeg ikke mulighed for at genansætte de suspenderede«, 
siger Flemming Jensen ifølge TV 2 News: 
</p><p><b class="ext-link">OVERBLIK </b><a class="embeddedlink" href="http://politiken.dk/oekonomi/virksomheder/ECE2569465/krise-i-sas-forstaa-konflikten-paa-fem-minutter/">Krise i SAS: Forstå konflikten på fem 
minutter</a></p><p>
»De har chikaneret andre ansatte, og det kan vi ikke acceptere. Derfor 
fastholder vi suspenderingen«. 
</p><p>
Hvad der helt præcist ligger bag suspenderingerne, er stadig uklart, ligesom 
det heller ikke er tydeligt, under hvilke forhold de 27 kabinearbejdere er 
suspenderet. 
</p><h3>
Suspendering kan være ren provokation 
</h3><p>
Ifølge Henning Jørgensen, som er professor på Aalborg Universitet og 
tilknyttet Center for Arbejdsmarkedsforskning, er det umiddelbart et meget 
radikalt træk, at SAS har suspenderet en række medarbejdere midt i en faglig 
konflikt. 
</p><p>
»Det er ret uhørt, at SAS-ledelsen opfører sig på den måde. De respekterer 
slet ikke det danske konfliktløsningssystem, når de suspenderer ansatte som 
led i en faglig konflikt. Hvis argumentet er, at de er blevet suspenderet, 
fordi de har chikaneret deres medarbejdere, så burde de have meldt det til 
politiet i stedet«, siger han. 
</p><p><b class="ext-link">STREJKE</b><a class="embeddedlink" href="http://politiken.dk/oekonomi/arbejdsmarked/ECE2569554/vrede-sas-ansatte-opgiver-konflikt-og-gaar-tilbage-i-arbejde/">Vrede SAS-ansatte opgiver konflikt og går 
tilbage i arbejde</a></p><div class="art-quote article-box">
<p class="quote"/>
<blockquote>
<p class="quote-txt">
Begrundelserne skal dælme være gode, hvis det skal retfærdiggøre det her.
</p>
<p class="sender">
Henning Jørgensen, Center for Arbejdsmarkedsforskning 
</p>
</blockquote>
</div><p/><p>
Han tror, at ledelsen i SAS har forsøgt at påvirke den faglige konflikt, der 
har udspillet sig de seneste uger. Og hvis det er tilfældet, er det kun med 
til at eskalere konflikten frem for at løse den. 
</p><p>
»Begrundelserne skal dælme være gode, hvis det skal retfærdiggøre det her. Det 
kan jo være en provokation, som forsøger at fremprovokere en modreaktion, 
men de leger virkelig med ilden her«, siger Henning Jørgensen. 
</p><p>
Det har ikke været muligt at få en kommentar fra SAS. 
</p><h3>
Ansat føler sig kørt over 
</h3><p>
Politikens reporter Line Prasz talte tidligere i dag med en af de berørte 
kabinearbejdere i Københavns Lufthavn, som ønskede at være anonym af frygt 
for yderligere repressalier fra SAS. 
</p><p>
Kabinearbejderen forklarede, hvordan hun i en mail fra sin arbejdsgiver blev 
informeret om, at hun nu er suspenderet og vil høre nærmere om det videre 
forløb. 
</p><p>
»Det føles forfærdeligt. Jeg føler mig fuldstændig kørt over, som en lille 
bil, der bliver kørt over af en lastvogn«, siger hun. 
</p><p><b class="ext-link">SUSPENDERET VIA MAIL </b><a class="embeddedlink" href="http://politiken.dk/oekonomi/arbejdsmarked/ECE2570063/suspenderet-via-mail-det-foeles-forfaerdeligt/">Det føles forfærdeligt</a></p><p>
Næstformanden for kabinepersonalets fagforening, CAU, håber nu, at SAS vil 
række hånden ud til de suspenderede personer. 
</p><p class=" bl-elem">
»Det, der bekymrer os mest nu, er de suspenderede. Nu er konflikten afsluttet, 
og vi er klar til at forhandle«, siger han. 
</p>	
</div>
</div></body></html>
