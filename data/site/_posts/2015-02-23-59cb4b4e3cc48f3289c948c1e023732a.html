---
layout:     post
title: 	    "Firma bag Superfish-adware på Lenovo-pc'er ramt af DDoS-angreb"
post_author:	    Jesper Stein Sandal
post_date:	    Mon, 23 Feb 2015 14:18:18 +0000
post_site:	    www.version2.dk 
post_link:	    http://www.version2.dk/artikel/firma-bag-superfish-adware-paa-lenovo-pcer-ramt-af-ddos-angreb-85019?utm_medium=feed&utm_source=version2.dk&utm_campaign=it_nyheder
---
<html><body><div><section class="body"><p>Firmaet bag den software, som flere sikkerhedsfirmaer har stemplet som adware, og siden har vist sig at udgøre en sikkerhedsrisiko, hævder nu at være ramt af et DDoS-angreb.</p>

<p>Besøgte man mandag hjemmesiden for Komodia, blev man mødt med en kortfattet tekst, hvori firmaet tillagde den seneste medieopmærksomhed skylden for, at hjemmesiden var nede.</p>

<p>Ifølge Komodia er der efter al sandsynlighed tale om et DDoS-angreb, da logfilerne viser, at der har været tusindvis af forbindelser fra de samme IP-adresser.</p>

<p>Medieopmærksomheden er kommet, efter det kom frem, at Lenovo fra oktober til december 2014 installerede programmet Superfish på nye pc'er. Programmer et imidlertid blevet anklaget for at være decideret adware.</p>



<p>Efterfølgende har det vist sig, at Superfish installerer et rodcertifikat på pc'en, som ikke bliver fjernet, hvis man afinstallerer programmet. Sikkerheden i certifikatet er imidlertid så utilstrækkelig, at certifikatet kan misbruges til at underskrive eksempelvis en krypteret HTTPS-forbindelse ved et man-in-the-middle-angreb, så brugeren ikke aner uråd.</p>



<p>Lenovo har delvist indrømmet, at firmaet tog fejl i dets vurdering af, hvordan brugerne ville tage i mod Superfish.</p>

<p>Microsoft er gået et skridt videre og har tilføjet kode til at fjerne Superfish i sikkerhedsprogrammet Windows Defender, som følger med Windows. <a href="http://arstechnica.com/security/2015/02/windows-defender-now-removes-superfish-malware-if-youre-lucky/">Ifølge Ars Technica</a> skal man dog være opmærksom på, at Windows Defender kun er aktiv, hvis man ikke har andet antivirussoftware kørende på pc'en.</p>
  </section></div></body></html>
