---
layout:     post
title: 	    "Illustrationer i mesterklassen pryder finurlige børnebøger"
post_author:	    
post_date:	    Thu, 09 Apr 2015 20:43:32 +0200
post_site:	    politiken.dk 
post_link:	    http://politiken.dk/kultur/boger/skonlitteratur_boger/ECE2622251/illustrationer-i-mesterklassen-pryder-finurlige-boerneboeger/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4 class="">
Bjørnen, som ikke havde været der før</h4>
<h5>
Oren Lavie (tekst) og Wolf Erlbruch (tegninger)</h5>
<div class="fakta-body" data-buildingblock="embedded_factboxlink">
<div class="clearfix m-top5 m-bottom5">
<img class="pol-rating-img" src="http://politiken.dk/graphics/ratings/6_hjerter_red.png" alt="Politiken synes"/>
</div><p>
Oversat fra tysk af Christel Amundsen. Høst &amp; Søn, 48 sider, 230 
kroner.
</p></div>
</div><p>
Wolf Erlbruch! 
</p><p>
Det er ham med anden, der skal dø. og muldvarpen, der skal i bad. Nu handler 
det om en kløe, der klør og »dengang, der var engang«. 
</p><p>
En noget syret indgang til ’Bjørnen, som ikke havde været der før’. Og det 
fortsætter i mildere grad, men hvad gør det, når Wolf Erlbruchs bamsevarme 
billeder kører stort ved siden af Oren Lavies opstemte tekst til fryd og 
forundring? 
</p><p>
Der er pote- og fodaftryk fra Peter Plys og Alice i denne bjørnebog, hvis man 
vil lede efter dem, men ellers er den helt sin egen. Lettere hyggelig med 
talrige anslag til det modsatte. Sådan som det skal være, når mesteren 
svinger penslen, mens englenes bjørnekor brummer i baggrunden, og det er 
alvor. 
</p><h3>
Ingen svinkeærinder 
</h3><p>
De store, tunge figurer er Erlbruchs varemærke, men først skal det klø. Cirka 
et kvarter efter »der var engang« ser kløen et træ, som det kan klø sig op 
ad, og nu kommer hanbjørnen Bjørn til verden fiks og færdig. 
</p><p>
Helt alene spekulerer han på, om han er den første eller den sidste, for denne 
kløfødte skabning er filosofisk anlagt under pelsen, og så er han udstyret 
med en lomme, hvori der ligger tre udsagn til opklaring af tilværelsens 
gåder. Derfor bevæger bjørnen sig igennem skoven, idet han følger »lyden af 
sin egen tavshed«, og han møder Den Dovne Jerseyko og Det Magelige 
Markfirben med smøg i munden. 
</p><p>
Nu bliver bjørnen glad, og småfløjtende begiver han sig videre hen imod 
Andensidste Adelie-pingvin, der tænker over tingene og tvinger bjørnen Bjørn 
til at forholde sig til det vigtigste. Og han når frem til, at »Det er bedre 
at kunne lugte blomsterne end at tælle dem«. 
</p><p>
Med den krølle, at »Blomster er smukkere, end de er 38«. Og han konkluderer: 
»Jeg er en lykkelig bjørn«. Der er mere – bl.a. en sej skildpadde – men det 
må du selv læse og se. Endelig når bjørnen hjem. Både til sit hus og sig 
selv. Sikke en slutning! 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/boger/ECE299122/tegneren-der-ville-vide--hvad-der-laa-bag-det-hele/">Tegneren, der ville vide, hvad 
der lå bag det hele </a></p><p>
Det er illustrationer i mesterklassen, som ledsager den kloge, finurlige 
tekst. Mesteren trækker på den europæiske kunstskat. Ikke mindst de store 
spaniere som Velázquez og Zurbarán, som står hans hjerte nær sammen med – 
forunderligt nok – den norske maler og satiriker Olaf Gulbransson 
(1873-1958). 
</p><p>
Hvor fortæller Oren Lavie, der er israelsk sanger og dramatiker, er højt oppe, 
så bliver Wolf Erlbruch fra Wuppertal nede ved jorden, ved tingens fysiske 
tyngde og form, den enkle enfoldighed og de store tanker, som kan rummes i 
en regndråbe. Ikke 38. Her er ingen svinkeærinder. 
</p><p>
Og det er umuligt ikke at blive berørt af den klarhed og varme, som vokser op 
af bjørnen Bjørns vandring igennem den dunkle skov og den lysende 
erkendelse, der fører frem til selve lykken. 
</p><h3>
Hvor fjeldene møder havet 
</h3><p>
Stian Hole! 
</p><p>
Det er ham med drengen Garmann og lyden af stilhed. Han er Norges svar på 
Edward Hopper. Stian Hole bestemmer selv over sine bøger. Han skriver dem og 
illustrerer dem med utallige detaljer, som han sampler fra nettet. 
</p><div class="art-fakta article-box">
<h4 class="">
Den gamle mand og hvalen</h4>
<h5>
Stian Hole</h5>
<div class="fakta-body" data-buildingblock="embedded_factboxlink">
<div class="clearfix m-top5 m-bottom5">
<img class="pol-rating-img" src="http://politiken.dk/graphics/ratings/5_hjerter_red.png" alt="Politiken synes"/>
</div><p>
Oversat fra norsk af Naja Marie Aidt. Høst &amp; Søn, 48 sider, 200 
kroner. 
</p></div>
</div><p>
Det giver en ensartethed imellem sprog og billede, men også fravær af den 
dynamik, der kan opstå, når man som Erlbruch skal kæmpe med (og imod) en 
andens ord. Ude på nettet er der næsten lige så dybt som i havet. Men i 
havet bor Gud, det ved vi nu, hvor Holes danske forlag endelig udgiver hans 
første ti år gamle bog, der fortæller om to brødre, en hval, skak, havet og 
Gud.</p><p>
Man fornemmer mesterens digitale klo i ’Den gamle mand og hvalen’. Begyndelsen 
var mere dunkel og kornet end de senere skinnende udgivelser, hvor Stian 
Hole forsøger at indfange lyset oppefra. Der er noget uskyldsrent over disse 
billeder af hvaler og kasketter og striktrøjer, som senere blev til en dreng 
ved navn Garmann og hans moderne verden. 
</p><p>
Der er ikke spor moderne i denne debut. Vi er højt mod nord i det lange land, 
der hvor »fjeldene møder havet«. Her bor Cornelius med sin kat. Ovre på 
odden bor hans bror, men de to har ikke snakket sammen i mange år. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/boger/ECE1409985/verdensberoemt-boernebog-er-stadig-enestaaende-efter-20-aar/">Verdensberømt børnebog er 
stadig enestående efter 20 år</a></p><p>
Det var vist noget med en kvinde. Ude på vandet sejler Hurtigruten forbi hele 
tiden. Turisterne vinker og knipser med deres kameraer. Cornelius savner 
egentlig kun sin bror og deres skakspil. 
</p><p>
Nu strander hvalen neden for Cornelius' hus, og han må have hjælp til at få 
den fri. Det får han ikke fra Hurtigruten, de vinker bare, så bror Halvor må 
aktiveres. 
</p><p>
Alt ender godt, og endnu en gang må man beundre Stian Holes omgang med farver 
og former, bundløse øjne – ja, de findes også derude på nettet! – og en 
sjælden evne til helt fra begyndelsen at navigere i et stillestående, 
lydløst rum og fylde det med mening. 
</p><p class=" bl-elem">
Han er blevet dygtigere, javist, men han har måske også mistet noget undervejs 
mod at forene skærmens lys med himlens. For kan Gud bo to steder? 
</p>	
</div>

</div></body></html>
