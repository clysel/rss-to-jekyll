---
layout:     post
title: 	    "Truede bjerggorillaer vender indavl til deres fordel"
post_author:	    
post_date:	    Fri, 10 Apr 2015 08:28:18 +0200
post_site:	    politiken.dk 
post_link:	    http://politiken.dk/viden/ECE2621962/truede-bjerggorillaer-vender-indavl-til-deres-fordel/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Over en tredjedel af bjerggorillaens arvemasse er indavlet. Det viser ny 
forskning, som to danske forskere netop har været med til at publicere. 
</p><p>
De to forskere, Christina Hvilsom og Peter Frandsen, har i et nyt studie 
undersøgt, hvilken betydning den kraftige nedgang i antallet af 
bjerggorillaer har haft for den stærkt truede menneskeabe. Og det har givet 
overraskende resultater. 
</p><p>
»Vi havde en formodning om kraftig indavl blandt gorillaerne, og vi 
forventede, at det havde skabt nogle problemer. Vi ville undersøge, om 
menneskeaberne var ved at gå fuldstændig i kollaps rent genetisk, men det 
viste sig, at det faktisk ikke så helt skidt ud på trods af årtusinder med 
indavl«, fortæller en af forskerne bag studiet, Christina Hvilsom, der er 
genetiker i Zoologisk Have København. 
</p><p>
Det skyldes, at det er blevet muligt for gorillaerne at rense deres arvemasse, 
viser forskningen. 
</p><p>
»Fordi de har været så kraftigt reduceret gennem årtusinder, er de blevet i 
stand til at rense genomet for de skadelige variationer«, siger Christina 
Hvilsom, der har forsket i bjerggorillaens arvemasse siden 2011 sammen med 
ph.d. studerende ved Københavns Universitet og Zoologisk Have København, 
Peter Frandsen. 
</p><p><b>Normalt kan indavl være dødeligt</b></p><p>
Christina Hvilsom forklarer, at indavl normalt medfører en række skadelige 
genetiske varianter, der hurtigt kommer til udtryk i populationer, hvor 
individer genetisk ligner hinanden meget, og som ofte har fatale følger. Men 
de varianter er bjerggorillaerne tilsyneladende sluppet udenom. 
</p><p>
»Bjerggorillaer er genetisk meget ens og derfor forventelig mere sårbare 
overfor klimaforandringer og sygdomme, såsom zoonoser (sygdomme, der smitter 
mellem mennesker og dyr, red.) fra mennesker. Men indavlen har i dette 
tilfælde overraskende nok været til deres fordel, og de har formået at 
tilpasse sig genetisk til at overleve i små populationer«, siger Peter 
Frandsen i en pressemeddelelse. 
</p><p>
En af årsagerne til, at de to forskere forventede, at indavlen ville være 
skadende for gorillaerne, var blandt andet en parallel til neandertaleren, 
den tidligere dominerende menneskeart i Europa, der uddøde for godt 30.000 
år siden. 
</p><p>
»Hvis man trækker en parallel til for eksempel neandertaleren, kan man se, at 
selvom neandertaleren ikke var nær så indavlet som bjerggorillaen, var 
indavl en medvirkende årsag til dens uddøen. Men som det ser ud nu, bliver 
det ikke skæbnen for bjerggorillaen«, siger hun. 
</p><p><b>Forskningen kan hjælpe den truede menneskeabe </b></p><p>
Den nye forskning kan både sige noget om bjerggorillaernes genetik, om deres 
helbredsmæssige tilstand, og om hvor de rent geografisk kommer fra, hvilket 
alt sammen kan hjælpe den truede menneskeabe på flere forskellige måder, 
forklarer Christina Hvilsom. 
</p><p>
»Vi kan nu undersøge, om gorillaerne er mere udsatte for visse sygdomme, end 
andre arter er. For eksempel sygdommen ebola; udover at slå en masse 
mennesker ihjel har sygdommen også udryddet op til 95% af de smittede 
gorillabestande i Centralafrika. Vi kan nu gå ind og kigge på, om disse 
bjerggorillaer er ligeså modtagelige for ebola som deres vestlige 
slægtninge«, forklarer Christina Hvilsom. 
</p><p>
Bjerggorillaerne, som Christina Hvilsom og Peter Frandsen har undersøgt, lever 
i små isolerede populationer i det østlige Afrika, og her er de både truet 
af krybsskytteri, skovhugst og illegal handel. Det er estimeret, at der er 
800 bjerggorillaer tilbage i naturen, og arten er den mest truede af alle 
menneskeaberne, fortæller Christina Hvilsom. 
</p><p>
»Med dette studie har vi nu kortlagt alle underarter af gorillaer, og vi kan 
nu gå ind og se på, hvor konfiskerede gorillaer, der er blevet handlet 
illegalt, kommer fra rent geografisk. Man vil så kunne sende dem tilbage til 
det rigtige sted i Afrika og have et stærkt bevis i hånden, når handlerne og 
krybskytterne skal dømmes«, siger Christina Hvilsom. 
</p><p>
Christina Hvilsom er ikke i tvivl om, hvad der er det vigtigste resultat af 
deres forskning: for nogle arter betyder indavl udryddelse, men for 
bjerggorillaen betyder det håb for fremtiden. 
</p><p class=" bl-elem">
»Vores formodning blev modbevist. Det er jo helt fantastisk«, siger hun. 
</p>	
</div>

</div></body></html>
