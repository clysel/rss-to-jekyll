---
layout:     post
title: 	    "Anonym mobber kender offer: Din bror døde...Ahahahahah!"
post_author:	    
post_date:	    Sat, 04 Apr 2015 14:06:28 +0200
post_site:	    politiken.dk 
post_link:	    http://politiken.dk/forbrugogliv/digitalt/internet/ECE2616228/anonym-mobber-kender-offer-din-bror-doedeahahahahah/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-quote article-box">
<p class="quote"/>
<blockquote>
<p class="quote-txt">
Søde skat! Du kommer aldrig til at få en kæreste! Du bliver en ensom 
kattedame 
</p>
<p class="sender">
</p><p class=" bl-elem">Til en pige på 15 år</p> 

</blockquote>
</div><p>
I starten var det ganske spændende, når beskeder fra hemmelige afsendere på 
den sociale medie-app Ask.fm tikkede ind, fortæller en 15-årig pige. Men 
meget hurtigt begyndte det at blive ubehageligt. 
</p><p>
»Hvorfor er du en ko?«. »Hvem tror du, at du er, siden du kan komme og opføre 
dig som sådan et svin?«, lød nogle af de anonyme beskeder. 
</p><p>
Siden blev beskederne til pigen, der går i 8. klasse, endnu mere grovkornede 
og – værst af alt – langt mere personlige. 
</p><p>
»Din farfar og storebror fortjente at dø. Små luder perkere. Din bror døde af 
lungebetændelse, hans lunger kollapsede. Ahahahahah! Og din farfar døde af 
kræft. Årh, det sker faktisk tit, så det undrer mig ikke. Det er så skønt 
alt det her«, lyder en af beskederne fra en bruger på Ask.fm, der har så 
nært et kendskab til den 15-årige pige, at vedkommende kender til brorens og 
farfarens død. 
</p><p>
»Tanken om, at en eller anden derude i verden kan få sig selv til at skrive 
sådan nogle grimme ting om min afdøde bror og farfar, er forfærdelig. Jeg 
ved ikke engang, hvad jeg har gjort galt«, siger pigen. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/forbrugogliv/digitalt/internet/ECE2615310/boerns-vilkaar-advarer-mod-app/">Børns Vilkår advarer mod app</a></p><p>
»Det er jo én, jeg kender godt, og som ved, at min bror døde af 
lungebetændelse«. 
</p><p>
Hun er fortsat påvirket af de beskeder, som hun modtog for ganske nylig, og 
Politiken har valgt ikke at skrive hendes navn. Hun vil imidlertid gerne 
fortælle sin historie for at advare andre mod appen, understreger hun. 
</p><p>
Ask.fm blev skabt i 2010 i Letland og er et socialt medie, der gør det muligt 
for brugerne at sende anonyme beskeder og spørgsmål til hinanden. Grunden 
til, at den kaldes Ask, spørg, er, at det er meningen, at man stiller 
hinanden spørgsmål – i realiteten kan man dog sagtens skrive almindelige 
beskeder. Hvis brugeren svarer på beskeden, bliver det synligt for andre – 
blandt andet for ens facebookvenner, hvis man kobler Ask.fm til sin 
facebookprofil. 
</p><p>
Der er 150 millioner brugere af Ask.fm, og appen har især været flittigt 
anvendt af britiske teenagere, hvor den også har været kædet sammen med 
flere selvmord. Nu er danske organisationer begyndt at reagere på appen, 
efter at den de seneste uger er blevet voldsomt populær blandt unge 
herhjemme. For mobning opstår meget nemt, når man kan skrive anonymt til 
hinanden, advarer Børns Vilkår og Red Barnet. 
</p><p>
I alle de beskeder, den 15-årige pige har fået, og som hun har været ked af at 
modtage, har afsenderen været ukendt. Og det er væmmeligt, fortæller hun – 
især fordi hun kan regne ud, at de er fra en person, hun er tæt med. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/forbrugogliv/digitalt/internet/ECE2615993/skoleleder-elev-blev-opfordret-til-selvmord-paa-askfm/">Skoleleder: Elev blev 
opfordret til selvmord på Ask.fm </a></p><p>
Hun er ikke sikker på, om hun har lyst til at vide, hvem afsenderen er. Men 
hun er overbevist om, at hun aldrig ville have fået de samme beskeder uden 
anonymiteten. 
</p><p>
»Folk udnytter Ask.fm på den mest forkerte måde; kun fordi de ved med 
sikkerhed, at deres navn aldrig kommer frem. Veninder går imod veninder og 
kan sende anonyme spørgsmål og hakke ned på hinanden. Appen er gået langt 
over grænsen«, siger hun. 
</p><p>
Det er Børns Vilkår enig i. Chef for børnetelefonen hos Børns Vilkår Bente 
Boserup kalder det »meget voldsomt for børnene« at blive mobbet, når de ikke 
kender afsenderen. 
</p><p>
»Børnene bliver utrygge og får mistro til, om nogle, de holder af, har skrevet 
det til dem. Det giver basal utryghed, når man ikke ved, om ens bedste 
veninde eller kæreste kan have skrevet det til én«, siger hun. 
</p><h3>
Ask.fm: Appen skaber selvtillid 
</h3><p>
Hos Ask.fm mener man derimod, at anonymiteten er »perfekt«, når man er for 
genert eller for flov til at underskrive beskeden med sit navn. 
</p><p>
»Anonymitet fremmer åbne og ærlige samtaler. Anonymitet opmuntrer til 
meningsudveksling og skaber selvtillid«, skriver de på deres hjemmeside. 
</p><p>
Her fremgår det også, at Ask.fm har nultolerance over for mobning og har 
oprettet automatiske filtre, der blokerer for uhøflige og anstødelige ord og 
sætninger. 
</p><p>
»Hvis en bruger indsender uacceptabelt indhold, vil vores team modtage en 
meddelelse, og vi kan vælge at fjerne indholdet fra Ask.fm«, skriver de. 
</p><p>
Men det oplevede den 15-årige pige ikke. Det samme gælder for en elev på 
Gladsaxe Skole, som Politiken kender identiteten på, og som har modtaget 
opfordringer til selvmord via appen. Både Børns Vilkår og Red Barnet 
beretter også om henvendelser om mobning. 
</p><p>
I en mail til Politiken beklager Ask.fm, at firmaet ikke har blokeret den 
15-årige piges beskeder, men vil ikke komme nærmere ind på hvorfor. De 
forsikrer, at beskeder på dansk bliver overvåget, men kan ikke oplyse, om de 
har dansktalende medarbejdere, eller om det er en computer, der gør det. 
</p><p>
Det kan den 15-årige pige imidlertid ikke bruge til noget længere. Hun har 
fuldstændig droppet Ask.fm, fortæller hun: 
</p><p>
»Det er ikke noget, der er værd at have. Det ødelægger meget, og jeg er blevet 
ramt hårdt. Efter at jeg har modtaget de beskeder, har jeg ikke haft lyst 
til at være derinde mere. Det er slet ikke morsomt længere, for folk har 
ikke andet at foretage sig end at hakke ned på hinanden«. 
</p><p>
Børns Vilkår opfordrer andre til at gøre det samme og boykotte appen, men 
understreger, at det ikke er ligetil. 
</p><p>
»Det kræver styrke at sige, at man ikke vil være med i det. Det er vigtigt, at 
børnene aftaler, at de ikke behøver at være på alle platforme, og indstiller 
sig på at vælge«, siger Bente Boserup fra Børns Vilkår og håber, at det er 
en snak, klasserne og forældrene tager med børnene. 
</p><p>
Hun råder især forældre til at følge med i, hvad der sker på de digitale 
platforme, så de kan være opmærksomme på eventuel mobning. 
</p><p>
»Der sker noget nyt hver eneste uge, og der dukker selvfølgelig noget nyt op 
ligesom Ask.fm. Alle problemer er ikke løst ved at slette appen, så vi skal 
først og fremmest lære børnene at behandle hinanden ordentligt på nettet«, 
siger hun. 
</p><h3>
Danske unge bakker hinanden op 
</h3><p>
Trods mobbetendenser blandt danske unge på Ask.fm er Red Barnet alligevel 
optimistisk. Ifølge Jon K. Lange, der er seniorrådgiver i Red Barnet og 
foredragsholder i Digital Mobning, er danskerne nemlig særlig gode til at 
forsvare og bakke ofre op, når de får grove beskeder. 
</p><p>
»Det ser man ikke i samme grad i England og USA«, siger han. 
</p><p>
Det lyspunkt har den 15-årige pige også oplevet. Som svar til beskeden om, at 
hendes farfar og storebror fortjente at dø, skrev hun: 
</p><p>
»Det var sgu ret hårdt at modtage. Fortjente jeg ligefrem at miste to 
personer, jeg satte utrolig meget pris på? Fortjente jeg at være omringet af 
sår og knuste hjerter? Fortjente jeg den svære tid, jeg gik igennem? Du har 
ingen respekt, når du kan tillade dig at skrive sådan om min bror og farfar. 
Du har tydeligvis ondt i røven over et eller andet, siden du kan synke så 
lavt. Føj«. 
</p><p class=" bl-elem">
Svaret fik efterfølgende 1.773 ’likes’. 
</p>	
</div>

</div></body></html>
