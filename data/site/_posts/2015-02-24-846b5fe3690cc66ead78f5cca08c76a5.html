---
layout:     post
title: 	    "Klummeskribent: Sluk nu den telefon!"
post_author:	    
post_date:	    Tue, 24 Feb 2015 07:30:50 +0100
post_site:	    politiken.dk 
post_link:	    http://politiken.dk/forbrugogliv/boligogdesign/boligdesign/ECE2556385/klummeskribent-sluk-nu-den-telefon/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
I min gamle baggård luftede en yngre far dagligt sine små tvillinger. Den 
lille dreng og pige møflede rundt med bolde, små cykler og alt muligt andet 
legetøj og så ud til at hygge sig gevaldigt. Det samme gjorde faren. Han 
stod nemlig og gloede på sin telefon. Nogle gange snakkede han med nogen i 
telefonen, men for det meste kiggede han bare på telefonen. Faldt en af 
ungerne og slog sig, stoppede han straks telefonen i lommen og hjalp dem op, 
men så snart freden og legen havde indfundet sig igen, var telefonen igen i 
fokus. 
</p><p><b class="ext-link">LÆS ARTIKEL </b><a class="embeddedlink" href="http://politiken.dk/mad/ECE2439773/restauratoerer-sluk-nu-telefonen-og-nyd-maden/">Restauratører: Sluk nu telefonen 
og nyd maden</a></p><p>
Sådan har jeg det lidt selv. Jeg har lige fået en ny telefon, og det første 
jeg gjorde, da jeg vågnede i morges, var at kigge på den. Læse mails og se, 
hvilke beskeder der var kommet i løbet af natten. Da jeg steg på metroen, 
hev jeg også telefonen frem, og mens jeg gik op ad trapperne til 
redaktionen, fik jeg lige tjekket, hvad klokken var blevet, og om der var 
sket noget nyt, mens jeg var gået fra Nørreport til Rådhuspladsen. 
</p><p>
Bærbare telefoner, iPads, tablets, og hvad det alt sammen hedder, er geniale. 
Apple og de andre producenter har i den grad revolutioneret vores liv med 
små stykker design, som vi kan bære rundt på og komme i kontakt med hinanden 
på, uanset hvor vi er i verden. Med et tryk på telefonen kan man få en date 
på 5 minutter. Man kan like noget på Facebook, eller man kan sende et foto 
til sin mor på Stevns. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/mad/madnyt/ECE2074352/cafegaester-om-laptop-forbud-saa-bruger-man-jo-bare-telefonen-i-stedet-for/">Cafegæster om laptop-forbud: 
»Så bruger man jo bare telefonen i stedet for«</a></p><p>
Men man kan også noget andet. Man kan miste kontakt og glemme den verden, man 
er i. Det kom jeg til at tænke på i sidste uge, da jeg var i Paris og sad på 
en café. Ingen kiggede på deres iPads. Ingen sad og sms’ede eller talte i 
telefon. Folk talte til gengæld med hinanden. Læste avis eller kiggede lige 
ud i luften. Som vi alle gjorde, før vi fik mobil. Og jeg sad vel at mærke 
på en café, hvor der var folk i alle aldersgrupper. Samme dag så jeg et foto 
fra en ny café i London, hvor alle gæsterne sad hver for sig med hver sin 
iPad, iPhone eller noget andet elektronisk – helst kombineret med 
hovedtelefoner. Det så ikke ud, som om nogen talte med hinanden eller var 
det mindste interesseret i at lære hinanden at kende. 
</p><p class=" bl-elem">
Små bærbare stykker elektronik er godt design. Men de behøver vel ikke at være 
i brug 24 timer i døgnet. Jeg tror, det er godt, at man nogle gange tager en 
pause fra elektronikken, leger lidt med sine unger i baggården, hilser på de 
andre gæster på cafeen og nyder virkeligheden. Godt design kan sagtens tåle 
at blive lagt på køl. 
</p>	
</div>
</div></body></html>
