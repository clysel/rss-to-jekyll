---
layout:     post
title: 	    "Her er håndværkeringeniører i høj kurs"
post_author:	    1474715
post_date:	    Tue, 17 Feb 2015 08:28:13 +0000
post_site:	    karriere.jobfinder.dk 
post_link:	    http://karriere.jobfinder.dk/artikel/her-er-haandvaerkeringenioerer-i-hoej-kurs-2768
---
<html><body><div><section class="body"><p>På virksomheden Linak er ingeniører med et svendebrev i høj kurs. Virksomheden, der producerer aktuatorsystemer til blandt andet sundhedssektoren, ønsker så kort vej fra tanke til forsøgsmodel som muligt, for det gavner konkurrenceevnen, når man hurtigt kan vise kunderne en prototype eller en fysisk model, mener development manager Preben Jørgensen.</p>
			<p>Linak, der har hovedkvarter på Als, går derfor efter medarbejdere, som har praktisk erfaring med de produkter, de skal være med til at udvikle, så de ved, hvad der kan lade sig gøre og er opmærksomme på faldgruberne. Det er kompetencer og viden som ingeniører med et svendebrev har med sig, mener Preben Jørgensen.</p>
			<p><a href="http://www.jobfinder.dk/jobs/?utm_source=Karrieresite&amp;utm_medium=Link&amp;utm_campaign=Se%20nyeste%20job?utm_source=Karrieresite&amp;utm_medium=Link&amp;utm_campaign=Se+job">Er du klar til at rykke videre? Se mulighederne på Jobfinder.</a></p>
			<p>Står valget mellem to ingeniører med samme kompetencer, hvor den ene er uddannet håndværker og den anden har en ren teoretisk ingeniørbaggrund, er han ikke i tvivl om udfaldet:</p>
			<p>»Så ville jeg helt klart vælge personen med den håndværksmæssige baggrund. Den type ingeniører har den helt klare fordel, at de ved, hvad man skal tænke på, når man designer et nyt produkt, så produktet både kan produceres i praksis og siden også serviceres,« siger Preben Jørgensen.</p>
			
			<p>Hos Silicon Power Danfoss efterlyser produktionschef Michael Jensen også flere ingeniører med en håndværker indeni:</p>
			<p>»Som samfund har vi brug for medarbejdere, der kan gå i maskinrummet og løse tingene,« siger han.</p>
			<p>Efter hans mening er det dog for bøvlet for håndværkersvende at hoppe over på et ingeniørstudium:</p>
			<p>»De dygtigste faglærte får faktisk gode ingeniørjob, men det er uoverskueligt for mange mennesker at skulle tage tre år ud efterfølgende for at blive diplomingeniør. Det skal være nemmere for de faglærte at få videreuddannelse og eksempelvis blive meritingeniør,« foreslår Michael Jensen.</p>
			
			<p>Siden 2011 har unge kunnet kombinere en håndværkeruddannelse med en boglig uddannelse, en såkaldt EUX. Den giver eleverne et svendebrev og en studenterhue på én gang. På den måde slipper de for at skulle tage det et-årige adgangskursus, hvis de vil læse videre til ingeniør, forklarer Finn Karlsen, direktør på EUC Syd i Sønderbog:</p>
			<p>»Vi er meget optaget af at åbne øjnene på vores håndværkere, så de ser de forskellige muligheder, der ligger for deres fødder. Deres kompetencer er efterspurgte i virksomhederne, men de er også et stærkt kort, hvis de vælger at læse videre til ingeniører, fordi de netop har fået den faglige ballast, som mange andre traditionelle ingeniører ikke har,« understreger han.</p>
			<p>Godt 11 procent af landets ingeniørelever har en erhvervsfaglig baggrund, viser de seneste tal fra IDA.</p>
			
		</section></div></body></html>
