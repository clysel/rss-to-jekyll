---
layout:     post
title: 	    "Jordskælv igen: Satellitter over Nepal udpeger nye jordskælvszoner"
post_author:	    Thomas Djursing
post_date:	    Wed, 13 May 2015 03:00:10 +0000
post_site:	    ing.dk 
post_link:	    http://ing.dk/artikel/jordskaelv-igen-satellitter-over-nepal-udpeger-nye-jordskaelvszoner-176043
---
<html><body><div><section class="body">
			<p>Inden for 24 timer efter at Nepal blev ramt af et jordskælv med en kraft på 7,8 på richterskalaen drev ESA´s Sentinel 1A satellit hen over landet. Den indstillede sine kameraer til at tage billeder af det jordskælvsramte land, og disse billeder indgår nu i arbejdet med at rydde op, og til at udpege fremtidige risikozoner.</p>
			<p>Ved at sammenligne billeder taget før og efter kunne forskerne lynhurtigt se ændringerne i landskabet og udpege de værst ramte områder, og områder, hvor efterskælv kan ventes at forekomme. Helt konkret skete det ved at lægge før-og-efter-billeder oven på hinanden og få en computer til at farvelægge de områder, hvor landskabet havde ændret sig. Billederne bekræftede, at et område på 6000 kvadratkilometer -næsten svarende til Sjælland - rundt om hovedstanden Kathmandu havde løftet sig en meter.</p>
			<p>Satelliteovervågningen af Nepal er det nyeste eksempel på, at satellitter spiller en stadig større rolle i risikovurderingen og hjælpearbejdet i forbindelse med jordskælv. Endnu bliver data ikke indsamlet hurtigt nok og bragt frem til myndighederne i tide til at hjælpe nødhjælpsindsatsen nævneværdigt. Men forskere fra University of Iowa har vist, at det i princippet er muligt at have data klar til brug inden for 24 timer.</p>
			<p>»Havde de data været tilgængelige (umiddelbart efter skælvet. red.) havde vi haft et mere komplet billede af jordskælvets konsekvenser langt tidligere,« lyder det fra geolog William Barnhart fra University of Iowa i <a href="http://www.wired.com/2015/05/satellite-data-tells-us-nepals-brutal-quake/">Wired. </a></p>
			<h2>Løbende overvågning af risikozoner</h2>
			<p>De eksisterende billeder fra Esa, sammenholdt med lignende billeder fra Nasa er dog yderst brugbare til hver 12. time at overvåge ændringer i landskabet i de risikoområder, hvor landskabet endnu er uændret, <a href="http://www.space.com/29310-nepal-earthquake-satellite-photos.html">skriver Space.com</a> Og det kan der meget vel blive brug for. Geologer anser det for sandsynligt, at området vil blive udsat for en række efterskælv i op til fem måneder efter det indledende skælv.</p>
			<p>Satellitbillederne kan også bruges til at vurdere risikoen for oversvømmelser, jordskred, laviner osv, og Nasa har også kortlagt de områder, hvor elnettet er i uorden som følge af jordskælvet.</p>
			<p>Jordskælvet den 25. april kostede mindst 5000 mennesker livet, førte til 8000 sårede, og påvirkede millioner.</p>
		</section>
		  </div></body></html>
