---
layout:     post
title: 	    "Danske internetudbydere vil ikke blokere for udbredt hacker-bagdør"
post_author:	    Elías Christian Lundström
post_date:	    Fri, 27 Mar 2015 15:08:38 +0000
post_site:	    www.version2.dk 
post_link:	    http://www.version2.dk/artikel/danske-internetudbydere-vil-ikke-blokere-udbredt-hacker-bagdoer-120392?utm_medium=feed&utm_source=version2.dk&utm_campaign=it_nyheder
---
<html><body><div><section class="body"><p>»En protokol der for længst burde være død«.</p>

<p>Sådan beskriver  it-sikkerhedseksperten Henrik Kramshøj internetprotokollen Telnet, som benytter sig af port 23 og som hackere i stigende grad bruger som en slags bagdør til systemer.</p>

<p>Han opfordrer til, at danske internetudbydere lukker for adgangen til port 23 for deres kunder, men det har ingen af de tre førende internetudbydere TDC, Telia eller Telenor i sinde at gøre i øjeblikket.</p>



<p>»Vi har ikke på nuværende tidspunkt planer om at lukke port 23, da vi ikke oplever den stigning af angreb i vores net, som beskrives i rapporten,« skriver presserådgiver hos TDC Mette Marie Rasmussen til Version2 med henvisning til rapporten ‘State of the Internet’ fra den amerikanske cloudtjeneste-udbyder Akamai.</p>

<p>Port 23 har oplevet en stor stigning i den samlede mængde angrebstrafik, som benytter sig af bagdøren ifølge rapporten. Således var den mål for 32 pct. af den samlede angrebstrafik i fjerde kvartal af 2014, hvilket er en markant stigning fra 12 pct. kvartalet før.</p>

<p>Porten kan især udnyttes til såkaldte brute force-angreb, hvor password og kodeord bliver gættet ved mange gentagne forsøg på forskellige kombinationer. Mens det er begrænset, hvor mange forgæves login-forsøg man kan foretage via SSH, så er der ikke nogen grænser for Telnet.</p>

<h3>Internetudbydere: Vores kunder bruger forældet protokol</h3>

<p>Telnet er ifølge Henrik Kramshøj en forældet og ukrypteret standard, der i dag er blevet erstattet af det krypterede og således mere sikre SSH. Derfor burde det heller ikke være et problem for internetudbyderne at blokere for porten, mener han.</p>

<p>Heller ikke Telia og Telenor er dog lune på den tanke.</p>

<p>»Det vil være et problem, hvis man skal lukke for alle protokoller, der er sårbare for brute force-angreb, da disse protokoller fortsat er relativt udbredte blandt visse af vores kunder,« siger Telias pressechef, David Engstrøm.</p>

<p>Selvom Telnet allerede begyndte at blive afviklet i 1990’erne, så er det stadig muligt at finde ældre adsl-udstyr, der benytter sig af protokollen ifølge Henrik Kramshøj, der også er direktør for Solido Networks.</p>

<p>»Principielt blander vi os ikke i, hvilken trafik kunderne afstedkommer eller bliver udsat for,« siger David Engstrøm og fortæller, at Telia dog overvejer muligheden for et frivilligt filter, som kan blokere for adgangen.</p>

<p>Telenor har allerede gjort en række tiltage for at imødegå angreb via port 23, fortæller selskabets pressechef, Tom Lehn-Christiansen. Han vil dog ikke fortælle, hvilke tiltag der er tale om, ligesom at selskabet indtil videre heller ikke har i sinde at blokere for porten.</p>

<p>For TDC er der ligefrem tale om et valg af tilsyneladende etiske årsager:</p>

<p>»En lukning af porten vil gå ud over idéen om det åbne internet og vil være til gene for kunder, som benytter den til andet end standard telnet,« siger Mette Marie Rasmussen.</p>

<p>Version2-læseren Lars Bjerregaard har gjort opmærksom på, at blandt andet internetudbyderen Telenor tilbyder routere til deres kunder, som har telnet-login åbent til hele internettet.</p>

<p>Til det svarer selskabets pressechef følgende:</p>

<p>»Vi bruger ikke port 23. Det er rigtigt, at man kan se den port, vi bruger, men man kan ikke logge ind uden det unikke brugernavn og password. Telenor genererer tilfældige brugernavne og passwords til hver enkelt router. Vi bruger porten til konfiguration og software-opdateringer af routere.«</p>
  </section></div></body></html>
