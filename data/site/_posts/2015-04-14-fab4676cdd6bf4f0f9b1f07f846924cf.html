---
layout:     post
title: 	    "Sportsdøgnet: 210 mio. kr. på højkant i French Open"
post_author:	    
post_date:	    Tue, 14 Apr 2015 15:40:41 +0200
post_site:	    politiken.dk 
post_link:	    http://politiken.dk/sport/ECE2627311/sportsdoegnet-210-mio-kr-paa-hoejkant-i-french-open/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p><b>Tennis:</b> Præmiesummen i årets anden grand slam-turnering, French Open, 
er sat op med 22,5 millioner kroner (3 mio. euro) i forhold til sidste år, 
så der i alt er 210 mio. kr. på højkant i grusturneringen på Roland Garros. 
Det betyder, at vinderne af herre- og damesingle hver bliver belønnet med 
13,5 millioner kroner, mens der er det halve til de tabende finalister. Der 
er i øvrigt på den pæne side af 150.000 kroner til singlespillere, der 
bliver slået ud i 1. runde. 
</p><p><b>Fodbold:</b> OB har solgt midtbanespilleren Jacob Schoop til den islandske 
klub KR Reykjavik, skriver klubben i en pressemeddelelse. Her har den 
26-årige fynbo skrevet under på en kontrakt, der gælder frem til sommer. 
Jacob Schoop kom til OB i sommeren 2011 og har i størstedelen af tiden været 
fast mand i kamptruppen, mens mængden af spilletid har været skiftende. 
</p><p><b>Badminton:</b> Ligesom danskerne Hans-Kristian Vittinghus og Kim Astrup 
føler den tidligere verdensmester Rexy Mainaky sig overbevist om, at der 
foregår matchfixing i badminton - også på højeste plan. »Matchfixing finder 
sted i alle sportsgrene. Heldigvis er det sjældent i badminton, men det 
internationale forbund bør tage problemet alvorligt«, siger den indonesiske 
sportschef og henviser til, at det er livescore og streaming fra turneringer 
på alle niveauer, der gør sporten attraktiv for gamblere med intention om at 
snyde. 
</p><p><b>Håndbold:</b> I begyndelsen af april sikrede kvinderne fra Skive fH 
sig endnu en sæson i ligaen efter to playoffkampe mod Vendsyssel Håndbold. 
Men overlevelsen kan vise sig forgæves. Samtidig sikrede klubbens herrer sig 
nemlig oprykning til ligaen, og økonomien i klubben lige nu er ikke til at 
have to ligahold. Det kan betyde, at dameholdet trækkes fra ligaen. Det 
skriver TV Midtvest, som har talt med formanden for Skive fH, Mogens Garder. 
»Jeg har selvfølgelig min personlige holdning, men jeg vil gerne lige tale 
med sponsorerne, inden jeg udtaler mig om det«, siger han forud for et møde 
onsdag. 
</p><p><b class="ext-link">Olympisk:</b> En donation på <a class="embeddedlink" href="http://politiken.dk/sport/ECE2627369/milliondonation-skal-skaerpe-jagt-paa-10-ol-medaljer/">30 millioner kroner</a> 
fra Dansk Supermarked skal optimere de danske atleters forberedelser og 
betingelser frem mod og under legene i Brasilien. »Vi stiler højt med vores 
ambition om, at et stort dansk OL-hold skal hente 10 medaljer ved legene i 
Rio. For at det skal lykkes, har vi indført high performance som et mantra 
for Danmark til OL, som skal resultere i, at atleterne præsterer deres 
absolutte topniveau. Uden de kommercielle olympiske partnere – med Dansk 
Supermarked som den største bidragyder – kunne vi aldrig have haft så store 
olympiske ambitioner eller investeret så meget i talentudvikling i dansk 
idræt, som vi gør«, siger DIF-formand Niels Nygaard. 
</p><p><b>Basketball:</b> Pepsi har 'stjålet' den nordamerikanske liga (NBA) fra 
Coca-Cola, der ellers har haft sponsoratet af de høje atletiske mænds 
turnering i 28 år. Dermed sidder Pepsi på de fire største amerikanske 
sportsligaer: Basketball, ishockey amerikansk fodbold og ishockey, men har 
opgivet engagementet i den europæiske form for fodbold - det er overtaget af 
Coca-Cola. 
</p><p class=" bl-elem"><b class="ext-link">Fodbold:</b> Efter at have set <a target="_blank" href="http://politiken.dk/sport/fodbold/superligaen/ECE2626945/dommer-flinta-burde-have-haft-roedt-kort-for-tackling/">episoden 
på video</a> indrømmer kampens dommer, Mads-Kristoffer Kristoffersen, 
at han skulle have udvist Dennis Flinta for tacklingen af Andreas Cornelius 
i mandagens superligakamp mellem Silkeborg og FC København. »Der er ikke 
nogen tvivl om, at det er en tackling, hvor modstanderens sikkerhed bliver 
sat til side og derfor udvisning«, siger Mads-Kristoffer Kristoffersen til 
TV 2 Sport. Eftersom dommeren så episoden og valgte at bedømme den til et 
gult kort, er det ikke en situation, som kan blive taget op i Dansk 
Boldspil-Unions disciplinærudvalg med henblik på at give Flinta karantæne 
efterfølgende. 
</p>	
</div>

</div></body></html>
