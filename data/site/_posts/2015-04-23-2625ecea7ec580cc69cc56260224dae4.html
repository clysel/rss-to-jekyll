---
layout:     post
title: 	    "Kinesiske forskere har genredigeret menneskefostre"
post_author:	    Mie Stage
post_date:	    Thu, 23 Apr 2015 10:48:00 +0000
post_site:	    ing.dk 
post_link:	    http://ing.dk/artikel/kinesiske-forskere-har-genredigeret-menneskefostre-175658
---
<html><body><div><section class="body">
			<p>At forhindre arvelige sygdomme ved hjælp af genredigering er et potent debatemne inden for forskerkredse. Og nu har spørgsmålene om etik fået nyt liv.</p>
			<p>Et forskerhold fra Kina er nemlig udkommet med en forskningsartikel, hvori de redegør for de resultater de har opnået, efter at have foretaget genredigering i 86 menneskefostre, skriver <a href="http://www.nature.com/news/chinese-scientists-genetically-modify-human-embryos-1.17378">Nature</a>.</p>
			<p>Det er dog ikke Nature, som har offentliggjort forskningsartiklen, og hovedforfatter Junjiu Huang mener, at det netop skyldes de etiske spørgsmål, hvilket Nature dog ikke vil kommentere på.</p>
			<p>Konkret har Junjiu Huang fået de 86 fostre fra fertilitetsklinikker, og han understreger, at det er fostre, der aldrig ville have resulteret i børnefødsler, da æggene var blevet befrugtet af to sædceller, og derfor indeholdt for mange kromosomer til at være levedygtigt.</p>
			
			<p>Fostrene fik alle modificeret det gen, som er ansvarlig for den alvorlige blodsygdom beta-talassæmi, og altså udtaget en del af gensekvensen og indsat et nyt. Holdet behandlede 86 fostre og ventede herefter to døgn, så den indsatte sekvens kunne hægte sig fast, og fostrene kunne grå omkring otte celler hver.</p>
			<p>Metoden hedder CRISPR, og blev blandt andet omtalt <a href="http://ing.dk/artikel/genvaerktoej-kan-vaere-gamechanger-kloning-af-koed-175323">i sidste uge i Ingeniøren </a>i en hed debat om brugen af værktøjet til fremavl af mere ’effektive’ dyr. CRISPR har nemlig vist sig særdeles effektiv til den meget præcise genredigering, da man i princippet kan gå helt ned til at fjerne et enkelt bogstav i gensekvensen.</p>
			<p>Det foregår ved at indsprøjte en enzymforbindelse i fostret, som kan angribe specifikke dna-sekvenser og erstatte dem med nye.</p>
			<p>Men: Det kinesiske forsøg gik ikke helt godt, og hovedforfatteren advarer nu selv mod genredigering af mennesker.</p>
			
			<p>Ifølge Junjiu Huang resulterede indgrebet nemlig dels i, at blot 71 fostre overlevede, og heraf blev kun 28 testet som værende ’succesfuldt splejset’. Endnu færre indeholdt rent faktisk stadig den indsatte frekvens efter de to døgn.</p>
			<p>»Hvis du vil gøre dette i normale fostre, skal du komme tæt på 100 procent. Derfor stoppede vi. Vi synes stadig, at metoden er for umoden,« siger han ifølge Nature.</p>
			<p>Ud over den lave succesrate med udskiftningen viste indgrebet også, at der opstod en række mutationer, som han mener, skyldes CRISPR-metoden. Faktisk var graden af mutationer højere end hvad tidligere er blevet observeret i genredigerede mus eller i menneskeceller hos voksne. Og så mener Huang endda, at de ikke har set det hele, da de kun har set på en del af genomet.</p>
			<p>»Hvis vi foretog en hel gensekventering, ville vi se meget mere,« siger han og understreger, at han ikke udelukker, at der kan have været problemer med fostrene fra begyndelsen af, men at lige netop dette har været umuligt at sige noget om, da de ikke har haft raske fostre at sammenligne med.</p>
			<p>Det glæder selvsagt kritikerne, at Huang har stoppet forsøget, selv om Nature mener at have kendskab til mindst fire andre kinesiske forskergrupper, der arbejder med menneskefostre og genredigering.</p>
			<p>Et af kritikpunkterne er risiciene for de efterfølgende generationer, som risikerer at arve utilsigtede mutationer og måske kan udvikle f.eks. kræft.</p>
		</section>
		  </div></body></html>
