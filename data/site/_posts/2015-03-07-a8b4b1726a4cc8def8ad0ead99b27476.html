---
layout:     post
title: 	    "Teaterredaktøren: Hjælp, verden kommer! Kan vi se andet end os selv?"
post_author:	    
post_date:	    Sat, 07 Mar 2015 20:26:20 +0100
post_site:	    politiken.dk 
post_link:	    http://politiken.dk/kultur/scene/ECE2577516/teaterredaktoeren-hjaelp-verden-kommer-kan-vi-se-andet-end-os-selv/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Nu er det ikke, fordi teatret herhjemme lige har opdaget, at Danmark er del af 
den globale landsby. Men det er slående, så mange forestillinger der for 
tiden går løs på globale problemstillinger som udbytning, udviklingsbistand, 
masseturisme m.m. 
</p><p>
Mens det kan handle om bloddiamanter og børnesoldater i Sierra Leone på 
Momentum i Odense, beskæftiger Teater Zeppelin sig med krigsramte børn på 
flugt. 
</p><p>
Det er befordrende for teatrets udvikling og vores interesse som publikum, når 
det får udsyn – får rejst sig op fra familiesofaen og ’du og jeg’-dramaet på 
100 måder for at rette nysgerrigheden mod andet end den nære verden. 
</p><p>
Hvor det i en lang periode har udmøntet sig i forestillinger med 
indvandrerproblematik, gælder det nu konfrontationen med de fremmede ude i 
verden, på udebane. Men spørgsmålet er, hvor langt nysgerrigheden kan række, 
og hvor meget af verden man egentlig får slæbt ind på en lille scene. Eller 
om det mest kommer til at handle om os selv. 
</p><h3>
Ingen kur for grådighed 
</h3><p>
Meget apropos skildrer nødhjælpsforestillingen ’Hjælp!’ på Republique, hvordan 
bistandskampagnerne efterhånden har udviklet sig. 
</p><p>
Efter først at have dyrket de udhungrede børn med fluer i øjnene og siden de 
livsbekræftende børn med skoletasker i hænderne er vi nu inde i den fase, 
hvor det er os selv, de gode givere, der fylder det hele i store 
indsamlingsshows på tv. Så behøver vi ikke at beskæftige os med dem, der 
skal modtage hjælpen. 
</p><p>
Det kunne se ud, som om globaliseringsteatret var sprunget direkte frem til 
den sidste fase. Men med en stor kritisk pegefinger: en udstilling af 
vestlig selvfedme, grådighed, gratis skyldfølelse og hyklerisk aflad. 
</p><p>
Bedst som vi sidder der og anfægtes i teatret, dør der jo så og så mange små 
sorte børn ... En velkendt type moralsk takling. 
</p><p>
Den fik vi serveret – med sansestærkt, men også firkantet eftertryk – af 
Sort/Hvid i popup-restaurantforestillingen ’Noma’, hvor gæsterne ud over 
nødrationskiks og mudderkager kunne mæske sig med billeder på tallerkenen af 
sorte børn, hvis ansigter var ædt halvt op af underernæringssygdommen noma. 
</p><p>
Hvorefter vi så kunne slås om en spisebillet til det ’rigtige’ Noma, for det 
er den sygdom, vi selv lider af: grådighed. Den findes der ikke nogen kur 
for ifølge forestillingen, der bare lod os stege i fedtet fra vores egen 
skyldfølelse. 
</p><h3>
Falde-på-halen-kliché 
</h3><p>
Den mest populære måde at udstille vestlig dobbeltmoral over for den såkaldte 
tredje verden på er i form af den komisk karikerede distance. Dumme Dänen, 
der bare tromler ud i verden – lutter grådig velvilje med et gran dårlig 
samvittighed til husbehov. 
</p><p>
Tag bare de to par småracistiske vesterlændinge på deres <i>all 
inclusive-</i> fæstning af et ferieparadis i ’Turister’ på Får302. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/scene/teateranmeldelser/ECE2565672/ideerne-savner-bid-i-teater-grobs-filantropikomedie/">Ideerne savner bid i Teater 
Grobs filantropikomedie</a><br/><br/>
Nedsænket i egne parforholdsproblemer ser de kun de lokale sorte som spejl for 
sig selv. Ingen tvivl om at de her turister udi egen selvoptagethed er dem, 
der kunne trænge til lidt civiliserende udviklingsbistand. Men hvor meget 
nyt under solen er der i den pointe? 
</p><p>
Den får vi også serveret hos Teater Grob, der med vekslende held dyrker 
globaliseringskomedien i deres ambitiøse projekt ’Det 6. kontinent’, hvor de 
nu er nået til den tredje forestilling ’Jorden brænder’. Her gælder det en 
lille flok højskolefolk på ’udbytte-rigt’ ophold i Peru, men kritikken af 
dansk hjælpeindustri og egennyttige værdivikinger stivner i harmløs 
falde-på-halen-kliché. 
</p><h3>
Den danske imperialisme 
</h3><p>
Selv om førnævnte ’Hjælp!’ også er til den komisk distancerende side og 
bekræfter det stereotype billede af Afrika som et sort morads, så kommer den 
et stykke videre med kritikken af dansk udviklingsbistand. 
</p><p>
I kraft af sin researchbaserede styrke giver den os noget at tygge på. I 
stedet for at bistandshjælpen bliver til et moralsk anliggende, fremstår den 
som et strukturelt problem mellem os og dem. 
</p><p>
Med ’Ni Hao Nuuk’ af Global Stories, der for en gangs skyld dykker ned i vores 
egen globaliseringshistorie, kommer vi omsider ind på livet af ’de andre’. 
</p><p>
De medvirkende grønlændere giver autenticitet til forestillingen, der med sin 
blanding af broget infoteater og magiske teaterøjeblikke med imperialistisk 
kineserpanda får åbnet op til hele komplekset af bistandsproblemstillinger 
og besættende urkraft, der udgår fra det Grønland, der strakte sig ud over 
gulvet, og som vi alle trampede hen over. 
</p><p class=" bl-elem">
Forholdet til den store verden kan være meget andet end et betændt moralsk 
problem. Det trænger vi til at få flere kunstneriske bud på frem for bare at 
sidde med vores dårlige samvittighed og vente på, at teatret som en anden 
mr. Grey kommer og pisker os. 
</p>	
</div>
</div></body></html>
