---
layout:     post
title: 	    "Eventyrligt dansk etapeløbs-facit med fire sejre på to dage"
post_author:	    
post_date:	    Sat, 18 Apr 2015 19:18:08 +0200
post_site:	    politiken.dk 
post_link:	    http://politiken.dk/sport/cykling/ECE2633963/eventyrligt-dansk-etapeloebs-facit-med-fire-sejre-paa-to-dage/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>Efter en indledende fase af sæsonen uden en eneste gevinst står dansk cyklesport takket være to dages storslået indsats i det hollandske etapeløb ZLM Roompot Tour nu opført med fire sejre på årets vinderstatistik.</p><p>Det er en kendsgerning efter det helt eventyrlige punktum, U23-landsholdet satte på den afsluttende 177 km lange etape i Nations Cup-arrangementet.</p><p>Her vandt den 19-årige tidligere sølvvinder ved junior-VM Mads Pedersen nemlig spurten foran Cult Energy-holdkammeraten Michael Carbel, mens indehaveren af førertrøjen Søren Kragh Andersen (Team Trefor-BlueWater) besatte fjerdepladsen.</p><h3>Tre danskere på podiet sammenlagt</h3><p>Det facit betød, at 20-årige Søren Kragh, der inden etapen var 17 sekunder foran Carbel og Pedersen, uden problemer besvarede sin position, mens der i kraft af bonussekunder byttedes om på placeringerne mellem de to andre, så Mads Pedersen på det rent danske podie rykkede op som nr. 2.</p><p>Med 42 sekunder ned til russeren Mamyr Stash som den nærmeste udlænding i klassementet havde det danske landshold, der desuden bestod af den tidligere juniorverdensmester i enkeltstart Mads Würtz Schmidt (Team ColoQuick), Nicolai Brøchner (Riwal Platform) og Jonas Gregaard (Team Trefor-Blue Water), en betryggende udgangspoisition inden den sidste styrkeprøve.</p><p>Men her kom den danske overlegenhed for alvor til udtryk, da førertrøjen ikke blot blev forsvaret, men den imponerende kollektive bedrift altså prydedes med yderligere en triumf.</p><h3>Suveræn sejr i holdkonkurrencen</h3><p>Efter at Kragh havde vundet 1. etape, og den rød-hvide trup ligeledes havde sat konkurrenterne eftertrykkeligt på plads i holdtidskørslen, blev Danmark også en suveræn sejrherre i holdkonkurrencen.</p><p>Det var Mads Pedersens første sejr som professionel og samtidig den første for Cult Energy, og selv om den ikke blev opnået i tjeneste for holdet, tæller den med i dets regnskab.</p><p class=" bl-elem">Et facit af denne karakter i en kappestrid, der havde deltagelse af 26 nationer, overtrumfer selvsagt alle forventninger, og den giver løfter også for den videre satsning i U23-kategorien, eftersom de ældste af rytterne i landsholdstruppen er 21 år.</p>	
</div>

</div></body></html>
