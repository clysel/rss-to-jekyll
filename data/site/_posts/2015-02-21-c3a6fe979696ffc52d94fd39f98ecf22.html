---
layout:     post
title: 	    "Sandstorm og ekstrem hede skaber kaos for Sagan og Co."
post_author:	    
post_date:	    Sat, 21 Feb 2015 13:52:27 +0100
post_site:	    politiken.dk 
post_link:	    http://politiken.dk/sport/cykling/ECE2557324/sandstorm-og-ekstrem-hede-skaber-kaos-for-sagan-og-co/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>Tinkoff-Saxos dyrt erhvervede slovakiske superstjerne Peter Sagan havde med store forventninger set frem til dagens 151 km lange 5. og næstsidste etape i Tour of Oman fra Al Sawadi Beach til Ministry of Housing.</p><p>Det var nemlig på den tilsvarende udfordring sidste år, Sagan hentede den første af sæsonens syv gevinster og efter adskillige topplaceringer i de seneste uger satsede slovakken meget kraftigt på at kunne indledede 2015-sejrsrækken netop i dag.</p><p>Imidlertid spillede vejrguderne både arrangører og deltagere et slemt puds, og efter nogle kaotiske timer måtte etapen ganske enkelt aflyses.</p><h3>Sandstorm var den første hindring</h3><p>Først skabte en kraftig sandstorm i startområdet og på den efterfølgende strækning så umulige forhold, at det besluttedes at neutralisere den første del af kappestriden.</p><p>Rytterne blev derefter transporteret i biler frem til den afsluttende rundstrækning på 29,5 km, som efter planen skulle gennemkøres to gange.</p><p>Det blev på grund af omstændighederne øget til tre, og med en finalefærd ind til mål ville det resultere i, at den samlede distance kom op på 95 km.</p><h3>Glohed asfalt fremkaldte et væld af punkteringer</h3><p>Ret mange km var imidlertid ikke tilbagelagt, før det stod klart, at den bagende hede med temperaturer på lidt over 40 grader fremkaldte yderst risikobetonede arbejdsbetingelser.</p><p>I første omgang afgjordes det, at der alligevel kun skulle køres to omgange, men kort efter blev løbet stoppet, fordi varmen var af så ekstrem karakter, at den glohede asfalt på nedkørslen fra Al Bousher-stigning fremkaldte et væld af punkteringer med den overhængende fare for styrt, det uundgåeligt det indebar.</p><p>Fra arrangørernes side hævdedes det, at en total aflysning af etapen ville true Tour of Omans fortsatte eksistens, men om det nu også bliver tilfældet, kan kun tiden vise.</p><h3>Spanier kan se frem til samlet sejr</h3><p>I hvert fald blev det efter flere forsøg opgivet at etablere noget, der bare mindede om en rimelig sportslig afvikling af denne femte dag i det sidste af de tre arrangementer på Den Arabiske Halvø.</p><p>Dermed kan gårsdagens overraskende spanske sejrherre på kongeetapen Rafa Valls (Lampre-merida) se frem til at føje den samlede gevinst til sin succesoptræden.</p><p>Det forekommer nemlig lidet sandsynligt, at de afsluttende 133 km i morgen vil ændre væsentligt på top-10 i klassementet, der ser således ud:</p><p class=" bl-elem">1. Valls, 2. Tejay Van Garderen (BMC) 9 sekunder, 3. Alejandro Valverde (Movistar) 19, 4. Rafal Majka (Tinkoff-saxo) 32, 5. Jacques Janse Van Rensburg (MTN-Qhubeka) 1.04 minut, 6. Lous Meintjes (MTN-Qhubeka) 1.08, 7. Jakob Fuglsang (Astana) 1.10, 8. Ben Hermans (BMC) 1.15, 9. Julian Arredondo (Trek) 1.25, 10. Patrick Konrad (Bora-Argon 18) 1.36.</p>	
</div>
</div></body></html>
