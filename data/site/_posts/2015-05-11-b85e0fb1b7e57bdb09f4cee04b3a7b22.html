---
layout:     post
title: 	    "Bankansatte kan optage gratis lån i deres boliger"
post_author:	    
post_date:	    Mon, 11 May 2015 23:22:34 +0200
post_site:	    politiken.dk 
post_link:	    http://politiken.dk/oekonomi/virksomheder/ECE2665637/bankansatte-kan-optage-gratis-laan-i-deres-boliger/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
De bankansatte har så gode vilkår, at de formentlig skal beskattes af dem, 
lyder meldingen fra en anerkendt skatteadvokat.
</p><p>
For mens almindelige bankkunder eksempelvis betaler op mod 10.000 kroner for 
at optage et realkreditlån, får ansatte i Nordea det helt gratis, mens 
Danske Banks og Jyske Banks medarbejdere får klækkelige rabatter.
</p><p>
Det skriver <a href="http://finans.dk/finans/finans/ECE7697328/Ekspert-Bankansatte-skal-beskattes/?ctxref=ext">Morgenavisen 
Jyllands-Posten</a> tirsdag.
</p><p>
»Det er min bedste vurdering, at det er skattepligtigt, hvis en medarbejder i 
finansverdenen ikke betaler det, det koster at producere produktet«, siger 
Torben Bagge, advokat i advokatfirmaet Tommy V. Christiansen og ekstern 
lektor i skatteret ved Aarhus Universitet.
</p><p>
Juraen er nemlig klar. Skat oplyser i en mail, at et lån fra arbejdsgiveren er 
skattepligtigt, hvis banken ikke får dækket sine omkostninger.
</p><p>
Nordea forsvarer, at bankens medarbejdere kan optage et realkreditlån gratis.
</p><p>
»Vi har samlet alle medarbejdere i én filial, og vi kan se, at vi samlet set 
har et overskud på vores forretning med medarbejderne«, siger Niels Gregers 
Hansen, hr-direktør i Nordea.
</p><h3>
Er villig til at ændre proceduren
</h3><p>
Ifølge skatteeksperten Torben Bagge ændrer det ikke ved skattepligten.
</p><p>
»Hvis en medarbejder får et gode, er det skattepligtigt, uanset om 
virksomheden samlet set tjener på medarbejderne«, siger Torben Bagge.
</p><p>
Nordea oplyser, at banken er villig til at ændre proceduren, hvis Skat beder 
om det.
</p><p>
De bankansatte kan også låne penge til en lavere rente end kunderne.
</p><p>
Danske Banks godt 18.000 ansatte kan eksempelvis låne til en rente på 2,55 
procent, mens kunderne betaler mellem ni og 17,45 procent. Medarbejdernes 
indskudsrente i Jyske Bank er også væsentlig lavere end kundernes.
</p><p class=" bl-elem">
Skatteminister Benny Engelbrecht (S) vil ikke kommentere en konkret sag, men 
henviser til Skat, som oplyser, at det er bankernes opgave at indberette, 
hvis en medarbejder får et skattepligtigt personalegode.
</p>	
</div>

</div></body></html>
