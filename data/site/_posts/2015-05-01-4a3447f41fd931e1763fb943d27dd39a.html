---
layout:     post
title: 	    "Reportage: Korsbæk på Bakken er sindssygt godt gennemført"
post_author:	    
post_date:	    Fri, 01 May 2015 11:43:33 +0200
post_site:	    politiken.dk 
post_link:	    http://politiken.dk/ibyen/klummer_ibyen/koebenhavneriet/ECE2648257/reportage-korsbaek-paa-bakken-er-sindssygt-godt-gennemfoert/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Korsbæk – byen fra DR’s succesrige tv-serie om dagligliv, opbrud og konflikter 
i en søvnig dansk provinsby i 1930’erne og 40’erne – er efter 35 år og 
utallige genudsendelser sunket så dybt ind i den kollektive hukommelse, at 
det er lige før, vi tror, at ’Matador’ <i>er</i> 
danmarkshistorien og ikke en tv-teatralsk dramatisk bearbejdning af den. 
</p><p>
I en ophedet historisk debat er det i dag mere effektfuldt at referere til 
Elizabeth Friis/Helle Virkner end Agnes Henningsen, Røde/Kurt Ravn end Aksel 
Larsen eller stakkels Albert og Damernes Magasins kranke skæbne i stedet for 
noget så abstrakt som ’byborgerskabets fald’. 
</p><p>
Havde de været kvikke i Den Gamle By i Aarhus eller i en anden historisk 
museumsinstitution, kunne man have scoret et sikkert 12-tal i formidling ved 
at fortælle mellemkrigs- og besættelsestidens historie gennem en 
udstillingsby bygget over Korsbæk. 
</p><p>
Nu er det i stedet teltholder Torben ’Træsko’ Pedersen ude på Dyrehavsbakken, 
der har realiset ideen. 
</p><h3>
Imponerende godt gennemført 
</h3><p>
Københavneriet besøgte Korsbæk ude på Bakken et par dage før den officielle 
åbning af ’oplevelsesmiljøet’, som er Bakkens egen betegnelse for 
’virkeliggørelsen’ af Lise Nørgaards tv-købstad. 
</p><p>
Selv om vi gik rundt derude mellem fortravlede håndværkere, der var ved at få 
de sidste trælister og emaljeskilte på plads, og et fortravlet køkken- og 
serveringspersonale var vildt i gang med at gøre klar til de første gæster, 
kan jeg ikke udtrykke det anderledes, end at vi var bjergtagede, imponerede 
og begejstrede over den lille ny købstad ude i den gamle forlystelsespark i 
Klampenborg. 
</p><p>
Det er sindssygt godt gennemført. Vi taler om noget af det mest solide byggeri 
på det gamle gøglermarked. Det er sgu rigtige huse – i mursten, cement og 
beton. Proportioner og størrelsesforhold er som bykernen i Roskilde eller 
Næstved. 
</p><p><b class="ext-link">LÆS OGSÅ</b><a class=" bl-elem" href="http://politiken.dk/ibyen/klummer_ibyen/koebenhavneriet/ECE2639641/koebenhavneriet-saadan-ser-en-foraarsdag-i-frit-fald-ud/">Københavneriet: 
Sådan ser en forårsdag i frit fald ud</a></p><p>
Indenfor er der vareudstillinger i butikkerne, og i indtil flere af husene kan 
man gå lige ind og pludselig befinde sig i et superautentisk miljø fra 
epoken: Vi er ’hjemme’ i de fine stuer hos bankdirektørens, indenfor i 
Skjerns Magasin, på den fornemme Postgaarden og ’hjemme’ hos grisehandlerens 
Katrine. Man tag nu ikke fejl, Korsbæk på Bakken er ikke museum eller 
mindestuer over en svunden tid. Det er trods alt en forretningsmand, der 
står bag. 
</p><p>
Kernen i hele Korsbæk-projektet er naturligvis de fem spisesteder og 
butikkerne, der fra dags dato skal begynde at tjene den mere end 100 
millioner kroner store investering hjem. Og dét i en vis fart. 
</p><h3>
Torben Træskos drøm 
</h3><p>
Torben Træsko Pedersen, selv noget af en lokal matador på Dyrehavsbakken, har 
realiseret sin drøm om Korsbæk på et område lige neden for hans egen 
vandrutsjebane. 
</p><p>
Her lå indtil sidste sæson øl- og madstederne Lille Peter, Skovkroen og et par 
forlystelser som bueskytterne m.m. – alle sammen en del af Torben Træskos 
portefølje på Bakken. 
</p><p>
»Jeg havde længe gået og tænkt, at Bakken trængte til en eller anden virkelig 
stor fornyelse, en saltvandsindsprøjtning. I stedet for endnu en 
højteknologisk karruselforlystelse, der kan dreje 18 gange rundt om sig 
selv, var vi begyndt at tænke i større temaer«, fortæller Torben Træsko i en 
kort pause hen over en hvid dug i Postgaarden. 
</p><p>
»Det skulle være noget, der var lige så bredt og folkeligt som Bakken selv. Så 
vi havde tre ting at vælge imellem: H.C. Andersen, Olsen-banden eller 
Korsbæk. H.C.A. har Odense og Fyn ligesom sat sig på, Olsen-banden rummer 
ikke så mange oplagte lokaliteter som Korsbæk. Så pludselig var valget 
nemt«, erindrer teltholderen. 
</p><p>
Efter den første udvikling af projektet for to år siden begyndte et tæt 
samarbejde mellem Torben Træsko og hans folk og rettighedshaverne til 
’Matador’, DR, Nordisk Film og ophavskvinden Lise Nørgaard. På det tidspunkt 
var de sidste originale kulisser fra tv-serien blevet ødelagt i en 
efterårsstorm. Så der var ingen vej tilbage, det hele skulle tegnes og 
bygges forfra. 
</p><p>
»Vi har simpelthen gjort det så autentisk som overhovedet muligt. Scenografer, 
teknikere, alle mulige, der har været med i produktionen af ’Matador’ i sin 
tid, har været inde over. Der er intet herude, som ikke er godkendt af DR og 
Lise Nørgaard«, slutter den meget fortravlede matador ude på Bakken. 
</p><p><b class="ext-link">LÆS OGSÅ</b><a class=" bl-elem" href="http://politiken.dk/ibyen/klummer_ibyen/koebenhavneriet/ECE2621601/koebenhavneriet-forandringens-vinde-blaeser-paa-hovedbanegaarden/">Københavneriet: 
Forandringens vinde blæser på Hovedbanegården</a></p><p class=" bl-elem"><i class=" bl-elem">Keep Copenhagen Weird</i></p>	
</div>

</div></body></html>
