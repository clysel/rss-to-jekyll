---
layout:     post
title: 	    "Høj pris på el kan have lokket Apple til Danmark"
post_author:	    
post_date:	    Wed, 04 Mar 2015 06:49:25 +0100
post_site:	    politiken.dk 
post_link:	    http://politiken.dk/oekonomi/2050/analyse/ECE2572355/hoej-pris-paa-el-kan-have-lokket-apple-til-danmark/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Da Apple i sidste uge placerede sit nye datacenter ved Viborg, varede det 
danske jubelbrøl så længe, at det helt kom til at overdøve ugens anden store 
nyhed inden for grøn omstilling: Torsdag sagde et usædvanlig bredt flertal i 
Folketinget god for den næste store, ja, gigantiske havmøllepark ud for 
Esbjerg. 
</p><p>
Horns Rev 3, som parken hedder, skal opføres af svenske Vattenfall og får 
kapacitet nok til at forsyne hele 450.000 danske husstande med strøm. Eller 
mere end to af Apples datacentre. 
</p><p>
Klima- og energiminister Rasmus Helveg (R) var da heller ikke sen til at kæde 
de to begivenheder sammen: Når Apple vælger at slå sig ned i Danmark, <a href="http://www.information.dk/telegram/525271" target="_blank">forklarede 
han</a>, skyldes det vores førerposition inden for vedvarende energi. 
</p><p>
Man ventede hvert øjeblik, at ministeren ville begynde at <a href="http://www.dr.dk/Nyheder/Penge/Video/2015/02/25/110952.htm?rss=true" target="_blank">danse 
og synge</a> i kor med Legos direktør: »Alt er super duper! Alt er super 
duper!«. 
</p><p>
Men to historier fra Politikens 2050-redaktion mindede i den seneste uge om, 
at ikke alle jubler over det danske boom i vedvarende energi. 
</p><h3>
Uafhængig, men ikke fri 
</h3><p>
Først meddelte <a class="embeddedlink" href="http://politiken.dk/oekonomi/2050/energi/ECE2569215/venstre-vil-droppe-maalet-om-danmark-helt-uden-kul-og-olie/">meddelte Venstre</a>, at 
partiet ikke længere deler visionen om et Danmark, der er helt fri for olie, 
kul og gas i 2050 – et mål, som Venstre i øvrigt selv opfandt i sin tid. 
</p><p>
Nu vil Venstre være fri – men altså ikke uafhængig – af de sorte energikilder 
i 2050. Forskellen er, at i Venstres model må man stadig gerne køre i 
benzinbiler og flyve på dieselfuel, bare der bliver produceret en 
tilsvarende mængde vedvarende energi, som så kan sælges ud af landet. 
</p><p>
Og mandag ramte tidens største danske erhvervssucces, Lego, <a class="embeddedlink" href="http://politiken.dk/oekonomi/2050/energi/ECE2569072/lego-og-coop-er-med-i-lobby-mod-vindmoeller/">forsiden</a> 
med historien om, at koncernen støtter en brancheforening, der slås indædt 
for at få fjernet den afgift, der finansierer danske vindmøller. Vel at 
mærke samtidig med at Lego selv netop har investeret 3 milliarder kroner i 
en havmøllepark, som de næste 8 år vil nyde godt af omfattende tysk 
statsstøtte. 
</p><p>
På den måde lykkedes det for Lego at være med på begge hold på samme tid: både 
med dem, der jubler over den vedvarende energi, og med dem, der brokker sig 
over, at prisen er alt for høj. 
</p><p>
Derfor kan der være god grund til at stille et helt enkelt spørgsmål: Hvorfor 
betaler vi for vindmøller? 
</p><h3>
Ned med forbruget 
</h3><p>
Systemet er kort fortalt, at staten lover ejerne af en vindmølle en vis pris i 
en vis årrække. For Horns Rev er det 77 øre per kilowatt-time, for tidligere 
havmølleparker har det været væsentligt mere. 
</p><p>
Men da strøm for tiden koster under 25 øre per kilowatt-time – blandt andet 
fordi møllestrømmen er meget billig – mangler der nogle penge. Dem henter 
staten via den såkaldte pso-afgift, som betales af alle elkunder. Private 
betaler forholdsvis mest, mens erhvervslivet får forskellige rabatter. 
</p><p>
Ifølge brancheforeningen FSE er pso-afgiften alligevel er så stor en 
belastning for nogle få meget strømforbrugende danske virksomheder, at det 
sender jobs til udlandet. Men fra en stor – og meget strømforbrugende – 
virksomhed som Danfoss lyder det omvendt, at den danske elpris er på niveau 
med prisen i andre EU-lande, og at strøm udgør en overskuelig del af 
omkostningerne. 
</p><p>
Men den måske mest oversete pointe i debatten om elpriserne er, at vi som 
samfund faktisk gerne vil have, at det skal være dyrt. 
</p><p>
Nok ønsker vi en omstilling, hvor en større del af energiforbruget udgøres af 
el - det er derfor, at afgifterne på el til varmepumper og elvarme er sat 
ned. Men omvendt er der også truffet et politisk valg om holde relativt høje 
energipriser for at nedbringe det samlede forbrug og for at sikre 
investeringer i grøn energi og hindre, at investorerne kaster sig over andre 
energiformer. Og den del ser ud til at lykkes. Konkurrencen om at opføre 
havmølleparker er hård. Omvendt er Dong’s kulkraftværker billigt til salg. 
</p><p>
Eksperter pegede i sidste uge på, at Apples mål om kun at bruge vedvarende 
energi lettest nås, hvis firmaet bygger sine egne vindmøller. 
</p><p>
Vi ved endnu ikke, om det er planen. Men hvis det er, kan det vise sig, at de 
høje tilskud til vind betyder flere, og ikke færre, jobs i Danmark. 
</p><p class=" bl-elem">
Vores mand i Los Angeles, Moten Bay, har i øvrigt nogle rigtig gode <a class="embeddedlink" href="http://politiken.dk/oekonomi/virksomheder/ECE2571117/analyse-derfor-bygger-apple-et-datacenter-i-danmark/">bud 
på de reelle årsager</a> til, at Apple valgte at placere sit 
datacenter i Danmark. 
</p>	
</div>
</div></body></html>
