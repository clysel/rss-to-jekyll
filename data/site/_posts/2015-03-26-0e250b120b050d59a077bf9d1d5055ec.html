---
layout:     post
title: 	    "Politiets fartkontrol forbedres med forskeres trafikdata"
post_author:	    Christian Loiborg
post_date:	    Thu, 26 Mar 2015 14:34:39 +0000
post_site:	    www.version2.dk 
post_link:	    http://www.version2.dk/artikel/politiets-fartkontrol-forbedres-med-forskeres-trafikdata-116108?utm_medium=feed&utm_source=version2.dk&utm_campaign=it_nyheder
---
<html><body><div><section class="body"><p>Politiet har Rigspolitiet og politikredsende har siden 1. februar optrappet den automatiske trafikkontrol og firedoblet antallet af fotovogne for at fange billister med en lidt for tung speederfod. Og når politiet skal afgøre, hvor de skal sætte ind over for fartsynderne sker det via et dagligt opdateret hastigheds- og trængselskort. Kortet opdateres blandt andet på baggrund af et kæmpe datasæt, der indsamles af Center for Data-intensive Systemer, Daisy, ved Institut for Datalogi på Aalborg Universitet.</p>

<p>Daisy indsamler løbende GPS-registreringer fra trafikselskaber, vognmænd og erhvervschauffører via et forskningssamarbejde. Registreringen foregår med deltagernes tilladelse, og indtil videre er det blevet til fire milliarder GPS-registreringer. De giver unik indsigt i, hvilke strækninger, der generelt bliver kørt for stærkt.</p>

<p>Datasættene bruges i det offentligt tilgængelige <a href="http://daisy.aau.dk/its">hastigheds- og trængselskort</a>, der varetages af universitetets nye Center for Cyber-Physical Systemer, DiCyPS. Centeret har et budget på 67 millioner kroner og samarbejder med trafik- og energiforskere</p>

<p>Ifølge Ole Juul Schmidt, vicepolitiinspektør og leder af Nordjyllands Politis færdselsafdeling,, har adgangen til Aalborg Universitets trafikdata været til stor nytte i tilrettelæggelsen af den oprustede fartkontrol med fotovogne.</p>

<p>»Vi er glade for samarbejdet med universitetet, fordi deres data er med til at underbygge og kvalificere vores analysearbejde med at finde de bedste placeringer til vores fotovogne. Oplysningerne er et godt supplement til at opdage de trafikfarlige strækninger,« udtaler Ole Juul Schmidt i en pressemeddelelse, hvor han også understreger, at fotovognene ikke er tænkt som pengemaskiner.</p>

<p>Samlet indgår 17.000 køretøjer i forskningssamarbejdet. På hverdage indsamles data fra omkring 3.500 forskellige køretøjer, mens indsamlingen i weekenden udgør omkring det halve.</p>
  </section></div></body></html>
