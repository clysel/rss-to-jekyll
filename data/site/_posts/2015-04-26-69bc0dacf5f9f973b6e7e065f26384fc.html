---
layout:     post
title: 	    "Juraeksperter: Lovforslag udhuler retssikkerheden"
post_author:	    
post_date:	    Sun, 26 Apr 2015 11:21:42 +0200
post_site:	    politiken.dk 
post_link:	    http://politiken.dk/indland/ECE2643371/juraeksperter-lovforslag-udhuler-retssikkerheden/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Selv ser Justitsministeriet det som en styrkelse af retsstillingen for 
ansøgere til humanitært ophold i Danmark, men flere juraeksperter siger til 
Politiken, at et nyt lovforslag fra ministeriet snarere er en udhuling af 
retssikkerheden. 
</p><p>
Forslaget skal flytte kompetencen til at afgøre sager om humanitært ophold fra 
Justitsministeriet til Udlændingestyrelsen med klageadgang til 
Flygtningenævnet, hvorved der vil blive indført et toinstansprincip. 
</p><p>
Asylansøgere, som får afslag på humanitært ophold, vil altså fremover, hvis 
forslaget bliver vedtaget, kunne klage til Flygtningenævnet. Dette vil, 
skriver ministeriet i sit forslag, »styrke ansøgernes retssikkerhed«. 
</p><h3>
Det er et dårligt bytte 
</h3><p>
Men selv om kompetenceoverførslen ifølge et høringssvar fra Institut For 
Menneskerettigheder indeholder flere positive elementer, så advarer både 
instituttet, Advokatrådet, Retspolitisk Forening og Michael Gøtze, der er 
professor i forvaltningsret ved Københavns Universitet, om, at forslaget 
svækker retssikkerheden, fordi det ikke længere vil være muligt at gå til 
domstolen og få prøvet sin sag. 
</p><div class="art-quote article-box">
<p class="quote"/>
<blockquote>
<p class="quote-txt">
Man skærer en pæn bid af retssikkerheden væk, hvis man lukker for en uafhængig 
domstolskontrol
</p>
<p class="sender">
Michael Gøtze, professor i forvaltningsret 
</p>
</blockquote>
</div><p>
En afgørelse fra Flygtningenævnet er nemlig endelig.</p><p>
Forslaget vil også afskære en ansøger fra at klage til ombudsmanden. 
</p><p>
Formanden for Retspolitisk Forening, advokat Bjørn Elmquist, kalder det et 
dårligt bytte: »Det er da fint nok, at man styrker klagemuligheden, ved at 
man kan gå til Flygtningenævnet, men det er et dårligt bytte, når det til 
gengæld betyder, at domstolsprøvelsen bliver skåret fra«, siger han. 
</p><h3>
Nævnets afgørelse er endelig 
</h3><p>
Hos nævnet har ansøgeren ikke samme rettigheder, påpeger Elmquist, som ved en 
domstol, hvor der er offentlighed, bevisførelse, vidneudsagn og mulighed for 
at prøve sagen ved yderligere instanser. 
</p><p>
Flygtningenævnet er stort set eneste administrative organ i Danmark, hvis 
afgørelser er endelige. 
</p><p>
Ifølge Advokatrådet strider det derfor mod intentionerne i grundlovens 
paragraf 63. 
</p><p><b class="ext-link">KRONIK</b><a class="embeddedlink" href="http://politiken.dk/debat/kroniken/ECE2303554/tillykke-til-udlaendingeloven-med-de-100-aendringer/">Tillykke til udlændingeloven med de 100 
ændringer</a></p><p>
»Både at skære ombudsmanden og domstolene af, fordi man lægger sagerne i 
Flygtningenævnet, det er principielt en fravigelse af den kontrol, som i 
virkeligheden er grundlovssikret, og det kræver nogle gode argumenter. Det 
er i realiteten en forringelse af retssikkerheden«, siger advokat Gunnar 
Homann. 
</p><p>
Ifølge Advokatrådet udfordrer lovforslaget magtens tredeling. 
</p><p>
»Man har en lovgivende og en udøvende magt, og så har man domstole, som skal 
kontrollere forvaltningsmyndighedens grænser. Det må kræve noget specielt at 
begynde at fravige det system, og det er faktisk det, man gør«, mener Gunnar 
Homann. 
</p><h3>
Et usædvanligt skridt 
</h3><p>
Professor i forvaltningsret Michael Gøtze kalder det et usædvanligt skridt at 
skære muligheden for domstolstjek så kategorisk væk fra et retsområde, som 
ministeriet lægger op til. 
</p><p>
»Man skærer en pæn bid af retssikkerheden væk, hvis man lukker for en 
uafhængig domstolskontrol, og det er klart, at når man ikke kan klage til 
ombudsmanden, så har man også her en kontrolmulighed mindre«, siger han. 
</p><p>
Michael Gøtze understreger, at ombudsmanden trods alt af egen drift kan gå ind 
i en sag. »Men det er efter min opfattelse vigtigt, at der tænkes grundigt 
over det, hvis man overvejer at gå så vidt i lovgivningen som her«, siger 
han. 
</p><h3>
Folketinget kan »reparere« på lovforslaget 
</h3><p>
Humanitært ophold er tiltænkt svært syge mennesker, som har fået afslag på 
asyl. 
</p><p>
Tildelingen administreres uhyre restriktivt og skal ifølge lovforslaget 
fortsat have undtagelsens karakter. 
</p><p>
Domstolssager om humanitært ophold er sjældne, men Gunnar Homann hæfter sig 
alligevel ved, at lovforslaget ikke med ét ord nævner problemet med 
fravigelsen fra domstolsprøvelserne. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/politik/ECE2034816/juraeksperter-ingen-forstaar-udlaendingeloven/">Juraeksperter: Ingen forstår 
udlændingeloven </a></p><p>
»Det havde været loyalt over for Folketinget at oplyse, at I skal lige være 
opmærksomme på, at der er en konsekvens af det her lovforslag«, siger han. 
</p><p>
Advokat Bjørn Elmquist vurderer, at Folketinget kan »reparere« på lovforslaget 
ved at undtage Flygtningenævnets fremtidige afgørelser om humanitært ophold 
fra at være endelige. 
</p><p class=" bl-elem">
Ifølge seneste tal fra 2013 blev 65 personer tildelt humanitært ophold. 
</p>	
</div>

</div></body></html>
