---
layout:     post
title: 	    "Sportsdøgnet: Bendtner og Wolfsburg er i pokalsemifinalen"
post_author:	    
post_date:	    Tue, 07 Apr 2015 21:22:46 +0200
post_site:	    politiken.dk 
post_link:	    http://politiken.dk/sport/ECE2618204/sportsdoegnet-bendtner-og-wolfsburg-er-i-pokalsemifinalen/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p><b>Fodbold: </b> Wolfsburg har gang i en stor sæson, og tirsdag aften kunne 
folkevognsklubben notere sig endnu en succes, da den sikrede sig en plads 
blandt de sidste fire i den tyske pokalturnering. På hjemmebane vandt 
Wolfsburg med 1-0 over Freiburg i en kamp, hvor Nicklas Bendtner fik de 
sidste syv minutter på banen. Ricardo Rodriguez scorede det forløsende mål 
på straffespark i 72. minut. 
</p><p><b>Fodbold:</b> Ruslands VM-værter i 2018 har grundet den galopperende 
økonomiske krise i landet besluttet at skære et par procent i VM-budgettet, 
så der ’kun’ må bruges 80 milliarder kroner på turneringen om lidt over tre 
år. Besparelsen på ca. 3 milliarder kroner kommer ifølge avisen 
Sport-Express primært til at gå ud over hotelbyggerier i flere af de lidt 
mindre værtsbyer. Ruslands økonomiske krise skyldes primært de lave 
oliepriser samt sanktioner fra Vesten. 
</p><p><b>Fodbold:</b> AS Roma er blevet dømt til at spille sin næste hjemmekamp for 
delvis tomme tribuner, efter at nogle af klubbens fans i den forgangne 
weekend hånede moderen til en dræbt Napoli-tilhænger. Racistiske tilråb mod 
flere Napoli-spillere var også blandt de usmagelige hændelser i forbindelse 
med topkampen, som Roma i øvrigt vandt med 1-0. Nu vil dele af Roms 
olympiske stadion blive lukket for tilhængere, når Roma 19. april møder 
Atalanta. 
</p><p><b>Fodbold:</b> Det bliver den tidligere skotske landsholdsspiller Gary 
Caldwell, der skal forsøge at frelse William Kvists kriseramte engelske klub 
Wigan fra nedrykning til den tredjebedste række. Wigan fyrede mandag manager 
Malky Mackay efter blot fem måneders ansættelse, fordi den ambitiøse klub 
befinder sig på en placering som nummer næstsidst i The Championship. Wigan 
har otte point op til den rigtige side af nedrykningsstregen - det ligner en 
umulig mission for 32-årige Caldwell. 
</p><p><b>Fodbold: </b>Den franske klub Stade de Reims, der har danske Mads Albæk i 
spillertruppen, har tirsdag fyret træner Jean-Luc Vasseur efter en stribe 
skuffende resultater. Efter en god sæsonstart er det gået ned ad bakke, og 
Reims har blot vundet én af de seneste 12 ligakampe. Den hidtidige 
assistenttræner Olivier Guegan er udset som manden, der skal føre klubben 
fri af nedrykningsfaren i de sidste syv spillerunder. 
</p><p><b>Fodbold:</b> Nazisymboler blandt Torpedo Moskvas tilskuere i en kamp mod 
Arsenal Tula betyder, at den russiske klub må spille to hjemmekampe for 
lukkede døre. Torpedo har derudover fået en bøde på godt 100.000 kroner af 
det russiske fodboldforbund. Det er tredje gang i denne sæson, at Torpedo 
bliver straffet på grund af racisme på tilskuerpladserne. I midten af marts 
blev Zenit St. Petersburgs brasilianske angriber Hulk udsat for racisme. 
</p><p><b>Basketball:</b> Den amerikanske NBA-liga bliver den første professionelle 
sportsorganisation til at genoptage de diplomatiske forbindelser med Cuba. I 
første omgang er det meningen, at de pensionerede stjerner Steve Nash og 
Dikembe Mutombo senere i denne måned skal deltage i første del af et 
udviklingsprogram for unge lokale talenter. 
</p><p><b>Fodbold:</b> Det kostede Paris St. Germain dyrt at vinde weekendens topkamp 
3-2 over Olympique Marseille i den franske liga. Både midterforsvareren 
David Luiz og midtbanespilleren Thiago Motta blev så alvorligt skadet, at de 
er sat ud af spillet i mindst fire uger. Det vil sige, at de går glip af 
Champions League-kvartfinalen mod FC Barcelona 15. april, hvor Paris SG i 
forvejen må undvære karantæneramte Zlatan Ibrahimovic og Marco Verratti. 
</p><p><b>Fodbold:</b> Mens mange fodboldledere ønsker Sepp Blatter udskiftet som 
præsident for det internationale fodboldforbund, Fifa, har schweizeren 
fortsat en del trofaste støtter. Det afrikanske fodboldforbund (CAF) 
bekræfter på sin generalforsamling i Kairo, at Afrika står bag den 79-årige 
schweizer i forbindelse med det kommende præsidentvalg i Fifa 29. maj, når 
Sepp Blatter bliver udfordret af den tidligere portugisiske stjernespiller 
Luis Figo, hollænderen Michel van Praag og den jordanske prins Ali Bin Al 
Hussein. »Kære Sepp, Afrika er trygge ved dig. Afrika bliver hos dig«, sagde 
CAF-præsident Issa Hayatou fra talerstolen. 
</p><p><b>Atletik:</b> I 2004 blev Liu Xiang den første kinesiske OL-guldvinder i 
atletik, men efter to et halvt år uden konkurrencer har den skadesplagede 
hækkeløber givet op og indstillet karrieren i en alder af 31 år. Liu satte 
verdensrekord, da han vandt 110 meter hæk i ved OL i Athen, han satte 
yderligere en verdensrekord og blev desuden verdensmester i 2007, men måtte 
opgive at deltage ved OL på hjemmebane i Beijing i 2008 på grund af en 
akillesskade. Også ved OL i 2012 var han skadet, og han har ikke siden været 
i stand til at konkurrere. 
</p><p><b>Volleyball:</b> Axel Jacobsen har chancen for at vinde både pokaltitel og 
mesterskab i Argentina i denne sæson. Efter at have besejret UPCN San Juan i 
pokalfinalen skal det danske landsholds hæver nu med Bolivar møde den samme 
modstander i mesterskabsfinalen. Bolivar er finaleklar efter at have vundet 
tre kampe i semifinalen over Boca Rio Urug. Seguros, skriver Dansk 
Volleyball Forbund i en pressemeddelelse. »Jeg har det rigtig godt i 
Argentina og i Bolívar. Vi træner på et meget højt niveau, hvilket ruster os 
til kampene mod de store hold. Der er enorm stor konkurrence om pladserne på 
holdet«, siger 30-årige Axel Jacobsen. 
</p><p><b>Cykling:</b> Michael Mørkøv skal køre sin egen chance i onsdagens 
Scheldeprijs i Belgien, oplyser Tinkoff-Saxo i en pressemeddelelse. Mørkøv 
kører det 200 km lange endagsløb med Nikolay Trusov, Peter Sagan, 
Christopher Juul-Jensen, Pavel Brutt, Maciej Bodnar og Matteo Tosatto. »Som 
i de foregående løb med brosten, synes jeg, vi har et homogent hold, og 
denne gang vil Nikolay og Michael få chancen for at vise sig frem og skabe 
et resultat for holdet«, siger sportsdirektør Tristan Hofman. 
</p><p><b>Gymnastik:</b> Ruslands første VM-medaljevinder i gymnastik er død i en 
alder af 36. Natalia Bobrova vandt bronze i øvelser på gulv i Birmingham i 
1993, der var Ruslands første stævne efter opløsningen af den altdominerende 
nation i sporten, Sovjetunionen. Bobrova hed Natalia Kudryavtseva efter at 
være blevet gift, og hun døde i påsken efter mange års kamp mod kræft. 
</p><p><b>Ishockey: </b>Jannik Hansen er tæt på at være klar til NHL-slutspillet, 
efter Vancouver Canucks i nat vandt 2-1 efter overtid og straffeslag over 
Los Angeles Kings. Jannik Hansen spillede 17 minutter for Canucks, hvis 
sejrsmål blev scoret af svenskeren Daniel Sedin på assist nummer 700 i 
NHL-karrieren for hans bror, Henrik Sedin. 
</p><p class=" bl-elem"><b>Fodbold: </b>Trods 22 afslutninger og 75 procent i boldbesiddelse tabte 
Manchester City 2-1 til Crystal Palace i aftes og led det tredje 
udebanenederlag i træk i Premier League. »Det er svært at fatte, men sådan 
er fodbold. Vi skulle have vundet, sådan som vi spillede«, siger 
City-manager Manuel Pellegrini ifølge Reuters. City møder Manchester United 
på udebane på søndag. 
</p>	
</div>

</div></body></html>
