---
layout:     post
title: 	    "Fransk komedie fyldt med skønsang for døve ører er fornøjeligt harmløs "
post_author:	    
post_date:	    Thu, 14 May 2015 11:40:29 +0200
post_site:	    politiken.dk 
post_link:	    http://politiken.dk/kultur/filmogtv/filmanmeldelser/ECE2669324/fransk-komedie-fyldt-med-skoensang-for-doeve-oerer-er-fornoejeligt-harmloes/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4 class="">
FAMILIEN BÉLIER</h4>
<div class="fakta-body" data-buildingblock="embedded_factboxlink">
<div class="clearfix m-top5 m-bottom5">
<img class="pol-rating-img" src="http://politiken.dk/graphics/ratings/3_hjerter_red.png" alt="Politiken synes"/>
</div>
<p>
Instr.: Eric Lartigau. Komedie.
</p><p class=" bl-elem">
Frankrig 2014, 106 min.
</p>
</div>
</div><p>
Unge mennesker, der vil flytte hjemmefra og måske endda vælge en helt anden 
livsvej end forældrene, taler ofte for døve ører, som man siger. 
</p><p>
Men Paula på 16 gør det bogstaveligt i denne fornøjeligt harmløse, men også 
ret enstrengede historie: Hendes far, hendes mor og hendes lillebror er 
stokdøve, men ikke desto mindre kisteglade for deres glimrende liv: På 
gården med malkekvæg fremstiller de selv de oste, som de sælger på byens 
marked. 
</p><p>
Med Paulas hjælp, vel at mærke, for mens de kun kan tegnsprog, kan hun både 
høre og tale. Hun tolker for familien og kunderne, ringer til 
foderleverandører og er i det hele taget familiens bro til omverdenen. 
</p><h3>
Den døve lytter 
</h3><p>
Synge kan hun også, opdager hun, da hun på skolen melder sig til timer i 
korsang, mest fordi lækre Gabriel går på det hold. 
</p><p>
Den frustrerede sanglærer, der havde drømt om noget større end 
teenageundervisning i et provinshul, øjner i de to en udviklingsmulighed: De 
skal træne deres stemmer og deltage i Radio Frances sangkonkurrence, som kan 
føre til en musikkarriere via sanggymnasiet i Paris. 
</p><p>
Paula kan se perspektivet, men kan hun svigte sin familie, som er så afhængig 
af hende? 
</p><p>
Nu mere end nogensinde, for den siddende borgmester, en slesk karl, vil bygge 
både butikscenter og industrikvarter på gårdens jord, så nu stiller hendes 
døvstumme far op som borgmesterkandidat, endda under sloganet ’Jeg lytter 
til jer’! 
</p><h3>
Mere ubarmhjertig end Blachmann 
</h3><p>
Den stramning af konflikten skulle Lartigau som erfaren instruktør have 
droppet, og han skiller sig da også af med den igen. For den og andre scener 
(Paulas første menstruation) trækker filmen over i farcen. 
</p><p>
Hendes nærmeste er i forvejen nærmere karikaturer end troværdige karakterer, 
forældrene (Karin Viard og Francois Damien) med støjende overdreven mimik og 
gestik, sanglæreren (Eric Molsnino) så bittert ubarmhjertig over for sine 
sangelever, at han slår Blachman. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/kultur/filmogtv/ECE2667548/direktoer-for-filminstituttet-for-mange-debutanter-faar-lov-at-lave-film/">Direktør for filminstituttet: 
For mange debutanter får lov at lave film</a></p><p>
Sangkonkurrencen foregår heldigvis uden publikum, så her går der ikke ’X 
Factor’ i den, men den mindede mig om noget: Under ’X Factor’ har jeg haft 
glæde af at slukke for lyden en tid! 
</p><p>
Ja, dels for bare at slippe. Men også for bedre at skelne personligheden, 
selve udstrålingen. 
</p><p class=" bl-elem">
Og her ser vi, at debutanten Louane Emera, faktisk et purungt fund fra The 
Voice, i den alt afgørende rolle som Paula virkelig har <i>présence</i> 
og naturlighed som en kvie på græs første gang og dertil sangstemme som en 
af lærkerne på forårshimlen. 
</p>	
</div>

</div></body></html>
