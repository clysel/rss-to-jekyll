---
layout:     post
title: 	    "VIA i Horsens udsteder jobgaranti til kommende forsyningsingeniører"
post_author:	    15300
post_date:	    Tue, 21 Apr 2015 08:00:09 +0000
post_site:	    karriere.jobfinder.dk 
post_link:	    http://karriere.jobfinder.dk/artikel/i-horsens-udsteder-jobgaranti-kommende-forsyningsingenioerer-2987
---
<html><body><div><section class="body">
			<p>Fremtidens klimaudfordringer får snart en ny flok redningsmænd- og kvinder. VIA University College, Horsens har nemlig etableret en ny uddannelse, som skal imødekomme de behov, der opstår som konsekvens af et klima, der bliver mere og mere ekstremt. Forsyningsingeniør er navnet på uddannelsen, som optager sit første hold studerende i august 2015.</p>
			<p>Uddannelsen er oprettet i tæt samarbejde med erhvervslivet, som i en interessentundersøgelse foretaget af VIA tilkendegav, at det var et yderst nødvendigt felt at have fokus på.</p>
			<p>»Vi hørte et rungende ja fra branchen - at her var et kæmpe behov, der skulle dækkes,« siger Lotte Thøgersen, uddannelses- og forskningschef for VIA Engineering.</p>
			<p><a href="http://www.jobfinder.dk/jobs/?utm_source=Karrieresite&amp;utm_medium=Link&amp;utm_campaign=Se%20nyeste%20job?utm_source=Karrieresite&amp;utm_medium=Link&amp;utm_campaign=Se+job">Tjek Jobfinder for de seneste nye jobs</a></p>
			<p>Derfor udarbejdede VIA i samarbejde med erhvervslivet en konkret uddannelse, som i høj grad er opbygget ud fra de behov, de forskellige involverede virksomheder pegede på som værende relevante i fremtidens klimaudfordringer.</p>
			<p>»Virksomhederne har været helt nede og pege på, hvad der skulle indgå i hvert enkelt kursus. De har været med hele vejen,« siger uddannelseschefen, som mener, de studerende kommer ud med en faglig meget stærk profil.</p>
			
			<h2>Jobgaranti</h2>
			<p>Skybrud, havspejlsstigninger, spildevand og vandforsyning i en fremtid, hvor det anslås, at 70 procent af befolkningen vil bo i byerne i 2050. Det er nogle af de samfundsmæssige udfordringer, en forsyningsingeniør vil blive undervist i at håndtere.</p>
			<p>En af de virksomheder, der har været med i processen, er Horsens Vand, hvor projektchef Ove Steen Nielsen peger på, at der er forskellige årsager til nødvendigheden af den nye uddannelse. Selvstændiggørelsen af forsyningsselskaberne i 2010 har skabt mere vækst og dermed et behov for flere medarbejdere, ligesom der med klimaforandringerne også er opstået et behov for nye kompetencer.</p>
			<p>»Man skal kunne tænke længere frem end bare til i morgen, og det findes der ikke en matematisk formel for. Det kræver nogle andre kompetencer, som man skal lære de studerende, der kommer ud til de her udfordringer. De får stor betydning for samfundets almene logistik,« siger han, og peger f.eks. på, at en mere holistisk tankegang er nødvendig.</p>
			<p>Ove Steen Nielsen fortæller, at de studerende f.eks. skal lære at se de store regnvandsmængder som en mulighed fremfor som et problem, ligesom bevarelsen af rent grundvand er vigtigt:</p>
			<p>»Hvis der ikke er rent vand, er der ikke liv, og hvis man ikke kan komme af med sit spildevand, opstår der sygdom.«</p>
			<p>Faktisk har der været et så udtalt behov for unge med disse kompetencer, at der allerede nu - inden uddannelsens jomfrusemester er skudt i gang - er udstedt en jobgaranti på minimum 20 jobs, ligesom praktikpladserne også allerede er garanteret.</p>
			
			<p>Horsens Vand har i samme ånd tilbudt at stille deres faciliteter og laboratorier til rådighed for de studerende. Både for at vise deres støtte til uddannelsen, men også for at få nogle nye øjne ind i dagligdagen i en branche, der er præget af et højt aldersgennemsnit:</p>
			<p>»De studerende kan komme med nogle nye og anderledes ideer, som vores medarbejdere måske ikke tænker på,« siger Ove Steen Nielsen.</p>
			<h2>Internationalt fokus</h2>
			<p>Uddannelsen udbydes både på dansk og engelsk, eftersom klimaforandringerne ikke kun kommer til at påvirke Danmark. Resten af verden vil også mærke effekterne, og derfor er det vigtigt at brede den viden ud, som de studerende på forsyningsingeniøruddannelsen kommer i besiddelse af.</p>
			<p>»Vi tror, der er et internationalt marked på området, og vi tror, vores teknologier vil blive efterspurgt i udlandet. Der vil også være danske studerende, der gerne vil ud og arbejde globalt, som her kan blive klædt godt på,« siger uddannelseschef Lotte Thøgersen, som fortæller, at de i deres research ikke er stødt på lige så konkrete uddannelser i udlandet.</p>
			<p>Derfor har interessen også været stor. VIA har modtaget 32 kvote 2 ansøgninger udelukkende til den internationale linje, hvilket vidner om, at det udenlandske marked også har øje på den Horsens-baserede uddannelse.</p>
			<p>»Det, synes jeg faktisk, er ret imponerende,« siger Lotte Thøgersen.</p>
			<p>Hun mener, at uddannelsen ikke kun appellerer til den tekniske side i en ingeniør:</p>
			<p>»Det er en uddannelse, som også skal sælges til hjertet. Man kan vitterlig gøre en forskel ved at fremtidssikre velfærdssamfundet inden for nogle felter, vi måske har taget for givet tidligere, men som ikke nødvendigvis vil være givet i årene fremover, hvis man ikke har fokus på det nu.«</p>
		</section>
		  </div></body></html>
