---
layout:     post
title: 	    "Museer om at sælge værker fra lageret: »Det er tæt på tåbeligt«"
post_author:	    
post_date:	    Tue, 31 Mar 2015 07:49:24 +0200
post_site:	    politiken.dk 
post_link:	    http://politiken.dk/kultur/kunst/ECE2610990/museer-om-at-saelge-vaerker-fra-lageret-det-er-taet-paa-taabeligt/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4 class="">
<b>Salg fra museer</b></h4>
<h5>
<b>Sagen kort</b></h5>
<div class="fakta-body" data-buildingblock="embedded_factboxlink">
<p>
I går beskrev vi, at de borgerlige partier går ind for, at danske museer kan 
sælge ud af kulturarven. 
</p><p>
Ifølge den danske museumslov kan en genstand ikke udskilles fra en 
museumssamling – medmindre kulturministeren tillader det. 
</p><p class=" bl-elem">
Og det vil hun ikke: »Det er en dårlig ide, der nærmer sig det uansvarlige«, 
sagde Marianne Jelved i går. 
</p>
</div>
</div><p>
På en prominent plads i en sal på Statens Museum for Kunst skuer den 
blåtklædte Madonna ømt ned på sit nøgne drengebarn, der leger med en 
rosenkrans. Mor og barn er malet af den hollandske mester Dieric Bouts, men 
det fandt museet først ud af for tre-fire år siden. Indtil da var Madonna 
stuvet af vejen i magasinet, hvor man betragtede hende som en kopi. 
</p><p>
Eksemplet viser, hvordan der i museers magasiner kan gemme sig ting, som i 
mange år betragtes som værdiløse, men som pludselig med en ny tids komme får 
en betydning, ingen havde forestillet sig. 
</p><p>
Og med det argument forrest afviser en række danske museer samstemmende at 
sælge ud af deres samlinger. En ide, der ellers var opbakning til blandt 
borgerlige politikere i Politiken i går. Her sagde Michael Aastrup Jensen 
fra Venstre: »Det ville være en gevinst for Museumsdanmark, så samlingerne 
kan blive nyere og bredere«. 
</p><h3>
»Vi er ikke Gud«
</h3><p>
Men ideen er altså ikke populær ude på museerne. 
</p><div class="art-quote article-box">
<p class="quote"/>
<blockquote>
<p class="quote-txt">
Det er tæt på tåbeligt
</p>
<p class="sender">
</p><p class=" bl-elem">Lars Christian Nørbach </p> 

</blockquote>
</div><p>
»Det er tæt på tåbeligt«, som direktør Lars Christian Nørbach fra Nordjyllands 
Historiske Museum siger. <br/><br/>
»Vi vil bevare tingene for eftertiden. Der er mange stenøkser og pilespidser, 
ja. Men de ligger på museerne i forskningsøjemed. Jeg kan ikke sige, at om 
50 år vil den eller den problematik være interessant«.</p><p>
Også på Glyptoteket advarer Flemming Friborg mod at lade tidens smag diktere, 
hvad museerne skal bevare: 
</p><p>
»Kunsthistorie er en dynamisk størrelse, og visse kunstnere har været populære 
i nogle perioder og ikke i andre. Hammershøi var overset, og Rembrandt, tro 
det eller lad være, var det samme. Ingen kan sige, hvad der er vigtigt i 
fremtiden. Vi er ikke Gud«. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/ECE2609438/politikere-vil-tillade-salg-af-museernes-kulturarv/">Politikere vil tillade salg af 
museernes kulturarv</a></p><p>
På Museum Sønderjylland har direktør Orla Madsen ikke svært ved at pege på, 
hvad der ville kunne sælges i hans samling : 
</p><p>
»Vi har sølvtøj, oldsager, en stor kunstsamling. Der er uden tvivl for mange 
millioner kroner. Vi har en stor Eckersberg-samling. Og en fin samling på 
kunstmuseet i Tønder«. 
</p><p>
Men sælge vil han ikke. 
</p><p>
»Det duer ikke. Jeg mener ikke, at man kan tage museerne alvorligt, hvis vores 
samlinger kan sælges. Så længe vi tilhører den eksklusive skare af 
forsknings- og formidlingsinstitutioner, bør vores ting ikke være til salg«, 
siger han. 
</p><h3>
Risiko for spekulation 
</h3><p>
Der er også et andet problem, lyder det fra museerne. Skiftet vil nemlig kunne 
påvirke de indkøbssedler, som museerne styrer efter, når de ekviperer 
montrer, vægge og hylder. 
</p><p>
»Hvis vi begynder at spekulere i, hvad der skal købes med henblik på at gøre 
en god investering, så er det nogle helt andre kriterier end den højeste 
kvalitet og bevarelsen af kulturarv, der er på spil«, siger Peter Nørgaard 
Larsen, der er samlingschef på Statens Museum for Kunst. 
</p><p>
»Man er jo ekstra opmærksom, når man køber ind til evigheden«. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/kunst/ECE2609803/museum-i-usa-solgte-ved-en-fejl-vaerk-af-rubens/">Museum i USA solgte ved en 
fejl værk af Rubens</a></p><p>
Museerne vil også få svært ved at få fonde og private givere til at donere 
genstande, hvis der bliver åbnet for salg fra bagsmækken, mener de. Som Lene 
Floris, der er direktør for Københavns Museum, Thorvaldsens Museum, Nikolaj 
Kunsthal og Københavns Stadsarkiv, tegner det op: 
</p><p>
»Det handler om troværdighed. Hvis der kommer en giver med sin dyrebare bamse 
og den tilhørende relevante historie – hvorefter hun så kan se den sat til 
salg på eBay to uger efter. Det ville naturligvis få betydning for, hvad og 
hvor meget vi ville få tilbudt«. 
</p><p>
På Faaborg Museum forstår museumsinspektør Gertrud Hvidberg-Hansen udmærket, 
at museer kan mangle penge: 
</p><p>
»Men det kan være en uheldig måde at drive museum på«, siger hun og advarer 
mod, at der kan opstå politisk pression ude i de økonomisk trængte kommuner. 
</p><h3>
Bytteordninger kunne hjælpe 
</h3><p>
Også direktør på Statens Museum for Kunst Mikkel Bogh er afvisende over for 
salg af museumsgenstande. Men noget skal der ske på området, siger han. For 
i fremtiden vil museer kun få større pladsproblemer på magasinerne. 
</p><p>
»Prøv at forestille dig, hvor store magasinproblemer vi har om 100 år. Der 
foregår jo tilførsel til museerne hele tiden. For få år siden havde vi plads 
nok, men i dag er vi nærmest desperate efter mere magasinplads. Det er jo et 
grotesk scenarie, hvis man fremskriver det. Al den ophobning af kulturarv. 
Hvor skal det dog være?«. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/ECE2443215/formand-for-danske-museer-staten-boer-sikre-kulturarven/">Formand for Danske Museer: 
Staten bør sikre kulturarven</a></p><p>
Han vil gerne »lege med tanken om et alternativt scenarie«: 
</p><p>
»Hvis man nu opkøbte et værk og sagde, at man forpligtede sig til at have det 
i samlingen i tyve år, hvorefter det kunne sælges eller byttes væk til et 
andet museum. Det kunne man overveje. Det ville give cirkulation i 
samlingerne«. 
</p><p>
Tanken om friere muligheder for bytte museerne imellem bakkes op af Flemming 
Friborg fra Glyptoteket: 
</p><p class=" bl-elem">
»Det er jo dumt, at museerne snubler over hinanden ved at samle på de samme 
ting. Lad os åbne op, så det bliver nemmere for museerne at bytte på en 
måde, der giver mening på landsplan og for det enkelte museum«. 
</p>	
</div>

</div></body></html>
