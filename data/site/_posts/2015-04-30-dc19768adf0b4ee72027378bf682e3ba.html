---
layout:     post
title: 	    "Nyt kvantekredsløb bringer supercomputeren tættere på virkelighed"
post_author:	    Elías Christian Lundström
post_date:	    Thu, 30 Apr 2015 11:51:39 +0000
post_site:	    www.version2.dk 
post_link:	    http://www.version2.dk/artikel/nyt-kvantekredsloeb-bringer-supercomputeren-taettere-paa-virkelighed-165469?utm_medium=feed&utm_source=version2.dk&utm_campaign=it_nyheder
---
<html><body><div><section class="body">
    <p>Der er ingen der ved, hvorvidt det vil lykkes at bygge kvantecomputere i stor skala, som kan udkonkurrere de nuværende computere. Men det er lykkedes for et forskerhold fra IBM at bygge en komponent, som bringer kvantecomputer-drømmen et stykke tættere på at blive til virkelighed.</p>

<p>Resultaterne er offentliggjort i det naturvidenskabelige tidsskrift Nature Communications, skriver det amerikanske finansmedie <a href="http://blogs.wsj.com/digits/2015/04/29/ibm-brings-quantum-computing-a-step-closer/">Wall Street Journal</a>.</p>

<p>Forskerne har bygget prototypen til et kredsløb bestående af fire super-kølede og super-ledende enheder bedre kendt som qubits. Kredsløbet tjekker efter de kritiske fejl, som ellers er den store udfordring ved at bygge kvantecomputere ifølge Wall Street Journal. IBM forventer at bygge en 16-qubit computer inden for de næste par år.</p>

<p>De nuværende computerchips i processorerne har indtil videre levet op til Moore’s lov om at antallet af transistorer fordobles hver 18. måned, men dette kan ikke nødvendigvis blive ved,  eftersom det bliver sværere og sværere at gøre komponenterne mindre og klemme dem sammen.</p>



<p>»Moore’s lov vil komme til en ende inden for det næste årti,« spår direktøren for IBM Research Supratik Guha ifølge Wall Street Journal.</p>

<p>Når det sker, vil der blive endnu mere behov for en kvantecomputer, der kan fungere som en værdig aftager for den eksplosive teknologiske udvikling over de sidste 50 år. Kvantecomputere vil tage et stort skridt videre fra de traditionelle computere og kunne give helt nye muligheder for inden for især dataanalyse, machine learning og kryptering.</p>

<p>»Hvis du ser på den basale computerarkitektur, så har dens grundlæggende natur ikke ændret sig siden computerne fra 1950’erne,« siger Supratik Guha til Wall Street Journal og fortsætter:</p>

<p>»Men med nye typer af data, nye typer af spørgsmål som folk har, nye typer analyser som vi vil have, er der meget fokus på nye typer af computere.«</p>

<p>Mens de traditionelle computerchips kun kan befinde sig i to forskellige tilstande (tændt eller slukket), så har quantum bits eller qubits endnu en tilstand at lege med. Udover at repræsentere et nul eller ettal, så kan en qubit også repræsentere begge dele på samme gang. Denne tilstand er også kendt som en superposition.</p>

<p>Dette giver et helt andet potentiale for computerens regnekraft.</p>

<p>Problemet med qubits er ifølge Wall Street Journal, at de er så ustabile, at alene det at måle deres tilstand kan få dem til at ændre deres tilstand.</p>

<p>IBM’s nye kredsløb kan således opdage to typer af fejl, hvor it-virksomhedens tidligere kredsløb fra sidste år kun kunne opdage en enkelt.</p>

<p>Flere af de største it-giganter har lagt mange ressourcer i at udvikle kvantecomputere. 
IBM har lagt 20 mia. kroner af til forskning i halvledere, heriblandt kvantecomputere, over de næste fem år. Google løftede sidste måned sløret for sit eget kvante-kredsløb, og firmaet D-Wave har også bygget en slags kvantecomputer.</p>
  </section>

      </div></body></html>
