---
layout:     post
title: 	    "70 tyske miner kan forsinke kommende havmøllepark "
post_author:	    Sanne Wittrup
post_date:	    Mon, 23 Feb 2015 06:05:14 +0000
post_site:	    ing.dk 
post_link:	    http://ing.dk/artikel/70-tyske-miner-kan-forsinke-kommende-havmoellepark-174284
---
<html><body><div><section class="body"><p>Undersøiske miner kan komme til at forsinke byggeriet af den nye havmøllepark Horns Rev 3 i Nordsøen.</p>
			<p>Vinderen af udbuddet forventes snart offentliggjort, og af det endelige udbudsmateriale til den 400 MW store havmøllepark i Nordsøen fremgår det, at vinderen får mulighed for at søge om tidsfristforlængelse, hvis man skal fjerne mere en 2 UXO’er.  UXO står for ’unexploded ordnance’.</p>
			
			<p>Danmarks sjette store havmøllepark skal bygges i Nordsøen nordvest for Blåvand Kyst midt i et område, der rummer op til 70 tyske miner.</p>
			<p>Ifølge <a href="http://www.energinet.dk/SiteCollectionDocuments/Engelske%20dokumenter/Anl%C3%A6g%20og%20projekter/1%20-%20HR3%20OFW%20version%203%2c%20160513%20%282%29.pdf">arkivstudier</a> er der i cirka en tredjedel af området risiko for at komme i nærkontakt med minerne på havbunden. I værste fald kan fundamentsarbejdet udløse en mine, så derfor er det nødvendigt at træffe særlige foranstaltninger.</p>
			<p><figure class="plugin right zoomable"><img data-original-image="http://ing.dk/sites/ing/files/risiko-omraade_for_miner.jpg" src="http://ing.dk/sites/ing/files/styles/w1120_media_right/public/risiko-omraade_for_miner.jpg?itok=bmMgoJXd" alt=""/><figcaption> Det mørkerøde områder viser hvor der er størst risiko for at anlægsarbejdet kommer til at udløse en mine. Kilde: Energinet.dk </figcaption></figure></p>
			<p>Særlige foranstaltninger vil ifølge rådgiver Peter Skjellerup fra firmaet Geocos sige undersøgelse af havbunden de steder, hvor man planlægger at placere fundamenterne. Havbunden skal både undersøges på overfladen og nogle meter nede med forskellige målemetoder. Minerne, som hovedsagelig består af aluminium, kan være gemt under sandet..</p>
			<p>Hvis disse undersøgelser afslører metalgenstande eller spor af disse, tilkalder man specialister – typisk Søværnets Minørkorps – der spuler sandet væk omkring emnet og undersøger det. Hvis det er en mine, sprænges den væk  -  efter at fisk og havdyr er blevet drevet væk fra området med særlige skræmmesignaler.</p>
			<h2>Besværlige alu-miner</h2>
			<p>»At lokalisere og fjerne miner er ikke noget problem i dag, men de tyske aluminiumsminer er dog i den svære ende. Man har de metoder og den viden, der skal til for at tage hånd om sådan et problem. Og så er det jo i øvrigt generelt en fordel at få lokliseret og fjernet så mange miner som muligt,« vurderer Peter Skjellerup.</p>
			<p>Skjellerup, som har været involveret i minehåndtering i forbindelse med flere store byggeprojekter, ser heller ikke minerne som et stort økonomisk problem for operatøren. Han vurderer, at omkostningerne til undersøgelse af byggeområdet og eventuel fjernelse af minerne ikke vil overstige mellem 22 og 37,5 millioner kroner (3-5 mio. euro).</p>
			<p>Peter Skjellerup står endvidere lidt uforstående overfor passusen i udbudsmaterialet om, at operatøren kan søge om længere tidsfrist, hvis man skal fjerne flere end to UXO’er:</p>
			<p>»Som jeg ser det, skulle det at fjerne 2 miner ikke være nogen tidsmæssigt uoverkommelig opgave, men et stort antal miner vil selvfølgelig være et problem,« siger han.</p>
			<h2>Kan fjerne en mine om dagen</h2>
			<p>Orlogskaptajn fra Minørtjenesten under Søværnet, Lars Møller Pedersen, bekræfter, at han og hans folk kan flytte eller sprænge en mine på én dag, hvis vejret er godt:</p>
			<p>»Om vinteren med mere blæst og høj sø, kan det tage længere tid, fordi man skal vente på det rette vejrvindue,« siger han.</p>
			<p>Lars Møller Pedersen forklarer, at der er tale tyske miner med 700 kg sprængladning, og at den pågældende type er konstrueret til at reagere på et ændret magnetfelt eller en trykændring i vandet. Nu er minerne dog så gamle, at batteriet er holdt op med at virke. Derfor reagerer de kun på mekaniske påvirkninger.</p>
			<p>Statens energiselskab Energinet.dk har gennemført de nævnte undersøgelser af havbunden på det område, hvor selskabet skal bygge havmølleparkens transformerstationen. Ved hjælp af et magnetometer fandt man fem såkaldte magnetiske anomalier, som man efterfølgende kikkede nærmere på sammen med Lars Møller Pedersen.</p>
			<p>Ingen af de fem anomalier viste sig at stamme fra miner. I stedet kom signalet fra andre typer metalgenstande i sandet.</p>
		</section></div></body></html>
