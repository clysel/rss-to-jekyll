---
layout:     post
title: 	    "Ny teknik baner vej for masseproduktion af ultratynd elektronik"
post_author:	    Jens Ramskov
post_date:	    Fri, 01 May 2015 09:00:10 +0000
post_site:	    ing.dk 
post_link:	    http://ing.dk/artikel/ny-teknik-baner-vej-masseproduktion-af-ultratynd-elektronik-175784
---
<html><body><div><section class="body">
			<p>Tynde atomare lag af halvledermateriale er forudsætningen for at kunne gøre transistorer stadig mindre og fremstille fleksibel elektronik til skærmteknologi og solceller.</p>
			<p>Ingeniører og forskere har udviklet og studeret mange tynde halvledermaterialer med en tykkelse på et enkelt eller få atomlag og derved vist deres anvendelig.</p>
			<p>Det har dog vist sig at være vanskeligt at producere disse lag i stor skala og over et område på mange kvadratcentimeter. En størrelse, som svarer til de siliciumskiver (wafers), der anvendes i halvlederindustrien i dag.</p>
			<p>En forskergruppe ledet af Jowoong park fra Cornell University i New York, USA har nu opnået at producere tynde lag, som er ensartede over et areal på flere kvadratcentimeter.</p>
			<p>I en artikel i <a href="http://nature.com/articles/doi:10.1038/nature14417">Nature</a> skriver de, at det er vigtigt skridt for at realisere integrerede kredsløb med atomtynde lag.</p>
			<p>Tobin Marks og Mark Hersam fra Northwestern University i Illinois, USA skriver i en kommentar i samme tidsskrift, at det er et afgørende fremskridt, men at der stadig er en række problemer, der skal løses, før metoden kan anvendes i praksis.</p>
			<h2>2D lag med gode elektriske egenskaber</h2>
			<p>Overgangsmetal-dichalcogenider - kendt som TMD efter deres engelske forkortelse - har den generelle form MX2, hvor M er et metal som f.eks. molybdæn (Mo) eller wolfram (W), mens X kan være svovl (S), selen (Se) eller tellur (Te).</p>
			<p>De anvendes bl.a. som smøremidler, til energilagring og som katalysatorer. De består som grafit af en række individuelle lag, der holdes sammen af van der Waals-kræfter.</p>
			<p>Interessen inden for elektronik er knyttet til, at de har en høj elektronmobilitet, og de kan findes som monolag på samme måde som et monolag af grafit er grafen.</p>
			
			<p>Et monolag af eksempelvis MoS2 har en tykkelse på tre atomer, idet svovlatomer danner et øvre og nedre lag, hvorimellem molybdænatomer er placeret.</p>
			<p>Hidtil har man fået de tynde lag ved at trække dem fra bulk-materialet. På tilsvarende vis blev de første lag af grafen fremstillet ved, at man med et stykke tape trak et lag med en tykkelse på et atom fra grafit.</p>
			<p>Forskerne fra Cornell University har nu udviklet et teknik, der fremstiller monolagene direkte ved hjælp af kemisk dampaflejring, som er en af vejene til masseproduktion.</p>
			<p>Kemisk dampaflejring har tidligere været anvendt til dyrkning af TMD-materialer, men det har været i form indeholdende både giftige og korrosive produkter som f.eks. MoF6 og H2S, der ikke kan bruges til at lave elektrisk ensartede monolag på et stort areal på samme tid.</p>
			<p>I den nye metode benytte udelukkende relativt sikre materialer, som allerede er kommercielt tilgængelige.</p>
			<p><figure class="plugin full zoomable"><img data-original-image="http://ing.dk/sites/ing/files/tmd_produktion.jpg" src="http://ing.dk/sites/ing/files/styles/article_inline/public/tmd_produktion.jpg?itok=FFVL9C98" alt=""/><figcaption> Dyrkning af monolag af molybdændisulfid MoS2 på en siliciumskive med en diameter på 10 cm. Lagene fremstilles af M(CO)6 og diethyllsulfid S(CH2CH3)2 under høj temperatur og tilførsel af hydrogen. Det er lykkes at bruge samme teknik til lag af wolframdisulfid WS2. (Grafik: Nature) </figcaption></figure></p>
			<p>Forskerne har efterfølgende fremstillet 200 felttransistorer (den centrale komponent i computerchips) af det dyrkede materiale - kun 2 af disse virkede ikke.</p>
			<p>Forskerne viste også, at de kan dyrke silicium oven på TMD-lagene og gentage processen, så man kan opnå flere adskilte TMD-lag oven på hinanden.</p>
			<p>Elektronmobiliteten blev målt til 30 cm^2/(Vs).  Marks og Hersham gør opmærksom på, at dette sådan set er tilfredsstillende for et TMD-materiale, men det vil være nødvendigt at øge elektronmobiliteten med mindst en faktor 10 ved hjælp af dotering for at gøre materialet anvendeligt i praksis.</p>
			<p>De nævner også, at det er også et problem, at de optimale betingelser for dyrkning af lagene var en høj temperatur på 550 grader Celsius.</p>
			<p>Jiwoong Park og Co. skriver afslutningsvis i deres artikel, at deres metode gør det muligt at dyrke, forme og integrere flere monolag af høj kvalitet. Det skaber et grundlag for en atomtynde integrerede kredsløb. Det synspunkt er Mark og Hersham langt hen ad vejen enige i.</p>
		</section>
		  </div></body></html>
