---
layout:     post
title: 	    "Al-Shabaab truer Kenya med nye angreb"
post_author:	    
post_date:	    Sat, 04 Apr 2015 12:53:42 +0200
post_site:	    politiken.dk 
post_link:	    http://politiken.dk/udland/ECE2616138/al-shabaab-truer-kenya-med-nye-angreb/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
»Kenyanske byer vil blive røde af blod«. 
</p><p>
Sådan lyder en ny trussel fra den islamistiske gruppe al-Shabaab, der torsdag 
dræbte mindst 147 mennesker på et universitet i Kenya og sårede yderligere 
104. 
</p><p><b class="ext-link">ANGREB</b><a class="embeddedlink" href="http://politiken.dk/udland/ECE2614767/bevaebnede-maend-stormer-universitet-i-det-nordlige-kenya/">Bevæbnede mænd stormer universitet i det 
nordlige Kenya</a></p><p>
Den somaliske gruppe advarer Kenya om, at den vil føre en »lang og grusom« 
krig mod landet og truer samtidig med at gennemføre »et nyt blodbad« i 
Kenya. 
</p><p>
Ifølge gruppen vil den hævne sig på Kenyas »undertrykkende politik« og de 
vælgere, der »styrker politikerne ved at genvælge dem«. 
</p><p>
»Derfor vil I betale prisen i blod«, skriver gruppen i en meddelelse ifølge 
AFP. 
</p><p>
Torsdagens angreb har skabt liv i en gammel debat i Kenyas hovedstad, Nairobi, 
hvor det diskuteres, om landets sikkerhed er god nok. Men ifølge al-Shabaab 
nytter det ikke noget at forsøge at forhindre flere angreb. 
</p><p>
»Uanset hvor mange forholdsregler og sikkerhedsforanstaltninger I indfører, 
kan I ikke garantere jeres sikkerhed, forpurre endnu et angreb eller 
forhindre endnu et blodbad i at finde sted i jeres byer«, siger al-Shabaab i 
en meddelelse ifølge Reuters. 
</p><p><b>Obama lover støtte til Kenya</b></p><p>
Den amerikanske præsident, Barack Obama, ringede fredag aften til Kenyas 
præsident, Uhuru Kenyatta, for at kondolere efter torsdagens angreb. Obama 
har efterfølgende sagt i en udtalelse, at han lover støtte til de kenyanske 
myndigheder. 
</p><p>
»Ord er ikke tilstrækkelige til at fordømme terrorhandlingerne på Garissa 
University College, hvor uskyldige mænd og kvinder brutalt blev slagtet«, 
siger han i udtalelsen. 
</p><p>
»Vi vil stå side om side med de kenyanske myndigheder og det kenyanske folk i 
kampen mod terrorisme«, fortsætter han ifølge NBC News. 
</p><p>
Tre dage før torsdagens angreb blev det annonceret, at Obama skal på besøg i 
Kenya til juni til den årlige begivenhed The Global Entrepreneurship Summit, 
som har til formål at styrke båndene mellem forretningsledere, 
organisationer og iværksættere fra USA og muslimske samfund verden over. 
</p><p>
Det besøg agter han at gennemføre, understreger Obama overfor Kenyas 
præsident. 
</p><p><b>Overlevende gemte sig under lig</b></p><p>
Tidligt torsdag morgen stormede maskerede mænd Garissa University College i 
Kenya. De maskerede, militante mænd, der senere viste sig at være fra 
al-Shabaab-gruppen, bevægede sig rundt på universitetet og skød løs, mens de 
spurgte studerende, om de var muslimer eller kristne. Dem, der svarede, at 
de var kristne, blev dræbt. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/udland/ECE2614894/gidseldrama-i-gang-paa-kenyansk-universitet-flere-vagter-draebt/">Gidseldrama i gang på kenyansk 
universitet: Flere vagter dræbt</a></p><p>
Mændene holdt efterfølgende gidsler på universitetet. Angrebet stod på i 
næsten 16 timer, før sikkerhedsstyrker fik kontrol over situationen. 
</p><p>
Det kenyanske politi anholdte i går tre personer og har nu anholdt yderligere 
fem personer, der menes at have forbindelse til torsdagens angreb, siger 
landets indenrigsminister, Joseph Nkaissery, ifølge CNN. Under en 
gennemsøgning af universitetet fredag fandt politiet en mand, der ikke var 
studerende, som gemte sig under en seng. Manden blev anholdt og mistænkt for 
medvirken til angrebet. 
</p><p>
Efter fundet af manden under sengen begyndte politiet endnu en gennemsøgning 
af bygningen. Det resulterede i, at tre overlevende studerende blev fundet. 
En kvinde gemte sig under en bunke lig, en anden kvinde gemte sig i et 
garderobeskab, og en mandlig studerende gemte sig på et badeværelse, skriver 
CNN. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/udland/ECE2615167/vidne-i-kenya-jeg-har-aldrig-i-mit-liv-vaeret-saa-bange/">Vidne i Kenya: Jeg har aldrig 
i mit liv været så bange</a></p><p>
Overlevende har fortalt om de makabre måder, hvorpå de holdt sig i live. En 
studerende, Hellen Titus, har fortalt, hvordan hun smurte sig selv ind i 
blod fra sine døde medstuderende, hvilket fik gerningsmændene til at tro, at 
hun var død. 
</p><p>
»Jeg gned bare mig selv, smurte mig selv ind i det blod. De sprang mig over«, 
siger hun ifølge CNN. 
</p><p><b>Blodigste angreb i Kenya siden 1998</b></p><p>
Torsdagens blodige angreb skulle ifølge al-Shabaab gruppen være hævn for 
Kenyas militære tilstedeværelse i Somalia. Al-Shabaab stod også bag angrebet 
på indkøbscentret Westgate i den kenyanske hovedstad Nairobi i september 
2013, hvor 67 mennesker blev dræbt. 
</p><p>
Angrebet på universitetet i Garissa er det blodigste angreb, 
al-Shabaab-bevægelsen nogensinde har gennemført, og målt i menneskeliv er 
angrebet på universitetet i Garissa det dødeligste i Kenya siden 
bombeangrebet mod USA's ambassader i Kenya og Tanzania i 1998. Her døde over 
300 mennesker, mens omkring 500 blev såret. Al-Qaeda tog efterfølgende 
ansvaret for angrebet. 
</p><p class=" bl-elem">
Efter torsdagens angreb i Garissa har politiet i Kenya indført udgangsforbud i 
de kommende dage mellem klokken 6.30 og 18.30. Universitetet er desuden 
blevet lukket af undervisningsministeriet på ubestemt tid, og de studerende 
har nu samlet sig i store grupper i byens lufthavn, hvor de venter på at 
blive fløjet hjem til deres hjembyer, skriver CNN. 
</p>	
</div>

</div></body></html>
