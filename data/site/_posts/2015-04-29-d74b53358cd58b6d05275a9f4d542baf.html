---
layout:     post
title: 	    "Prisstigning og pant på grænsedåser kan være på vej"
post_author:	    
post_date:	    Wed, 29 Apr 2015 22:38:45 +0200
post_site:	    politiken.dk 
post_link:	    http://politiken.dk/oekonomi/ECE2648946/prisstigning-og-pant-paa-graensedaaser-kan-vaere-paa-vej/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Tørstige danskere kan godt begynde at forberede sig på at skulle betale pant 
for øl- og sodavandsdåser, som købes lige syd for den dansk-tyske grænse.
</p><p>
Den slesvig-holstenske miljøminister, Robert Habeck, fremlagde nemlig i dag et 
nyt dåsepantsystem, som kan blive indført i grænsesupermarkederne, skriver 
Flensborg Avis.
</p><p>
Lige nu betaler danskerne ikke pant på dåser købt på en smal stribe jord lige 
syd for den dansk-tyske grænse, hvilket medfører tusindvis af danske øl- og 
sodavandsshoppere syd for grænsen hvert år.
</p><p>
Men nu foreslår Robert Habeck, at det danske pantsystem fremover også skal 
bruges til de dåser, som danskerne køber i grænsehandlen.
</p><h3>
Danskere kan få pant for tyske dåser
</h3><p>
Adskillige danske ministre har i årevis kæmpet for at få Tyskland til at 
droppe undtagelsen om pantfri dåser i grænsehandlen, mens man fra tysk side 
har været bange for at miste de mange job, som findes i tilknytning til den 
livlige grænsehandel, skriver Flensborg Avis.
</p><p>
Men nu ønsker tyskerne alligevel at opkræve pant på dåserne - en pant, som 
danskerne kan få tilbage ved at aflevere dåserne hjemme i Danmark.
</p><p>
Desuden vil hver dåse blive pålagt moms på cirka 2,5 eurocent, som tilfalder 
den tyske statskasse, skriver Flensborg Avis.
</p><p>
Aftalen er tilsyneladende klar til underskrivelse mellem regeringerne i Kiel 
og København, men endnu vil den danske miljøminister Kirsten Brosbøl (S) 
ikke løfte sløret for en eventuel aftale.
</p><p class=" bl-elem">
»Jeg kan bekræfte, at vi er i en god dialog med Tyskland og Slesvig-Holsten om 
en løsning på pant fra emballage i grænsehandlen«, siger ministeren til 
avisen.
</p>	
</div>

</div></body></html>
