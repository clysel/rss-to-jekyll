---
layout:     post
title: 	    "2014 var endnu et rekordår for DTU-startups"
post_author:	    Adam Fribo
post_date:	    Tue, 12 May 2015 11:40:00 +0000
post_site:	    www.version2.dk 
post_link:	    http://www.version2.dk/artikel/2014-var-endnu-et-rekordaar-dtu-startups-184089?utm_medium=feed&utm_source=version2.dk&utm_campaign=it_nyheder
---
<html><body><div><section class="body">
    <p>De ansatte og studerende fra Danmarks Tekniske Universitet startede i fjor 51 nye virksomheder, hvilket gør 2014 til rekordår for DTU-startups.</p>

<p>Det fremgår af en <a href="http://www.dtu.dk/Nyheder/Nyhed?id=d559193c-0e74-4a5c-91ca-ca8ce7bfd0f0">pressemeddelelse</a> fra universitetet.</p>

<p>De studerende stod bag 21 nye virksomheder, mens de ansatte stod for 30, og projekterne spænder bredt fra den miljøvenlige skraldespand DropBucket til Eupry, der forbinder realtidsmonitorering af følsomme vacciner med smartphones.</p>



<p>Marianne Thellersen, der er koncerndirektør for innovation og entreprenørskab på DTU, mener, at nøglen til succesen ligger i en startup-kultur, hvor man flittigt deler erfaringer og hjælper hinanden.</p>

<p>»Jeg ser, at flere af dem, der har startet en ny virksomhed herhjemme, er gode til at give tilbage ved at være mentorer, deltage i advisory boards eller agere som business angels for nye iværksættere. På den måde skabes der smittende entusiasme, imens der deles viden og erfaringer. Det er meget positivt,« siger hun.</p>

<p>Tre fjerdedele af institutterne på DTU har i 2014 bidraget med en eller flere startup-virksomheder, og alle institutter har nu en innovationsansvarlig.</p>
  </section>

  
  
  
  </div></body></html>
