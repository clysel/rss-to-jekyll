---
layout:     post
title: 	    "Skat har fejlet i en ny lækagesag"
post_author:	    
post_date:	    Thu, 19 Mar 2015 22:31:45 +0100
post_site:	    politiken.dk 
post_link:	    http://politiken.dk/oekonomi/dkoekonomi/ECE2595908/skat-har-fejlet-i-en-ny-laekagesag/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Først kunne Politiken afsløre, at Skat i årevis ignorerede verdens største 
banklækage fra HSBC i Schweiz. 
</p><p>
Nu viser en deraf affødt undersøgelse, at Skat også har negligeret en anden 
lækage med bankoplysninger om potentielle danske skatteunddragere. 
</p><p>
I september 2013 blev Skat tilbudt oplysninger om 12 danskere med skjulte 
formuer i en udenlandsk bank. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/fasttrack/ECE2593144/ny-eu-skattepakke-lande-skal-udveksle-hemmelige-aftaler/">Ny EU-skattepakke: Lande skal 
udveksle hemmelige aftaler</a></p><p>
Men Skat sagde nej til at købe oplysningerne, og det uden at forelægge sagen 
for ministeren. Og det er i klar strid med en bred politisk aftale fra 2010, 
der fastslår, at skatteministeren fra sag til sag skal tage stilling til 
tilbudte lækager og eventuel betaling for oplysningerne. 
</p><p>
»Der er sket en fejl, fordi den politiske aftale fra 2010 siger, at sagen skal 
forelægges ministeren. Der har Skat selv svaret, at det var forkert, og jeg 
har indskærpet, at det ikke må ske igen«, siger skatteminister Benny 
Engelbrecht (S). 
</p><h3>
Uvildig advokatundersøgelse nødvendig 
</h3><p>
Den nye sag kommer frem, fordi Politiken i artikelserien Swissleaks har 
afsløret, hvordan Skat i adskillige år ignorerede den såkaldte HSBC-liste 
med flere hundrede danske kunder og desuden forsøgte at skjule sin 
passivitet. 
</p><p>
Det fik Enhedslistens skatteordfører, Frank Aaen, til at spørge ministeren, om 
Skat har fået tilbudt andre lækager, og besvarelsen kaster nu lys over denne 
nye sag fra 2013. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/dkoekonomi/ECE2570726/skat-gjorde-intet-ved-laek-om-skattely---og-skjulte-det/">Skat gjorde intet ved læk om 
skattely - og skjulte det </a></p><p>
Det fremgår desuden af svaret, at Skat først nu – halvandet år efter 
henvendelsen i 2013 – har rettet henvendelse til skattemyndighederne i det 
involverede land for at få udleveret bankoplysningerne ad den vej. 
</p><div class="art-quote article-box">
<p class="quote"/>
<blockquote>
<p class="quote-txt">
Henvendelsen til myndighederne sker nu, hvor Skat er blevet opmærksom på, at 
vi ikke har taget dette initiativ tidligere
</p>
<p class="sender">
</p><p class=" bl-elem">Mail fra Skat</p> 

</blockquote>
</div><p>
»Henvendelsen til myndighederne i det pågældende land sker nu, hvor Skat er 
blevet opmærksom på, at vi ikke har taget dette initiativ tidligere«, lyder 
det i en mail fra Skats presseafdeling.</p><p>
For Frank Aaen er den nye lækagesag endnu et eksempel på, at Skat ikke har 
styr på indsatsen mod skattely og danskere med skjulte formuer. 
</p><p>
»Hver gang vi får gravet bare et spadestik, kommer flere og flere ting frem, 
der viser, at Skat har fraprioriteret at arbejde med disse sager. Det 
understreger behovet for, at der skal gennemføres en uvildig 
advokatundersøgelse. I så vigtig en sag kan vi ikke nøjes med, at Skat bare 
har undersøgt sig selv«, siger Frank Aaen. 
</p><h3>
V: Vi har brug for klarhed 
</h3><p>
Venstres skatteordfører, Torsten Schack Pedersen, finder det »fuldstændig 
uacceptabelt«, at den politiske aftale ikke er blevet respekteret, og 
»rystende«, at Skat har ignoreret endnu en lækage: 
</p><p>
»De her sager er stærkt utilfredsstillende. Vi har brug for at få klarhed 
over, hvad der er foregået, så vi vil bestemt ikke udelukke en 
advokatundersøgelse«. 
</p><h3>
En forfærdelig virksomhedskultur 
</h3><p>
Tidligere kontorchef i Skat gennem 22 år, skatteadvokat Michael Bjørn Hansen, 
siger, at den nye sag er nok et tegn på »en forfærdelig virksomhedskultur« i 
Skat. 
</p><p>
»Nogle går og siger, at Skat tøver, fordi det handler om store selskaber og 
personer med stor magt, der har kontakter på højt plan. Det tør jeg ikke tro 
på, men det vil være rimeligt at få lavet en uvildig undersøgelse«, siger 
Michael Bjørn Hansen. 
</p><p>
Trods de mange fejl freder Benny Engelbrecht Skat, som nu er »meget fokuseret« 
på at løse skattelyopgaven. 
</p><p class=" bl-elem">
»Nu skal der være fokus på, at vi rent faktisk får behandlet sagerne, så vi 
kan få skaffet de mulige penge i hus. Men jeg er da glad for, at I har sat 
fokus på denne sag, og at Frank Aaen har stillet spørgsmål, for det har 
givet os lejlighed til at komme helt ud i de alleryderste kroge i vores 
forårsrengøring«. 
</p>	
</div>
</div></body></html>
