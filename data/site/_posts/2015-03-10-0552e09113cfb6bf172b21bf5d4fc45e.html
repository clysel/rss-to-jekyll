---
layout:     post
title: 	    "Eksperter efter Vestas-havari: Elektroniske søkort giver falsk tryghed"
post_author:	    Thomas Djursing
post_date:	    Tue, 10 Mar 2015 11:34:00 +0000
post_site:	    ing.dk 
post_link:	    http://ing.dk/artikel/eksperter-efter-vestas-havari-elektroniske-soekort-giver-falsk-tryghed-174660
---
<html><body><div><section class="body"><p>Fyr navigatøren. Han ku´ bare have læst advarslerne.</p>
			<p>Sådan var reaktionen efter den 40 millioner kroner dyre sejlbåd Vestas Wind blev knust mod et rev med 21 knob i Det Indiske Ocean. Men det er alt for nemt at skyde skylden på navigatør Wouter Verbraak. Hvis en mand med over 20 års erfaring fra verdens hårdeste race kan tolke sit søkort forkert, så kan det ske for enhver.</p>
			<p>Sådan lyder det fra undersøgelseschef Øssur Hilduberg fra Den Maritime Havarikommission, der kalder det misforstået, hvis man kontrafaktisk - og i ren bagklogskab - lægger al skylden på navigatøren.</p>
			<p>»Hver gang man prøver at placere et ansvar, så lærer man intet. Skal vi forstå problemets kerne, så må vi tage udgangspunkt i, at navigatøren ikke så advarslerne om et rev, selvom han kiggede i sine kort flere gange. Det fortæller jo, at det er interaktionen mellem søkortet og manden den er gal med.«</p>
			<p>Ifølge Øssur Hilduberg, så er fejltolkningen af elektroniske søkort meget udbredt, og det står altid øverst på havariundersøgernes tjekliste, når de skal undersøge en grundstødning. Problemet vokser nemlig i takt med at kortenes kompleksitet stiger.</p>
			<p>»En stor del af problemet ligger i layoutet og designet, og vi ser kompleksiteten vokse voldsomt i disse år. Man forsøger at proppe stadig flere data ind i systemet i et forsøg på at klæde navigatøren bedre på. Men i virkeligheden klæder man ham af, fordi han ikke kan håndtere al den data,« siger Øssur Hilduberg.</p>
			<p>I Søfartsstyrelsen er man også bekendt med den problemstilling:</p>
			<p>»Vi siger lidt populært, at de fleste ulykker sker, fordi folk glemmer at se ud af vinduet. Den stigende mængde af information gennem alt fra radar, satellit, AIS, elektroniske søkort og papirkort giver simpelthen overload af informationer og stress. Der er behov for større fokus på brugervenlighed og pædagogik,« siger Martin John, der er synschef i Søfartsstyrelsen.</p>
			<p>Samme melding kom også fra Geodatastyrelsen for to år siden, der i forbindelse med IMO-krav om elektroniske søkort advarede om, at især zoomfunktionerne får navigatøren til at miste overblikket, især på små skærme.</p>
			<h2>Må ikke bruges til navigation</h2>
			<p>Forud for havariet af Vestas Wind havde navigatøren tjekket sejlruten både på sin egen pc og på skibets navigationscomputer, der godt nok indeholdt advarsler om et rev ud for Mauritius. Men den advarsel kom ikke frem, fordi navigatøren brugte zoomfunktionen på en måde, der ikke afslørede revet. Samtidig valgte navigatøren aldrig at åbne det såkaldte ‘chart bound’ der indeholdt en visning af revet - formentlig fordi det fremstod for utydeligt i visningen på søkortet C-map.</p>
			
			<p>Netop C-map er brugt verden over ikke kun af fritidssejlere, men også på kommercielle fragtskibe. Og både<a href="http://www.volvooceanrace.com/static/assets/content_v2/media/files/m36616_team-vestas-wind-inquiry-report-released-on-9-march-2015.pdf"> rapporten</a> om havariet, og Øssur Hilduberg hæfter sig ved, at C-map systemet bliver leveret sammen med flg. bemærkning:</p>
			<p>“UNLESS OTHERWISE SPECIFIED BY NATIONAL MARITIME AUTHORITIES, THE DATA LICENSED HEREUNDER IS INADEQUATE AS A PRIMARY MEANS OF NAVIGATION, AND SHOULD BE USED ONLY AS A SUPPLEMENT TO OFFICIAL GOVERNMENT CHARTS AND TRADITIONAL NAVIGATION METHOD”</p>
			<p>Med andre ord, så skriver udviklerne af C-map, at det kan være for upræcist at bruge til navigation. Og heri ligger et helt grundlæggende problem, mener Øssur Hilduberg.</p>
			<p>»Det er jo tankevækkende, at der lige foran navigatøren på alverdens skibe befinder sig et navigationssystem, som direkte advarer om, at det er for upræcist til navigation. Men systemet er fremstillet, så det vækker tillid, og da det virker fremragende i over 99 procent af alle tilfælde, så styrker det tilliden til systemet. Men det giver falsk tryghed,« siger han.</p>
			<p>Selvom kommercielle fragtskibe typisk også sejler med godkendte elektroniske søkort, så er brugen af kort som C-map vidt udbredt, men de bør ikke forbydes, mener hverken Øssur Hilduberg eller Martin John. De ikke-godkendte systemer kan nemlig være gode supplementer til godkendte systemer eller papirkort.</p>
			<p>Godkendte søkort er nemlig vektoriserede, hvilket blandt andet vil sige, at alle advarsler følger med hele vejen gennem alle zoomfunktionerne. Men de godkendte søkort kan forekomme uoverskuelige for ikke-trænede folk, og derfor kan de være problematiske for fritidssejlere at bruge og unødigt komplicerede for erhvervssejler i nogle situationer, mener Martin John fra Søfartsstyrelsen.</p>
			<p>Vestas Wind er nu ved at blive repareret i Italien i håb om at gøre den sejlklar til den sidste del af Volvo Ocean Race. Reparationen er dog meget omfangsrig, da både køl og ror knækkede, ligesom der kom store huller i bådens skrog.</p>
			<p>Når Vestas Wind er sejlklar igen, bliver det dog uden navigatør Wouter Verbraak.</p>
			<p><strong>Se Vestas Wind smadre ind i revet</strong><br/><section class="video plugin"/></p>
			
			<p/></section></div></body></html>
