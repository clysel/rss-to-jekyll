---
layout:     post
title: 	    "Militærforskere: F-35 er ikke katten i sækken, men det bliver muligvis en grim kat"
post_author:	    Steffen McGhie
post_date:	    Fri, 27 Mar 2015 15:27:00 +0000
post_site:	    ing.dk 
post_link:	    http://ing.dk/artikel/militaerforskere-f-35-er-ikke-katten-i-saekken-men-det-bliver-muligvis-en-grim-kat-175122
---
<html><body><div><section class="body"><p>De mange fejl på F-35-kampflyet vil formentlig ikke afføde fordyrelser for Danmark, hvis man herhjemme vælger det problemplagede fly som afløser for F-16.</p>
			<p>Det siger militærforskere til Ingeniøren, efter at det amerikanske forsvarsministerium har offentliggjort en rapport om Lockheed Martins F-35 med harsk kritik af det højteknologiske kampfly, som stadig er under udvikling i samarbejde med det amerikanske forsvar.</p>
			<p>Rapporten fra det amerikanske forsvarsministeriums analyseafdeling DOT&amp;E belyser en række alvorlige problemer, så som høj brandrisiko, ukontrollerede handlinger ved høje hastigheder, falske alarmer i diagnosesystemet, upålidelige data i pilothjelmens visir-display, softwarefejl i tusindvis og en række 'uacceptable nødløsninger'. Samtidig har det amerikanske forsvars programkontor bag udviklingen af kampflyet, Joint Program Office (JPO), ifølge den nye rapport sminket fejlstatistikken.</p>
			
			<p>F-35, også kendt som Joint Strike Fighter eller JSF, er ligesom Boeings F/A-18 Super Hornet og Eurofighter Typhoon finalist i konkurrencen om at blive Danmarks næste kampfly.<br/><aside class="plugin right box">
			  Kampfly for milliarder</aside></p>
			<p><strong>Forsvaret skal</strong> fra 2020 erstatte F-16 med et nyt kampfly. Kontrakten ventes at blive på mellem 20 og 30 mil­liarder kroner.<br/><strong>Forsvarsministeriet</strong> bekræftede i juni, at tre fly endnu er med i kapløbet: amerikanske Lockheed Martins F-35A (Joint Strike Fighter), amerikanske Boeings F/A-18 Super Hornet og det fælleseuropæiske Eurofighter Typhoon.<br/><strong>Forsvarskommandoens</strong> projektkontor skal i 2015 levere en evaluering af de tre kandidater. På den baggrund skal politikerne medio 2015 vælge Danmarks nye kampfly.<br/><strong>Følg Ingeniørens</strong> dækning på ing.dk's fokus <a href="http://ing.dk/fokus/kampfly-milliarder">Kampfly for milliarder</a>.
			<br/>
			Men flere af problemerne i rapporten har stået på i flere år, og det er ikke givet, at problemerne er udbedret, når Danmark i løbet af 2015 skal vælge nyt kampfly.</p>
			<h2>Skal møde kravspecifikationerne</h2>
			<p>Ikke desto mindre er det usandsynligt, at viften af problemer med F-35 vil ramme Danmark økonomisk, såfremt de danske politikere vælger at købe det kontroversielle fly, siger major ved Forsvarsakademiet Jacob Barfoed.</p>
			<p>»Danmark bliver formentlig ikke ramt af en ekstraregning; vi kan derimod blive ramt af forsinkelser,« siger Jacob Barfoed. Han har frem til 2013 arbejdet med planlægning af luftoperationer i Flyvevåbnet og har tidligere som operativ F-16-pilot fløjet internationale operationer.</p>
			<p>Kampflyindkøbet kommer med al sandsynlighed til at foregå efter en såkaldt OTE-model (Operationel Test and Evaluation), hvorved Danmark først accepterer at modtage de nye kampfly, når det er dokumenteret, at flyene lever op til kravspecifikationerne.</p>
			<p>»Indkøb efter OTE-processen består af en udviklingsfase, en testfase med dertil hørende fejlrettelser, og så en operativ testfase. Køberlandene deltager med piloter og tekniske eksperter. Og man accepterer først leverancen, når produktet er som specificeret. Sådan vil det højst sandsynligt foregå, når vi køber et nyt kampfly,« siger Jacob Barfoed.</p>
			
			<p>Han baserer blandt andet sin vurdering på forsvarets tidligere indkøb af opgraderingspakker til F-16-kampflyene gennem følgegruppen af F-16-lande, det såkaldte F-16 Multinational Fighter Programme. De er sket efter samme OTE-model og har blandt andet omfattet købet af kampflyets sigtesystem Helmet Mounted Cueing System, 3D-lydteknologi, GPS, radaropgraderinger og ikke mindst en række softwarepakker.</p>
			<p>Således kommer den danske stat ikke til at hænge på regningen i tilfælde af fortsatte problemer med F-35. Konsekvensen, hvis Danmark køber F-35, bliver snarere, at indfasningen af de nye kampfly bliver forsinket. Det kan til gengæld også blive et alvorligt problem, eftersom forsvarets bedagede F-16-kampfly skal udfases i 2024 efter mere end 40 års tjeneste.</p>
			<p>»Problemerne med F-35 kan stadig blive et væsentligt problem i Danmark. For hvis problemerne ikke er løst i 2020, kan vi ikke indfase F-35 til operationer som planlagt. Det kan betyde, at vi skal forlænge levetiden for F-16 til bestemte typer af opgaver. Det kan være en udfordring, fordi F-16 på det tidspunkt vil have nået enden af sin levetid,« siger Jacob Barfoed.</p>
			<h2>Den amerikanske regering er sælger</h2>
			<p>Heller ikke Henrik Ø. Breitenbauch, seniorforsker ved Center for Militære Studier frygter fordyrelser i det tilfælde, at Danmark vælger at købe F-35. Et dansk indkøb af F-35 (eller af Boeings F/A-18) kommer til at foregå som en såkaldt government-to-government-handel, hvorved det formelt er den amerikanske regering, der står som sælger af kampflyet. Og det amerikanske forsvar køber selv over 2.400 eksemplarer af kampflyet.</p>
			<p>»Det helt store spørgsmål er jo, om vi tror på, at den amerikanske stat vil sørge for at, at flyet kan bruges. Vi er en lillebitte kunde, så hvis der opstår problemer med flyet, efter at vi har købt det, bliver det ikke os, men Pentagon, der tager slagsmålene med Lockheed Martin. Og i det tilfælde vil jeg godt satse penge på, at Pentagon bliver vinderen,« siger Henrik Ø. Breitenbauch.</p>
			<p>Han ser dog, lige som Forsvarsakademiets Jacob Barfoed, en risiko for forsinkelser. I den forbindelse er det en fordel, at Danmark i 2009 og igen i 2010 udskød valget af nyt kampfly. Dermed har Lockheed Martin endnu fem år til at udbedre kampflyets fejl, før de skaber problemer i en dansk kontekst.</p>
			<p>»Fordi F-35 skal kunne så mange ting og erstatte så mange forskellige fly, bliver det jo med lidt tilbageholdt åndedræt, vi følger processen, hvis vi vælger F-35. Set i det lys er det positivt, at regeringen i sin tid udskød beslutningen. Det vil alt andet lige give en højere grad af sikkerhed i projektet,« siger Henrik Ø. Breitenbauch.</p>
			<h2>Katten i sækken?</h2>
			<p>Også lektor ved Forsvarsakademiet, Peter Viggo Jakobsen, frygter, at de mange problemer med F-35 vil afføde forsinkelser i implementeringsprocessen, hvis Danmark køber F-35. Han påpeger dog, lige som sine to kolleger, at det er den amerikanske regering, der formelt har ansvaret for udviklingen af kampflyet.</p>
			<p>»Generelt må man sige, at processen med F-35 har været så fejlbehæftet, at man må regne med at købe katten i sækken: Man får ikke et fly, hvor det hele bare spiller fra dag ét. Man er derfor nødt til, hvis man køber F-35, at sætte sin lid til, at amerikanerne vil få løst problemerne, fordi de selv satser på det kampfly,« siger Peter Viggo Jakobsen.</p>
			
			<p>Men netop fordi, JSF-udviklingsprogrammet er bliver kontrolleret af det amerikanske forsvarsministeriums analyseafdeling DOT&amp;E, som rådgiver den amerikanske forsvarsminister om tests og evalueringer af nye våbensystemer, er risikoen for nye, uopdagede problemer med flyet usandsynlige, siger Jacob Barfoed.</p>
			<p>»Det er klart, at i forhold til de andre to færdigudviklede kandidater, er det et meget mere fejlplaget fly. Men det er en fordel for os som potentielle kunder, at JSF-udviklingsprogrammet bliver underlagt kontrol af DOT&amp;E. Det er et uafhængigt organ, som fastholder producenten på specifikationerne. Det giver på trods af alle de mange fejl en vis tryghed som kunde, fordi man netop ikke køber katten i sækken. Det kan så godt være, at man køber en grim kat. Men problemerne er velbelyst,« siger han.</p>
			<p>Læs rapporten fra Defense Department’s Director of Operational Test and Evaluation <a href="http://www.dote.osd.mil/pub/reports/FY2014/pdf/dod/2014f35jsf.pdf">her</a>.</p>
		</section></div></body></html>
