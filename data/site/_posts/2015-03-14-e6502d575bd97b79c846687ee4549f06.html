---
layout:     post
title: 	    "Politichef erkender løgn i Hillsborough-tragedien"
post_author:	    
post_date:	    Sat, 14 Mar 2015 14:16:14 +0100
post_site:	    politiken.dk 
post_link:	    http://politiken.dk/sport/fodbold/ECE2587661/politichef-erkender-loegn-i-hillsborough-tragedien/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-quote article-box">
<p class="quote"/>
<blockquote>
<p class="quote-txt">
Jeg vil bare gerne fortælle Liverpool-fansene, at jeg fortryder, jeg løj, og 
jeg vil fortryde det til den dag, jeg dør
</p>
<p class="sender">
David Duckenfield 
</p>
</blockquote>
</div><p>
Om lidt over en måned, nærmere bestemt 15. april, er det 26 år siden, at 
engelsk fodbold var ude for den største katastrofe i historien. 
</p><p>
Hillsborough-tragedien i Sheffield, hvor 96 Liverpool-fans mistede livet i en 
FA Cup-semifinale mod Nottingham Forest, går over i historien af flere 
årsager. Både var det dybt tragisk, at 96 personer mistede livet, men 
tragedien har præget aviserne siden da, for der er stadig tvivl om, hvad der 
egentlig skete.
</p><p>
Politiets sikkerhedsansvarlige på stadion, David Duckenfield, rapporterede 
efter tragedien til FA’s ansvarlige Graham Kelly, at fulde Liverpool-fans 
uden billet havde stormet hegnet ind til stadion, som sendte dem ind i en 
tunnel, der førte dem til de allerede overfyldte tribuner. 
</p><h3>
Det var en kæmpe fejl
</h3><p>
Episoden er siden blevet undersøgt nærmere, da vidneudsagn var i modstrid med 
de meldinger, som politiet kom med. Hidtil ukendte dokumenter blev for få år 
tilbage offentlige, der påviste, at David Duckenfield var manden, der 
tillod, at porten ind til stadion skulle åbnes. Det førte til en retssag mod 
den i dag 70-årige Duckenfield, og i denne, som fandt sted tidligere i denne 
uge, erkendte Duckenfield, at han havde løjet.
</p><p>
Anklager Christina Lambert spurgte i retten David Duckenfield, om han havde 
løjet i sine rapporter, og hertil svarede Duckenfield.
</p><p>
»Ja, frue«.
</p><p>
»Jeg vil bare gerne fortælle Liverpool-fansene, at jeg fortryder, jeg løj, og 
jeg vil fortryde det til den dag, jeg dør. Det var en kæmpe fejl, og der er 
ingen undskyldninger. Jeg håber, at familierne til de døde stoler på min 
dybeste undskyldning«, sagde Duckenfield i retssagen ifølge the Telegraph.
</p><h3>
De stjal fra de døde
</h3><p>
Mange forskellige historier om hændelserne på Hillsborough Stadium har 
verseret, og den engelske avis The Sun bragte efter tragedien historier om, 
at Liverpool-fans på stadion stjal fra de omkomne og tissede på politiet. 
Avisen er siden blevet boykottet i Liverpool, fortæller formanden for den 
danske Liverpool-fanklub Alex Bruun, der glæder sig over, at puslespillet så 
småt er ved at falde på plads.
</p><p>
»Selvfølgelig er det godt, at det endelig kommer frem. Det har folk jo ment i 
årevis, ja nærmest siden det skete. Nu er vi kommet dertil, hvor det er i 
overensstemmelse med det, der skete. Så det er da rart, at man nærmer sig at 
kunne sætte et punktum for, hvordan det var«, siger han.
</p><p>
Grundet de mange usikkerheder ved tragedien på Hillsborough, fik episoden et 
noget uheldigt efterspil. Påstande om løgne fra politiets og især David 
Duckenfields side skabte et dårligt forhold i Liverpool mellem folket og 
politiet, og alt dette kunne man have undgået, mener Alex Bruun.
</p><h3>
Det var nok på grund af chok og stress
</h3><p>
»Det hjælper jo ikke noget bare at benægte. Havde de sagt fra starten, at det 
var en fejl, og de var kede af det, så var det aldrig blevet så stort et 
tema, som det efterfølgende blev. Selvfølgelig kan man ikke ændre på, at der 
var folk, der omkom. Der er en masse mennesker, der er beskyldt for at lyve, 
om det de har sagt, fordi han har gjort, som han har gjort«, siger han.
</p><p>
David Duckenfield benægtede i retten, at han havde løjet fordi, han troede, 
det var ham, der var årsagen til de mange døde fans. 
</p><p>
»Det var nok på grund af chok og stress«, sagde Duckenfield. 
</p><p>
David Duckenfield fortalte yderligere i retten, at han blev grebet af panik, 
da han stod i en meget stressende situation på grund af de mange fans og 
anede ikke, hvad ordren ville medføre. Duckenfield erkendte også, at han 
ikke var den rette mand til jobbet.
</p><p class=" bl-elem">
Undersøgelserne af Hillsborough-tragedien er endnu ikke afsluttede.
</p>	
</div>
</div></body></html>
