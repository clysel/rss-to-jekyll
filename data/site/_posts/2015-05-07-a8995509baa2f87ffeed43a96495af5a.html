---
layout:     post
title: 	    "Fælles frokost giver madmod hos ungerne i Æblehuset"
post_author:	    
post_date:	    Thu, 07 May 2015 07:55:54 +0200
post_site:	    politiken.dk 
post_link:	    http://politiken.dk/forbrugogliv/sundhedogmotion/ECE2658048/faelles-frokost-giver-madmod-hos-ungerne-i-aeblehuset/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
»Rikke, Rikke, hvad skal vi have at spise i dag«? 
</p><p>
5-årige Andreas strækker hals for at se over ruden og ind igennem den store 
åbning til køkkenet, hvor madmor Rikke Friis Malver er i gang med at lægge 
hakkede romaineblade og rødløg i skåle. 
</p><p>
»Pasta med bacon, brændenældepesto og salat«, svarer hun. 
</p><p>
»Uhh, jeg elsker bacon«, kommer det fra Oscar på 4 år, der står ved siden af 
sin kammerat og følger opmærksomt med i madlavningen. 
</p><h3>
Sanse, dufte, smage 
</h3><p>
Vi er i børnehaven Æblehuset i Herlev. Her er institutionens fælles madordning 
en stor del af hverdagen. For det er vigtigt, at børnene får sunde vaner, 
viden om råvarer og gode oplevelser med at indtage et måltid, siger leder 
Lars Danielsen. 
</p><p><b class="ext-link">LÆS ARTIKEL</b><a class="embeddedlink" href="http://politiken.dk/forbrugogliv/forbrug/tjekmad/ECE2655677/forskning-boern-faar-sunde-madvaner-af-frokostordninger/">Forskning: Børn får sunde 
madvaner af frokostordninger</a></p><p>
»I modsætning til madpakker, der ofte er ensidige, indeholder vores måltider 
ingredienser, der kan sanses, duftes og smages i mange nuancer. Det er en 
garanti for, at alle får en sund og spændende frokost«. 
</p><p>
Sådan er det langt fra alle steder. En rundspørge blandt landets kommuner 
foretaget af det uafhængige analyse- og forskningsbureau Bureau 2000 viser, 
at 22 procent af landets børnehaver har frokostordninger. 
</p><h3>
Effekt på madvaner 
</h3><p>
Det er for få, lyder meldingen fra en forskergruppe på Aalborg Universitet, 
der i et ph.d.-projekt har fundet en klar sammenhæng mellem madpædagogik og 
sundhed blandt de små. 
</p><p>
»Frokostordninger har tit en effekt på blandt andet børnenes indtag af frugt 
og grønt samt deres viden om sund mad«, fortæller ph.d.-studerende Mette 
Vang Mikkelsen, der står bag dele af forskningsprojektet FRIDA - 
Frokostordninger i Dagtilbud. 
</p><p>
»Og hvis maden samtidig bliver suppleret med pædagogiske overvejelser om, 
hvordan man taler om maden, så vil det have en indflydelse på børns 
madvaner«, siger hun. 
</p><h3>
180 liter birkesaft 
</h3><p>
Netop de pædagogiske overvejelser omkring måltiderne fylder en del i 
Æblehuset. Første skridt var at flytte køkkenet ind midten af institutionen, 
så børnene kan følge med i tilberedningen af retterne, der i denne uge 
indtil videre har budt på quinoagrød, blomkålssuppe med paprika, rugbrød med 
mørbrad og bok choy. 
</p><p>
Grøntsagerne henter køkkenassistent Rikke Friis Malver i en jordkælder ved 
legepladsen, hvor hun også ofte tilbereder dele af middagsmåltidet over bål, 
mens ungerne flokkes omkring hende, får smagsprøver og lærer navne på 
grøntsager og rødder, de aldrig har smagt før. 
</p><p><span class="img-contimg-fl-center"><img class="image inlineLightBox" src="http://multimedia.pol.dk/archive/00934/Madordning_for_b_rn_934204y.jpg" alt="" border="0"/><span class="caption"><span class="f-img-caption">Madmor. 
</span>Rikke Friis Malver er uddannet køkkenassistent. Hun elsker sit job, hvor hun får mulighed for at give børnene i Æblehuset et godt forhold til mad.</span></span></p><p>
Snart skal der etableres en køkkenhave med højbede og buske, hvor børnene kan 
være med til at dyrke og høste deres frokost, ligesom de i forrige uge kunne 
være med til at tappe 180 liter birkesaft fra børnehavens to træer. De er 
siden blevet omdannet til sirup, bolledej og saftevand. 
</p><p>
»Vi går meget op i, at de får set, hvor tingene kommer fra, og vi prøver at 
skabe dialog omkring maden«, fortæller leder Lars Danielsen. 
</p><h3>
345 kroner om måneden 
</h3><p>
»Her er der ikke noget, der hedder at være kræsen. I stedet bruger vi begrebet 
’madmod’. Vi taler med børnene om, at det er modigt, når man tør smage 
forskellige ting. Og det er der rigtig mange, der gerne vil«. 
</p><p>
Frokostordningen koster 345 kroner om måneden for forældre til Æblehusets 
børn. Resten af udgifterne betaler Herlev Kommune, der indførte 
obligatoriske madordninger i alle deres børnehaver i 2010. I andre af 
landets kommuner er frokost i institutionerne betydeligt dyrere for 
forældre. I Allerød Kommune koster det for eksempel 910 kroner månedligt, 
mens beløbet i mange andre kommuner ligger omkring 500 kroner. 
</p><p>
Det er i langt de fleste kommuner op til forældrebestyrelserne i børnehaverne, 
om der skal være en fælles madordning. Sådan har det været siden januar 
2010, hvor et flertal i Folketinget vedtog en aftale om fleksible 
frokostordninger, der afløste en plan om at gøre ordningerne obligatoriske 
over hele landet. 
</p><h3>
Penge betyder meget 
</h3><p>
Hos pædagogernes fagforening, Bupl, kalder politisk ansvarlig for 0-6-års 
området Lasse Bjerg Jørgensen det »ærgerligt«, at blot hver femte børnehave 
har en obligatorisk frokostordning. 
</p><p>
»Vi hilser de nye forskningsresultater velkomne, for vi ved, hvor stor effekt 
det har, at børnene spiser varieret, sund og prøver flere ting«. 
</p><p>
»En fejlkonstruktion« kalder Bupl loven, der gør det frivilligt for 
forældrebestyrelser, om de vil have madordninger. 
</p><p>
»Det er en stor beslutning for en forældrebestyrelse at træffe på alle andre 
forældres vegne uden nødvendigvis at have viden om, hvordan det kan gøres og 
hvor godt det kan være«, siger Lasse Bjerg Jørgensen, der efterlyser, at 
kommunerne stiller faglig ekspertise til rådighed for bestyrelserne, når de 
skal træffe beslutningerne. 
</p><p>
»Jeg er sikker på, at flere ville sige ja tak, hvis de vidste, hvilke effekter 
det kan have, hvis det bliver gjort ordentligt«. 
</p><h3>
Bange for flymad 
</h3><p>
Ifølge formand for Forældrenes Landsorganisation, Dorthe Boe Danbjørg, er der 
flere faktorer, der gør det lettere for forældrebestyrelser at sige nej end 
ja til en madordning. Blandt andet spiller bekymringen for, at kvaliteten 
vil blive dårlig, en væsentlig rolle, siger hun. 
</p><p>
»Et andet aspekt er selvfølgelig også prisen. Jeg tror, mange forældre synes, 
det er dyrt, især hvis de har 2-3 børn. Det betyder rigtig meget, at de skal 
have ekstra penge op af lommen«. 
</p><p>
Hvad tror du forældrenes respons vil være på studiet, der viser, at der både 
er en pædagogisk læring og en god indflydelse på børns madvaner og 
maddannelse forbundet med frokostordninger? 
</p><p>
»Jeg tror, det er noget, forældre vil stille sig positivt over for. Jeg tror 
bare, mange forældre er bekymrede for, om det bliver flymad, og at der vil 
gå ressourcer fra pædagogerne. Men jeg synes, at alt viden på området taler 
for, at man bør have frokostordninger«. 
</p><h3>
Madkultur for livet 
</h3><p>
På Girafstuen har Rikke Friis Malver præsenteret dagens menu for børnene, der 
nu flokkes omkring fadene med dampende pasta. 
</p><p>
4-årige Benjamin rører forsigtigt i brændenældepestoen. Pædagog Trine Hove 
prøver at komme han skepsis i forkøbet. 
</p><p>
»De brænder ikke mere, når de er blevet hakket helt fint og er blevet til 
mad«, siger hun. 
</p><p><span class="img-contimg-fl-center"><img class="image inlineLightBox" src="http://multimedia.pol.dk/archive/00934/Madordning_for_b_rn_934205y.jpg" alt="" border="0"/><span class="caption"><span class="f-img-caption">Obligatorisk. 
</span>Børnene på Girafstuen spiser hver dag kl 11, når maden er blevet præsenteret af Rikke Friis Malver.</span></span><span class="img-contimg-fl-center"><img class="image inlineLightBox" src="http://multimedia.pol.dk/archive/00934/Madordning_for_b_rn_934203y.jpg" alt="" border="0"/><span class="caption"><span class="f-img-caption">Mum. 
</span>Mille og Maya (fra venstre) spiser lystigt, mens Lucas ikke er meget for dagens menu.</span></span>
Maya, der også er fire år, afbryder fra den anden side af bordet. Hun vil 
vide, hvad de gule, grønne og røde stykker i pastaen er. Hun begynder ivrigt 
at spise af dem, da Trine Hove har sagt, at det er peberfrugter. Også 
Benjamin er kommet godt i gang. Han har smagt på pestoen og vil have mere. 
</p><p>
»Det smager rigtig godt«, siger 4-årige Lucas fra bordenden. 
</p><p>
Hans ven Oscar er knap så begejstret. Han kan hverken lide pestoen eller 
peberfrugterne, siger han. 
</p><p>
»Det er helt i orden, bare du har smagt på det. Du kan bare tage lidt mere af 
det andet så«, siger Trine Hove. 
</p><p>
Fadene er næsten tomme, da børnene begynder at bære deres tallerkener hen i 
Girafstuens køkken og sætter dem i opvaskemaskinen. Rikke Friis Malver står 
i døren og bemærker tilfreds, at dagens ret er gledet ned hos de fleste. 
</p><p>
Lars Danielsen er ikke i tvivl om, at måltider som dette har en større 
indflydelse på børnene end den, der umiddelbart kan ses og mærkes. 
</p><p class=" bl-elem">
»Det er først om 20 år, vi kan måle den langsigtede effekt. Når de er færdige 
med deres pasta-med-ketchup-periode på universitet, hvad begynder de så at 
lave til sig selv? Der har den her prioritering forhåbentlig været med til 
at skabe en madkultur i dem, der rækker hele livet«. 
</p>	
</div>

</div></body></html>
