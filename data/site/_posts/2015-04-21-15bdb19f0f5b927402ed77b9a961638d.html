---
layout:     post
title: 	    "Regeringen: Goldman Sachs var den eneste løsning"
post_author:	    
post_date:	    Tue, 21 Apr 2015 20:35:00 +0200
post_site:	    politiken.dk 
post_link:	    http://politiken.dk/oekonomi/ECE2637462/regeringen-goldman-sachs-var-den-eneste-loesning/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Han brugte ikke ordene, men ifølge finansminister Bjarne Corydon (S) er der 
ikke noget at komme efter, når især Enhedslisten og Dansk Folkeparti igen og 
igen beskylder regeringen for at have gennemført en dårlig og uforståelig 
handel, da investeringsbanken Goldman Sachs sidste år købte sig ind i Dong 
Energy som et led i en finansiel redningsplan for selskabet.
</p><p>
»Hele forløbet har ikke været til hverken min eller regeringens fordel, men 
forretningsmæssigt var det det eneste rigtige. I denne sag handler det ikke 
om min politiske situation, det centrale er selskabet«, sagde Bjarne Corydon 
i dag under et maratonlangt åbent samråd om salget i Folketingets 
Finansudvalg.
</p><p>
Her skulle han besvare en byge af spørgsmål om blandt andet værdifastsættelsen 
af Dong, andre bud på aktierne, og om Dong Energy reelt var i akut finansiel 
nød, da regeringen fik sin beslutning godkendt i finansudvalget sidste år. 
</p><p>
Det efterfølgende kaos, hvor SF forlod regeringen og mistede sin partiformand, 
mens flere fremtrædende medlemmer sprang til andre partier, er kendt, men 
baggrunden for salget bliver ved med at hjemsøge Christiansborg.
</p><p><b class="ext-link">LÆS ARTIKEL </b><a class="embeddedlink" href="http://politiken.dk/oekonomi/ECE2636279/dong-intet-mystisk-i-timingen-af-nyheden-om-milliardindtaegt/">Dong: Intet mystisk i timingen 
af nyheden om milliardindtægt</a></p><p>
I dag skrev Politiken, at selskabets kreditværdighed takket være 
milliardindtægter fra et salg af vindmøller – straks efter at de nye ejere 
var lukket indenfor – blev så positiv, at det gjorde det muligt at følge 
Enhedslistens og DF’s ønske om en timeout før den endelige beslutning.
</p><p>
Kristian Thulesen Dahl (DF) ville have en forklaring på, hvordan de mange 
milliarder fra salget hang sammen med forklaringer fra ministeren til 
finansudvalget få dage tidligere om, at selskabets kreditværdighed var akut 
truet.
</p><p><b class="ext-link">LÆS ARTIKEL </b><a class="embeddedlink" href="http://politiken.dk/oekonomi/ECE2636150/milliardindtaegt-styrkede-dong-midt-i-aktiesalg/">Milliardindtægt styrkede Dong 
midt i aktiesalg</a></p><h3>
Milliarder var ikke nok
</h3><p>
»Bragte salget ikke Dong’s kreditværdighed inden for de internationale 
kreditvurderingsbureauers marginaler«, spurgte DF’s formand. 
</p><p>
»Den slags vurderinger foretages ikke som et øjebliksbillede. Det handler om 
en række begivenheder og selskabets evne til at følge strategien. At et 
element blev opfyldt, betød ikke, at andre dele af den finansielle strategi 
så kunne ændres«, fastslog Bjarne Corydon. Heller ikke oplysninger om 
udsigten til, at Dong få måneder efter aktiesalget kunne forøge sin værdi 
med op til 21 milliarder kroner i nutidsværdi fra tre britiske 
havvindmølleparker, rokkede ved ministerens stålsatte opfattelse af, at hele 
aftalen med Goldman Sachs var den samlet set bedste løsning for selskabet og 
for Danmark.
</p><h3>
Enhedslisten undrer sig
</h3><p>
Enhedslistens Frank Aaen undrede sig over, hvordan udsigten til de britiske 
vindparker var indregnet i værdien på 31,5 milliarder kroner, som Dong blev 
sat til, da Goldman Sachs købte aktierne. Men heller ikke på det felt var 
der sprækker i ministerens forklaringsmodel.
</p><p>
»Der var i værdifastsættelsen taget højde for alle risici og de fremtidige 
indtjeningsmuligheder – også de britiske vindparker«, forklarede Bjarne 
Corydon. Han pegede også på, at parkernes værdi ifølge Dong’s oplysninger 
’kun’ steg 2-3 milliarder kroner, da Dong kort efter Goldman Sachs’ aktiekøb 
fik sikkerhed for projekterne, men spørgeren kunne ikke få svar på, præcist 
hvordan regnestykket så ud.
</p><p>
Havde Kristian Thulesen Dahl og Frank Aaen regnet med, at de fik mere kendskab 
til indholdet af andre bud på Dong’s aktier og sammensætningen af disse bud, 
så måtte de gå skuffede fra samrådet. Med henvisning til, at finansudvalget 
har pligt til at stemme imod salg af statens ejendom, hvis udvalget ikke er 
sikker på, at der er tale om det bedste økonomiske bud, bad Thulesen Dahl 
flere gange om finansministerens ord for, at medlemmerne af finansudvalget 
får adgang til alle oplysninger i sagen.
</p><h3>
Spøgelsestilbuddet fra ATP
</h3><p>
Det drejer sig især om et tilbud fra ATP, der ifølge en ny bog om salget, ’Det 
bedste bud’ af journalist Anders-Peter Mathiasen, matchede tilbuddet fra 
Goldman Sachs. Buddet og betingelserne er aldrig blevet endeligt bekræftet, 
men til sidst i processen fik ATP sammen med pensionskassen PFA lov til at 
købe en mindre aktieportion på samme vilkår som Goldman Sachs. 
</p><p>
Blandt andet fordi ATP i modsætning til Goldman Sachs beskattes i Danmark, var 
Frank Aaen og Kristian Thulesen Dahl opsatte på, at finansudvalget i 
fortrolighed får adgang til ved selvsyn at se, om dette ’spøgelsesbud’ på 
alle aktierne eksisterer.
</p><p>
Det afviste Bjarne Corydon pure kan lad sig gøre. Udvalget må stole på 
ministerens vurderinger, fordi han uanset løfter om fortrolighed frygter de 
langsigtede følger af større åbenhed i forretninger mellem staten og det 
private erhvervsliv.
</p><p>
»Udvalget er blevet fyldestgørende orienteret. Vi vil stille staten og 
skatteyderne dårligere ved fremtidige køb og salg, hvis vi ikke kan 
opretholde fortroligheden«, sagde Bjarne Corydon.
</p><p>
Socialdemokratiets finanspolitiske ordfører, Jesper Petersen, supplerede sin 
minister med det centrale spørgsmål om, hvorfor regeringen skulle have en 
interesse i at sælge statens ejendom for billigt?
</p><p>
Det fik finansministeren til at nikke tilfreds, mens Frank Aaen minutter 
senere forsøgte sig med en forklaring i et ord: »Udygtighed«. 
</p><p class=" bl-elem">
»Den mulighed findes altid – men ikke i denne sag«, svarede Corydon. 
</p>	
</div>

</div></body></html>
