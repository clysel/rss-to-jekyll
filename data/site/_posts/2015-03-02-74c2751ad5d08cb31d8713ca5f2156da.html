---
layout:     post
title: 	    "Efter Version2-debat: Nu vil K have it-havarikommission"
post_author:	    Jakob Møllerhøj
post_date:	    Mon, 02 Mar 2015 10:25:40 +0000
post_site:	    www.version2.dk 
post_link:	    http://www.version2.dk/artikel/efter-version2-debat-nu-vil-k-have-it-havarikommission-87689?utm_medium=feed&utm_source=version2.dk&utm_campaign=it_nyheder
---
<html><body><div><section class="body"><p>En it-havarikommission og masteruddannelse af dataansvarlige. Flere dele af indholdet i et nyt it-sikkerhedspil fra de Konservative bærer præg af den debat, som partiets it-ordfører Brian Mikkelsen har skabt her på sitet med sit <a href="http://www.version2.dk/blog/tid-til-danske-datacentre-76979">blogindlæg</a> om datacentre, Apple og Danmark.</p>

<p>Med <a href="https://dl.dropboxusercontent.com/u/139090/IT-sikkerhed%20-%20ENDELIG.pdf">udspillet  'Bedre IT-sikkerhed' (PDF) </a>foreslår de Konservative, at en it-havarikommission, skal samle viden op fra offentlige it-katastrofer, så de ikke gentager sig. Version2-blogger Poul-Henning Kamp har flere gange foreslået en it-havarikommission, <a href="http://www.version2.dk/blog/tid-til-danske-datacentre-76979#comment-299670">også i debatten</a> under Brian Mikkelsens datacenter-indlæg.</p>

<p>Også en master-uddannelse til dataansvarlige har fundet vej fra et af de punkter, som Poul-Henning Kamp nævner i debatten, og så til det konservative udspil.</p>

<p>I et opfølgende blogindlæg lægger Brian Mikkelsen da heller ikke skjul på, at Version2-debatten har tjent som inspirationskilde.</p>

<p>»Mange af forslagene er inspireret af de mange gode forslag, jeg fik fra jer, da jeg skrev min sidste blog. Det skal I have en stor tak for. Jeres indsigt og hjælp har været uvurderlig,« skriver den konservative it-ordfører <a href="http://www.version2.dk/blog/et-mere-robust-it-danmark-85804">i blogindlægget</a>.</p>

<p>Trods den umiddelbare politiske lydhørhed over for fagkundskaben i Version2's debat, så er en af de øjensynlige inspirationskilder, Poul-Henning Kamp, ikke uddelt begejstret over det konservative udspil.</p>

<p>Først og fremmest bemærker han dog, at Brian Mikkelsen hurtigt har påvirket partiets it-politik:</p>

<p>»Brian Miikkelsen er den 'tungeste' it-ordfører folketinget nogensinde har haft og det er interessant at se, hvor kort der er fra hans input til partiets it-strategi,« skriver Poul-Henning Kamp i en mail.</p>

<p>Derudover påpeger han, at Brian Mikkelsen - ikke overraskende - har haft konservative briller på, når det kommer til inspirationen fra Version2-debatten:</p>

<p>»Når det er sagt, så har Brian naturligvis plukket som det passede med hans parti-politik.  F.eks ville hans udgave af it-havarikommissionen ikke give indsigt i IBM/Nets/Se&amp;Hør sagen, for det er ikke et 'offentligt IT projekt' - formodentlig fordi man 'ikke skal bebyrde erhvervslivet',« skriver Poul-Henning Kamp med henvisning til, at den konservative udgave af it-havarikommissionen taler om offentlige it-projekter, <a href="http://ing.dk/blog/it-havarikommission-oenskes-126508">mens hans eget forslag</a> også stiler mod it-katastrofer i privat regi.</p>

<p>Lidt begejstring er der dog at spore hos Poul-Henning Kamp, der tilføjer:</p>

<p>»Men hellere små brugte diamanter end slet ingen diamanter, som Groucho Marx sagde.</p>

<h2>Hvor er privatlivet?</h2>

<p>Derudover er det dog småt med rosen.</p>

<p>Men det skuffer mig dybt at netop de Konservative, der plejer at rose sig selv for ret ryg og respekt for individet, overhovedet ikke nævner privatliv med et ord eller prøver at forhindre skredet fra åbent demokrati til politistat,« skriver Poul-Henning Kamp.</p>

<p>Version2 har spurgt Brian Mikkelsen om, hvorfor privatliv ikke er nævnt i udspillet. Han svarer via sms fra en bredbåndskonference:</p>

<p>»Vi er blevet inspireret af blandt andet debatten på Version2. Et godt sted at blive klog. Vores udspil handler ikke om privatliv, men om sikkerhed. Vi overvejer pt. et udspil om det emne (privatliv, red.),« skriver den konservative it-ordfører og tilføjer:</p>

<p>»Der er mange vigtige it-emner. Vi tager dem et ad gangen. It er et prioriteret emne for os nu og i fremtiden.«</p>
  </section></div></body></html>
