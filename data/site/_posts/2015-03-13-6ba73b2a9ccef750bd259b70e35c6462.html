---
layout:     post
title: 	    "Derfor er flere biler på vejene næsten en naturlov"
post_author:	    Magnus Bredsdorff
post_date:	    Fri, 13 Mar 2015 11:11:00 +0000
post_site:	    ing.dk 
post_link:	    http://ing.dk/artikel/derfor-er-flere-biler-paa-vejene-naesten-en-naturlov-174709
---
<html><body><div><section class="body"><p>Antallet af biler på vejene stiger og stiger, mens antallet af passagerer i togene slet ikke kan følge med. Det lyder som et mareridt for enhver politiker og transportforsker, men det kommer ikke bag på institutdirektør Niels Buus Kristensen fra DTU Transport.</p>
			<p>Han er en af de mest centralt placerede skikkelser, når det gælder om at regulere bilernes CO2-udslip herhjemme. Ikke alene sad han i både den forrige regerings klimakommission og den nuværende regerings trængselskommission  – han er også med i regeringens nye klimaråd.</p>
			<p>Niels Buus Kristensen peger på et paradoks, som Trængselskommissionen kom frem til: Selv hvis samfundet investerer enorme summer i at bygge tog, metro og letbane i byerne, hvor potentialet er størst, kan resultatet meget vel være, at CO2-udslippet ligefrem stiger.</p>
			<p>»Hvis pendlerne flytter over i togene, bliver der bedre plads på vejene, og så er der andre, som synes, at det er bedre at bruge vejene,« fremhæver han.</p>
			<p>»En af de faktorer, som har fået en masse til at bruge den kollektive transport, er, at det er trist at sidde i bilkø. Selv en massiv forbedring af den kollektive transport giver kun et lille procentvist fald i biltrafikken.«</p>
			<p>Når Niels Buus Kristensen bliver presset hårdt, siger han ligesom andre transportforskere, at biltrafikken kun kan begrænses væsentligt med pisk, og at det mest nærliggende smæld er økonomisk – altså at gøre det dyrere at køre bil. Hans eget institut har som andre transportforskere talt for roadpricing, hvis biltrafikken skal holdes nede, særligt i byområder med trængsel.</p>
			<h2>CO2-kilden er underordnet</h2>
			<p>Men det er ikke de pointer, han af sig selv nævner først. I stedet fremhæver han, at klimaet er ligeglad med, om CO2 bliver udledt af biler, boliger eller virksomheder.</p>
			<p>»Mange af tiltagene i transportsektoren er så dyre pr. sparet ton CO2, at det bedre kan betale sig at vente med dem. Vi skal først reducere vores udslip, hvor det er billigst, og hvorfor gøre det i transportsektoren, når det er billigere andre steder?« spørger institut­lederen.</p>
			<p>»Der er en grund til, at transportens andel af CO2-udslippet stiger. Det er, fordi det er mest kompliceret at sænke transportsektoren udslip,« tilføjer han.</p>
			<p>Afgiftsomlægninger har gjort det billigere at købe og køre i små og brændstoføkonomiske biler. Det har gjort, at udslippet pr. kørt kilometer i de danske biler falder. Men det blev indtil for få år siden opvejet af, at vi kører mere i vores mange nye biler.</p>
			<p>Niels Buus Kristensen forstår godt, at politikerne har svært ved at omlægge bilafgifterne i en mere grøn retning. For det vil, påpeger han, få relativt lille effekt, hvis de samlede afgifter ikke skal stige.</p>
			<p>»Derimod vil den teknologiske udvikling få stor betydning i de kommende år,« siger han og henviser først og fremmest til EU-kravene til bilproducenter.</p>
			<p>De indebærer, at nye biler fra indgangen til 2022 gennemsnitligt må udlede højst 95 gram pr. kilometer, en voldsom stramning af dette års krav, som er 130 gram. Desuden er der mulighed for, at alternative drivmidler, herunder el- og hybridbiler, bliver både billigere og mere fuldgode erstatninger for benzin og diesel.</p>
			<p>»Der sker en masse for at forbedre bilernes energieffektivitet i øjeblikket. Det vil fortsætte, så længe der er politisk vilje i EU til at skærpe kravene,« siger Niels Buus Kristensen.</p>
			<h2>Nogle kræver indgreb</h2>
			<p>Mens alle forskere er enige om, at biltrafikken vil fortsætte med at stige, med mindre vi griber ind, så deler holdningen om at se tiden an vandene.</p>
			<p>»Det er et problem, at biltrafikken stiger så meget. Det er vi nødt til at gøre noget ved, hvis vi vil opretholde målsætningen om at nedsætte CO2-udslippet,« siger Per Homann Jespersen, RUC, endnu en roadpricing-fortaler. Han mener, at Danmark kan komme et lille stykke uden de forkætrede kørselsskatter, men ved at omlægge afgifterne, så bilens tekniske egenskaber, herunder dens udslip, bliver udgangspunktet for afgifterne.</p>
			<p>Harry Lahrmann fra Aalborg Universitet er endnu skarpere:</p>
			<p>»Politikerne ved det jo godt, men er bange for deres fokusgrupper. De tror, at bilafgifterne er en død sild. Men hvis vi ikke gør noget, så når vi i hvert fald ikke CO2-målene. Dernæst stiger trængslen på vejene, og så kommer der øgede krav til at udbygge vejnettet. En række forskere har eftervist, at det giver endnu flere biler på vejene,« siger han.</p>
			<h3>Fakta: Fire kasserede forslag til at begrænse biltrafikken</h3>
			<p><strong>Roadpricing</strong><br/>
			En lang række forskere og ekspertgrupper har anbefalet roadpricing i stedet for de nuværende registrerings- og ejerafgifter. Det indebærer at betale et beløb pr. kørt kilometer, som kan variere afhængig af tid og sted. Roadpricing kan først og fremmest nedsætte trængslen på de kø-befængte veje omkring København. Men omlægning til kørselsbaserede afgifter kan blot spare to procent CO2. Det viste beregninger fra DTU foretaget for Trængselskommissionen, der foreslog et forsøg med roadpricing. Et bredt politisk flertal har flere gange afvist tanken.</p>
			<p><strong>Omlægning af bilafgifterne</strong><br/>
			En del af regeringsgrundlaget var at omlægge bilbeskatningen. Registreringsafgiften tager udgangspunkt i bilens værdi, ikke hvor miljøvenlig eller sikker den er. Fradrag og tillæg for henholdsvist lavt og højt brændstofforbrug er et skridt i den retning, men det kunne udbygges. Men det er vanskeligt at gøre uden at straffe nogle bilister hårdt, og også brugtpriserne vil blive påvirket. Endnu eksisterer planerne derfor kun i hemmelighedsstemplede, ministerielle arbejdsgrupper.</p>
			<p><strong>Trængselsring</strong><br/>
			Trængselsringen rundt om København, som regeringen droppede kort efter sin tiltrædelse, ville ikke i sig selv nedsætte CO2-udslippet, måske snarere tværtimod. Den var et forsøg på at begrænse biltrafikken i et begrænset område, det indre København, som mislykkedes, men bompenge kan generelt bruges til at skrue på trafikken i udvalget områder.</p>
			<p><strong>Højere afgifter på benzin og diesel</strong><br/>
			Gentagne gange har det været foreslået ganske enkelt at hæve prisen på benzin og diesel for at gøre det dyrere at køre bil. Men diskussionen når aldrig rigtig i gang, før den bliver lukket med ordet ’grænsehandel’. Frygten er, at danskerne tanker i Tyskland og Sverige, hvis det er billigere end herhjemme. En ny variant af forslaget er variable afgifter, som holder priserne stabile. Når olieprisen falder, stiger afgifter – og omvendt, hvis olieprisen stiger igen.</p>
		</section></div></body></html>
