---
layout:     post
title: 	    "Kronik: Etiske robotter vil gøre verden til et bedre sted"
post_author:	    37996
post_date:	    Tue, 21 Apr 2015 16:13:16 +0000
post_site:	    ing.dk 
post_link:	    http://ing.dk/artikel/kronik-etiske-robotter-vil-goere-verden-til-et-bedre-sted-175587
---
<html><body><div><section class="body">
			<p>Hvis du er hollywoodinstruktør eller filosof med interesse for robotter, så sælger det flere biletter – eller bøger – at fremmale dystre fremtidsscenarier end nøgternt at påpege, at denne teknologi højst sandsynligt vil gøre verden til et bedre sted at leve for os mennesker.</p>
			<p>Det er ikke sandsynligt, som den svenske filosof og fremtidsforsker Nick Bostrom, professor ved Oxford universitet, har foreslået, at morgendagens ensidigt maksimerende robotter vil omdanne alt i verden til papirclips, men tanken kan da give et frydefuldt gys.</p>
			<p>Bostrom har dog den vigtigere pointe, at det bliver en afgørende opgave for det 21. århundredes robotforskere at programmere robotter således, at de opfylder etiske betingelser. Den generation af robotter, der kommer inden for de næste fem-ti år, vil udfylde en række opgaver, der går ud over de rent industrielle. De vil bevæge sig rundt i trafikken, de vil være til stede på plejehjem og de vil underholde vores børn.</p>
			<p><figure class="plugin right zoomable"><img data-original-image="http://ing.dk/sites/ing/files/martin_mose_bentzen.jpg" src="http://ing.dk/sites/ing/files/styles/w1120_media_right/public/martin_mose_bentzen.jpg?itok=qTk29fdH" alt=""/><figcaption>Martin Mose Bentzen er ph.d., adjunkt i ingeniørfagenes videnskabsteori ved DTU Management Engineering. </figcaption></figure></p>
			<p>Dette er eksempler på sociale robotter, og disse vil nærmest pr. definition indtræde i den etiske sfære og dermed fordre et fokus på etiske aspekter.  Det er nok ikke for meget sagt, at tidens ingeniører ikke helt har indset nødvendigheden af dette fokus – mere om dette senere.</p>
			<p>Ret indlysende er det, at de etiske krav til robotter må gå ud over rene nyttebetragtninger og f.eks. tage hensyn til menneskers basale rettigheder, og til at man ikke bare kan bruge et menneske som middel til at opnå et hvilket som helst mål. Og dette er netop vejen væk fra Bostroms papirklipsmareridt, for en robot kan ikke bruge en menneskekrop til at lave clips af uden at overtræde basale rettigheder.</p>
			<p>Men det går længere end det. Robotter vil være heroiske, de vil i deres handlinger bevæge sig ud over, hvad vi kan kræve etisk af mennesker, når de uden hensyn til muligheden af deres egen destruktion vil overtage farlige job i forbindelse med katastrofer og epidemier og udforske rummet for os. De vil kunne udføre sådanne opgaver, fordi de ikke er personer, men ting, og derfor ikke kan tilskrives rettigheder.</p>
			<p>De gør det sådan set allerede. Robotter udforsker Mars, og robotter kravlede allerede rundt under ruinerne efter 11. september 2001. <a href="http://www.darpa.mil/NewsEvents/Releases/2015/03/05.aspx">Darpa Robotics Challenge</a> (DRC), finansieret af det amerikanske militær, kulminerer i en længe ventet finale i juni 2015. Her vil det vise sig, hvad state of the art kan præstere inden for redningsrobotik.</p>
			<p><figure class="plugin right zoomable"><img data-original-image="http://ing.dk/sites/ing/files/teamrobotisrobotsolo.jpg" src="http://ing.dk/sites/ing/files/styles/w1120_media_right/public/teamrobotisrobotsolo.jpg?itok=M3ULULtw" alt=""/><figcaption>Koreanske Team Robotis er blandt fina­listerne i Darpa Robotics Challenge Finals, der afholdes til juni, med robotten Thormang 2. <cite>Foto: Robotis</cite></figcaption></figure></p>
			<p>25 hold fra forskellige steder i verden vil dyste mod hinanden, herunder flere hold fra Tyskland og et fra Italien, men langt de fleste hold er fra USA og Asien, og denne fordeling afspejler robotforskningen generelt. Robotterne skal vise at de kan klare opgaver, der er vigtige i forbindelse med katastrofescenarier, herunder at køre en bil og stige ud af den, skære hul i en væg, kravle over forhindringer og op ad en stige osv.</p>
			<p>Bemærkelsesværdigt er det dog, at ingen af opgaverne indebærer et møde med mennesker, og at der ikke stilles nogen etiske krav til, hvordan opgaverne løses. Selv om robotforskere som Alan Winfield er begyndt at få øjnene op for behovet for og mulighederne i at programmere etiske robotter, så er en sådan forskning stadig på proof of principle-niveau og altså endnu ikke en del af robotindustriens state of the art. Det vil være en læreproces for både etikere og ingeniører at lære at tale hinandens sprog, men det er nødvendigt.</p>
			<p>Det er vigtigt at sætte etiske grænser for robotters handlemønstre og grundlæggende funktionalitet. Det er for eksempel et stort spørgsmål lige nu, om militære robotter overhovedet skal tillades – jeg er personligt mere nervøs for at bruge robotter til at opdrage børn eller som sociale partnere for ældre.</p>
			<p>Men jeg er ikke i tvivl om, at vi kan løse opgaven om at lave robotter, der fungerer etisk korrekt, og at disse robotter i mange situationer vil gøre tilværelsen bedre for os mennesker. Vil de fleste ikke foretrække at blive reddet ud af en brændende bygning, hvad end det er et menneske eller en robot, der rækker hånden frem?</p>
		</section>
		  </div></body></html>
