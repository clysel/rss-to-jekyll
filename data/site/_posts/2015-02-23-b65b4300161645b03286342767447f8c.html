---
layout:     post
title: 	    "Ny Fukushima-læk: 1400 gange mere strontium end normalt sendt i havet"
post_author:	    Magnus Boye
post_date:	    Mon, 23 Feb 2015 13:31:00 +0000
post_site:	    ing.dk 
post_link:	    http://ing.dk/artikel/ny-fukushima-laek-1400-gange-mere-strontium-end-normalt-sendt-i-havet-174322
---
<html><body><div><section class="body"><p>Sensorer målte søndag radioaktive værdier, der er 1400 gange højere end tilladt, i det regn- og grundvand, som ledes ud i havet fra det beskadigede Fukushima-kraftværk.</p>
			<p>Tokyo Electric Power Co (Tepco) har nu lukket renden, der normalt leder vandet ud i havet, skriver <a href="http://www.japantimes.co.jp/news/2015/02/23/national/strontium-90-levels-spike-alarmingly-at-fukushima-no-1-plant/#.VOsZVPmG86x">Japan Times</a>. Siden det høje radioaktive niveau i vandet toppede, er værdierne faldet til 10-20 gange mere end normalniveauet. Tepco har hverken kunnet identificere årsagen til lækken eller til den gradvise forbedring, forklarer en talsmand.</p>
			<p>»Med nødinspektioner af kraftværket og overvågning af øvrige sensorer har vi ikke nogen grund til at tro, at tanke med radioaktivt spildevand har lækket,« siger han.</p>
			<p>Ifølge den japanske avis blev niveauet for stoffer med beta-henfald - som strontium-90 - målt til op til 7.230 becquerel per liter vand. Til sammenligning tillader Tepco fem becquerel per liter i vand, der hældes i havet. Den målte radioaktivitet har altså været over 1400 gange det tilladte niveau.</p>
			<p>Den nye læk er det seneste i rækken af problemer, der har ramt det havarerede atomkraftværk. Særligt ophobningen af enorme mængder radioaktivt vand, der køler reaktorerne, har voldt problemer for Tepco, som har forsøgt at kontrollere anlægget siden 2011, hvor et jordskælv og en tsunami forårsagede en tredobbelt nedsmeltning.</p>
			<p>Dertil kommer, at en konstant strøm af grundvand fra bjergene flyder under den forurenede kraftværkgrund på sin vej ud i havet.</p>
			<p>Så sent som i sidste uge kunne et inspektionshold fra International Atomic Energy Agency (IAEA) meddele, at oprydningen af værket skred frem. Snart fire år efter den store atomulykke er der dog stadig meget arbejde for det japanske selskab,</p>
			<p>På kort sigt er den stigende mængde forurenet vand en udfordring, som kræver en bæredygtig løsning, fortalte holdleder Juan Carlos Lentijo ifølge <a href="http://www.world-nuclear-news.org/RS-IAEA-team-sees-improvements-at-Fukushima-Daiichi-1802154.html">World Nuclear News</a>. Men vandet er ikke det største problem ved Fukushima-værket, mener IAEA-repræsentanten.</p>
			<p>»Behovet for at få fjernet det højradioaktive brugte brændsel - inklusiv beskadiget brændsel og brændselsdele - fra de nedsmeltede reaktorer udgør en enorm langsigtet udfordring,« sagde Juan Carlos Lentijo.</p>
		</section></div></body></html>
