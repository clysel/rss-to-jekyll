---
layout:     post
title: 	    "USA og Kina skændes om nye krav til software-bagdøre"
post_author:	    Martin Bernth
post_date:	    Thu, 05 Mar 2015 07:33:00 +0000
post_site:	    www.version2.dk 
post_link:	    http://www.version2.dk/artikel/usa-og-kina-skaendes-om-nye-krav-til-software-bagdoere-92549?utm_medium=feed&utm_source=version2.dk&utm_campaign=it_nyheder
---
<html><body><div><section class="body"><p>Præsident Obama har efter eget udsagn ‘gjort det meget klart’, at Kina er nødt til at ændre et nyt lovforslag, der vil forpligte blandt andre amerikanske it-virksomheder, der opererer i Kina, til at installere bagdøre i deres software, så den kinesiske regering har adgang til eksempelvis brugerdata fra online tjenester. <a href="http://www.bbc.com/news/technology-31729305">Det skriver BBC.</a></p>

<p>Men den kritik vil det officielle Kina ikke høre på og beskylder amerikanerne og vesten i det hele taget for at være dobbeltmoralske på området.</p>

<p>»I forhold til informationssikkerhedsproblematikken var der for nyligt den afsløring i medierne, at et bestemt land havde indlejret udspioneringssoftware i computersystemerne i et andet lands SIM-kort producent med henblik på overvågningsaktivitet. Dette er bare et af de nyligt offentliggjorte tilfælde,« siger en talskvinde fra det kinesiske udenrigsministerium.</p>



<p>Udtalelsen er en slet skjult reference til den seneste NSA-skandale, lækket af whistlebloweren Edward Snowden, hvor det kom frem, at efterretningsagenturet havde hacket sig vej ind i verdens største SIM-kort producent og stjålet firmaets krypteringsnøgler, hvilket i teorien gav dem mulighed for at lytte med på samtaler via falske basestationer.</p>



<p>Kineserne selv kalder det nye lovforslag for et nødvendigt anti-terror tiltag og det officielle kinesiske nyhedbureau Xinhua betoner i øvrigt forskellen på den kinesiske tilgang og den amerikanske:</p>

<p>Hvor amerikanerne har ladet overvågning foregå fordækt via deres efterretningstjeneste, vil den kinesiske lov være åben og gælde for både indenlandske og udenlandske virksomheder.</p>
  </section></div></body></html>
