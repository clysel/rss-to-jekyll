---
layout:     post
title: 	    "Enhedslisten åbner opgør om grundskyld i rød blok"
post_author:	    
post_date:	    Mon, 30 Mar 2015 06:50:47 +0200
post_site:	    politiken.dk 
post_link:	    http://politiken.dk/indland/politik/ECE2609522/enhedslisten-aabner-opgoer-om-grundskyld-i-roed-blok/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Pensionister kan i dag vente med at betale grundskyld til den dag, huset 
bliver solgt. På den måde kan man blive boende, selv om grundskylden stiger 
år for år.
</p><p>
Den model skal udbredes til at gælde alle lavtlønnede, hvis det står til 
Enhedslisten, skriver Morgenavisen Jyllands-Posten mandag.
</p><p>
Partiet foreslår den gennemsnitlige pædagogløn som indtægtsgrænse. Den var i 
2013 på 27.730 kroner om måneden.
</p><p>
»Mange lavtlønnede familier risikerer at komme i vanskeligheder, fordi vi ser 
så store stigninger i grundskylden«.
</p><p>
»Det er vi nødt til at tage alvorligt, siger Enhedslistens finansordfører«, 
Frank Aaen, til avisen.
</p><h3>
Ikke en del af skattestoppet
</h3><p>
Grundskylden er ikke omfattet af samme skattestop som ejendomsværdiskatten.
</p><p>
Det vil sige, at selv om der i disse år ikke laves nye ejendomsvurderinger på 
grund af vanskeligheder med at ramme rigtigt, oplever mange tusinde 
boligejere hvert år, at grundskylden stiger støt.
</p><p>
Det forventes at udløse store opgør i valgkampen, ikke mindst mellem de 
borgerlige partier, hvor De Konservative og Liberal Alliance vil gå på 
særdeles aggressiv stemmejagt med løfter om henholdsvis fastfrysning og 
nedsat grundskyld.
</p><p>
Med Enhedslistens forslag rykker slaget om grundskylden også ind i rød lejr. 
For mens SF er positivt stemt, afviser både Socialdemokraterne og De 
Radikale at hjælpe de lavestlønnede boligejere.
</p><p>
»Det er nu engang sådan, at der er skat på jord i Danmark. Sådan hænger vores 
system sammen«.
</p><p class=" bl-elem">
»Det er vilkårene, når man er husejer«, siger Socialdemokraternes 
skatteordfører, Astrid Krag, til Jyllands-Posten.
</p>	
</div>

</div></body></html>
