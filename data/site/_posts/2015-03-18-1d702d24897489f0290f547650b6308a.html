---
layout:     post
title: 	    "Barcelona vandt alt for lille sejr med forrygende Messi"
post_author:	    
post_date:	    Wed, 18 Mar 2015 22:46:49 +0100
post_site:	    politiken.dk 
post_link:	    http://politiken.dk/sport/fodbold/ECE2593921/barcelona-vandt-alt-for-lille-sejr-med-forrygende-messi/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Messi sendte tre City-spillere ud og løbe i de klassiske Barça-trekanter. Til 
sidst kom James Milner drønende med mord i øjnene mod argentineren, der 
roligt trillede bolden gennem benene på englænderen til et stort olé! fra 
publikum. 
</p><p>
Lionel Messi var en majestæt, da Barcelona i en underholdende kamp legede sig 
forbi chanceløse Manchester City med 1-0 i 1/8-finalen af Champions League 
på Camp Nou og samlet vandt 3-1 efter 2-1 i første kamp. 
</p><p>
Olé-seancen var efter blot 35 minutter af 1. halvleg, men allerede på det 
tidspunkt var alle klar over, at de engelske mestre kun havde en rolle som 
nyttige statister til Barcelona og Messis kunstner denne aften. 
</p><p>
Og havde det ikke været for det levende plankeværk Joe Hart i City-målet, var 
sejren let blevet på mindst 3-4 mål. 
</p><h3>
Messi strøg om sig med gode afleveringer 
</h3><p>
Messi svævede fra sin position i højreside ind og ud i banen, dybt og lavt, 
hele tiden i bevægelse, så han kunne få bolden, klistre den fast på foden og 
sno sig mellem de lyseblå Manchester City-spillere, der lignede hjælpeløse 
kæmper i kamp mod den tapre skrædder. 
</p><p>
Han afsluttede sjældent, den lille argentiner, men sugede flere modstandere 
til sig, hvorefter han gang på gang spillede sine medspillere i frie 
positioner. 
</p><p>
Som ved 1-0-målet efter 31 minutter. Messi fik bolden efter et City-angreb, 
driblede ned ad banen i højreside frem til nogle meter foran feltet. 
City-spillerne samlede sig om argentineren, der lige løftede hovedet og 
spillede Ivan Rakitic helt fri i modsatte side. Kroaten lagde flot bolden 
over Joe Hart i målet. Mesterligt af Messi, køligt af Rakitic. 
</p><p>
Efter næsten samme skabelon satte Messi Neymar op et par gange i første 
halvleg, men brasilianeren sjuskede med afslutningerne. 
</p><p>
I mens steg frustrationen hos Pellegrinis lyseblå kegler i Barcas 
pasningskværn. 
</p><p>
City-spillerne var egentlig i perioder i begyndelsen af kampen rimelige til at 
holde fast i bolden, især David Silva, Samir Nasri og Sergio Agüero. Men i 
takt med at Barça øgede sin dominans, steg grovheden i tacklingerne. 
</p><p>
Efter 36 minutter fik Samir Nasri holdets 4. gule kort, efter han umotiveret 
sparkede Neymar ned bagfra. En striks dommer kunne have givet direkte rødt 
kort på svinestregen, og måske var det derfor, den iltre franskmand blev 
plukket ud i pausen. 
</p><p>
Hos Barcelona var Suárez aggressiv og målscorer Rakitic løb og løb på midten. 
</p><h3>
Tjubang-fodbold i 2. halvleg 
</h3><p>
I anden halvleg trådte Barcelona lidt på bremsen efter 10 minutter. Måske 
fordi søndagens kommende El Classico mod Real Madrid på samme bane begyndte 
at rumstere i baghovedet. 
</p><p>
Manchester City kom mere med i spillet, nåede ind og bruge fysikken på de 
mindre Barcelona-spillere, og skabte nogle farlige chancer. 
</p><p>
Med City længere fremme på banen fik Barcelona gode kontramuligheder, og 
kampen udviklede sig midtvejs i halvlegen til en omgang tjubang-fodbold med 
store chancer til især Neymar, Messi, Suárez og Yaya Toure. 
</p><p>
Størst mulighed fik Sergio Agüero. Efter et par vævre træk blev han kantet af 
Pique og Mascherano i Barcelonas felt og fik korrekt straffe. 
</p><p>
Den argentinske topscorer sparkede selv, men Barcelonas tyske målmand, Ter 
Stegen, kastede sig til den rigtige side og reddede det velplacerede skud. 
</p><h3>
Alt for lille sejr 
</h3><p>
Helt symptomatisk for anden halvleg var Neymar lige ved at komme helt igennem 
i den anden ende på angrebet efter, men Citys klart bedste, målmand Joe 
Hart, tacklede brasilianeren med armene i skudøjeblikket. 
</p><p>
Suárez og Neymar havde endnu en stor chance hver på Messis oplæg, Messi en 
selv, men i City-målet leverede Joe Hart mirakler, så det blev ved de 1-0. 
</p><p class=" bl-elem">
En fuldt fortjent sejr, som lover godt for Barcelonas chancer i Champions 
League og i søndagens brag mod Real Madrid, mens snakken om Manuel 
Pellegrinis fremtid som træner i City vil fortsætte. 
</p>	
</div>
</div></body></html>
