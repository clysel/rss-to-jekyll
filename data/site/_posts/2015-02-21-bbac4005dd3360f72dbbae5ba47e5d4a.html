---
layout:     post
title: 	    "Med 14 års forsinkelse er Nasas ‘tsunami-bøje’ nu på vej ud i rummet"
post_author:	    Thomas Djursing
post_date:	    Sat, 21 Feb 2015 09:00:11 +0000
post_site:	    ing.dk 
post_link:	    http://ing.dk/artikel/med-14-aars-forsinkelse-er-nasas-tsunami-boeje-nu-paa-vej-ud-i-rummet-174233
---
<html><body><div><section class="body"><p>Kun tre år efter, at USA’s daværende vicepræsident Al Gore i 1998 havde kigget drømmende mod himlen over Massachusetts og annonceret sin drøm om en ny jord­observationssatellit, var den klar til opsendelse.</p>
			<p>Alligevel skulle der gå yderligere 14 år, før DSCOVR, som den  endte med at hedde, 11. februar i  år strøg ud i rummet på toppen af en Falcon 9-­raket og startede sin lange rejse mod det ensomme Lagrange-punkt 1 hele 1.500.000 kilometer fra Jorden i retning mod Solen.</p>
			
			<p>I 1998 var satellittens navn Triana – opkaldt efter den sømand på Columbus’ skib, der først så Amerika – og projektet var højt prioriteret. Triana skulle tage temperaturen på klodens tilstand ved at måle indstråling og refleksion af sollys fra Jorden, samt indikatorer som aerosoler, ozon, støv og aske fra vulkaner.</p>
			<p>Men den klimabekymrede vicepræsident havde også et mere folkeoplysende sigte med satellitten. I hans baghoved rumsterede en idé om, at Apollo 17’s berømte billede af Jorden, kaldet Blue Marble, havde haft afgørende betydning for at øge klimabevidstheden i befolkningen, og Al Gores tanke var, at Triana-satellitten kunne tage klima­bevidstheden et skridt videre.</p>
			<p>Han drømte om en satellit, der konstant kunne streame et fuldt billede af Jorden på internettet, og den opgave krævede, at satellitten var tilstrækkeligt langt væk, så billeder ikke skulle klippes sammen, som det var tilfældet med optagelser fra satellitter i kredsløb om Jorden.</p>
			<p>Med Triana kunne en liveoptagelse af hele Jorden konstant vises på internettet. Og billeder sendt fra satellitten i 2.048x2.048 pixels ville også hjælpe forskerne i arbejdet med at forudsige f.eks. ørkeners og vegeta­tions udbredelse, skymønstre og kommende områder med hungersnød.</p>
			<h2>Og så gik der politik i det</h2>
			<p>I 1998 var Nasa og den daværende Clinton-administration enige: Triana-satellitten var ikke bare en god idé. Det var en virkelig god idé. Derfor satte Nasa kræfterne ind på at få den i luften på kun tre år i stedet for de fem til seks år, der normalt går fra idé til virkelighed.</p>
			<p><figure class="plugin full zoomable"><img data-original-image="http://ing.dk/sites/ing/files/dscovr_web-01.png" src="http://ing.dk/sites/ing/files/styles/article_inline/public/dscovr_web-01.png?itok=eEyDPCiL" alt=""/></figure></p>
			<p>I en artikel i Popular Science i 2011 så chefingeniør Giulio Rosanova tilbage på arbejdet med Triana  og huskede, hvordan han altid tog pepperoni-boller med til sine 15 medarbejdere på fredage i håb om, at de også ville arbejde i weekenderne. Om det var pepperoni-bollernes fortjeneste er uvist, men i begyndelsen af 2001 var satellitten klar. Og så ændrede verden sig.</p>
			<p>Triana-satellitten blev nemlig færdig samtidig med, at Clinton­-administrationen røg ud. Ind kom ­George W. Bush, og få måneder efter hans tiltrædelse satte han  – rygter vil vide, at det egentlig var vicepræsident Dick Cheney – en stopper for Triana-programmet.</p>
			<p>»Vi var i færd med at klargøre raketten til transport til opsendelsesstedet, da vi fik beskeden,« husker Giulio Rosanova.</p>
			<p>Triana-satellitten var blevet en amerikansk fodbold i et politisk spil, og republikanerne døbte den drillende GoreSat og betvivlede dens videnskabelige mission – måske med rette, da projektet slet ikke havde været gennem et teknisk/videnskabeligt peer-review, som ellers normalt var kutyme.</p>
			<h2>Drømmen om en stor fisk</h2>
			<p>Kongres-medlem Dick Armeys kommentar om GoreSat tilbage i starten af årtusindet illustrerer den hadske politiske stemning mod projektet:</p>
			<p>»Denne idé kom øjensynligt fra en drøm. Jeg drømte også en gang, at jeg fangede en 10 fod lang fisk. Men jeg ringede altså ikke til fiskeri­myndighederne og bad dem bruge 30 millioner dollars på at sørge for, at min drøm gik i opfyldelse.«</p>
			<p>Officielt var begrundelsen for at droppe projektet en lidt anden:</p>
			<p>»Budgettet til kun seks rumfærgeopsendelser om året indebærer, at Nasa prioriterer primære ISS-payloads, Hubble-teleskopets videre udvikling og mikrogravitets-eksperimenter. Som en konsekvens heraf har det ikke været muligt at finde en affyringsdato for Triana,« lød det fra Det Hvide Hus.</p>
			<p>Så den 100 millioner dollars (i dag 658 millioner kroner) dyre satellit blev kørt på lager. Her henslæbte den det meste af sin tid i et hvidt ren-rum i et hjørne under en trappe med løbende tilførsel af kvælstof for at undgå forurenende stoffer.</p>
			<p>I 2003 gjorde Nasa et forsøg på at give Triana-satellitten et nyt brand og gav den blandt andet navnet ­DSCOVR (Deep Space Climate Observatory). Men republikanerne mente stadig ikke, der var plads i rumfærgeprogrammet – og det blev der i hvert fald ikke mere af, da rumfærgen Columbia med hele sin besætning gik tabt på vej ned gennem atmosfæren 1. februar 2003.</p>
			<p>Nu var var ‘alt håb ude for Triana,’ lød det fra tidligere Nasa-chef Ghassem R. Asrar til PBD News Hour, og når journalister i tiden efter ringede til Nasa for at høre, om satellitten snart skulle op, lød svaret:</p>
			<p>‘DSCOVR er en mission uden et agentur bag.’</p>
			<p>Den dansk rumfartsekspert Jonas Bjarnø fra DTU Space var selv vidne til nedprioriteringen af DSCOVR, da han i 2007 arbejdede for Nasa på Juno-missionen. Han delte nemlig lagerhal med satellitten, der på det tidspunkt stod pakket ind i den største ESD-pose (electrostatic discharge), han nogensinde havde set.</p>
			<p>»Den stod som en skamstøtte i en lagerhal og udstrålede bare, at den her ting ville man ikke bruge flere ressourcer på,« siger Jonas Bjarnø.</p>
			<h2>Solstorme blev satellittens skæbne</h2>
			<p>Men langt ude i rummet skete ting, som skulle ændre den lille satellits skæbne. 1.500.000 kilometer fra Jorden på Lagrange-punkt 1 svævede nemlig den såkaldte ACE-satellit. Dens ensomme mission var at advare jordboerne om protonstråling fra sol­udbrud, fordi de værste solstorme viste sig at slå elektronisk udstyr ud. Men paradoksalt nok blev ACE-satellittens eget udstyr beskadiget under en solstorm i efteråret 2003, og alle forsøg på at få den til at virke ordentligt var forgæves.</p>
			<p>Derfor var der brug for en ny satellit til at erstatte ACE, og i 2008 blev DSCOVR hentet frem fra gemmerne. Alt udstyr blev tjekket og virkede perfekt, men dens instrumenter var slet ikke beregnet til at måle solstorme, så helt nye måtte bygges og kobles på.</p>
			<p>Arbejdet med DSCOVR’s nye mission blev nedskrevet i en rapport med det sigende navn ‘The Serotine Report’. Udtrykket Serotine dækker over beskrivelsen af kogler med frø fra visse fyrretræer, der ligger hengemt i skovbunden i årevis, indtil de bliver aktiveret af en skovbrand.</p>
			<p>Gennem 2009 og 2010 brugte  Nasa 14 millioner dollars (92 millioner kroner i dag) på at opdatere satellittens instrumenter, men der skulle gå endnu nogle år, før en ny begivenhed satte skub i tingene. Igen skete det ude i rummet.</p>
			<p>Om formiddagen 7. marts 2012 blev Jorden ramt af en usædvanlig kraftig solstorm, der slog kommunikationsnetværk ud flere steder og påvirkede højspændingsnet. Men inden den nåede så langt, havde den slået det sidste søm i ligkisten for ACE-satellitten, der nu var helt ubrugelig.</p>
			<p>En ny ‘tsunami-bøje’ i rummet var mere vigtig end nogensinde før, og i april 2013 annoncerede den ny amerikanske præsident, Barack Obama, at han – trods krisetider  – ville smide lidt over 32 millioner dollars (210 millioner kroner i dag) i at få DSCOVR i luften.</p>
			<p>Den 11. februar i år blev den så, placeret i toppen af SpaceX’s Falcon 9-raket, endelig sendt ud i sit rette element. Og mens du læser dette, er satellitten i gang med sin 110-dages rejse ud til det fjerne Lagrange-punkt 1. Her vil den tjene som Jordens ­tsunami-bøje mod solstorme og med Jonas Bjarnøs ord være:</p>
			<p>»Verdens ældste nye satellit ... og det med god margin!«</p>
		</section></div></body></html>
