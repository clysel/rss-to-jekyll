---
layout:     post
title: 	    "Nekrolog: Uden Terry Pratchett er verden mindre magisk"
post_author:	    
post_date:	    Thu, 12 Mar 2015 21:34:30 +0100
post_site:	    politiken.dk 
post_link:	    http://politiken.dk/navne/doedsfald/ECE2585353/nekrolog-uden-terry-pratchett-er-verden-mindre-magisk/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
I dag blev verden – og diskverden – et mere kedeligt sted at være. For da døde 
Sir Terrence David John Pratchett i sit hjem, kun 66 år gammel. 
</p><p>
Den legendariske britiske fantasyforfatter har solgt langt over 60 millioner 
bøger på verdensplan og var oversat til flere end 30 sprog. Han har modtaget 
et hav af priser og blev adlet i 2009, men man kan godt mistænke, at han var 
endnu mere stolt af den rekord, der stadig er hans: Pratchetts bøger er dem, 
der oftest er udsat for butikstyveri i England. 
</p><p>
Siden 2007 led Terry Pratchett af Alzheimer. En sygdom, han lavede en stærk 
tv-dokumentar om i 2013, som netop har været genudsendt på BBC. Udsendelsen 
fulgte den svækkede, men skarpe forfatter på hans sidste eventyr tilbage til 
Borneos jungle og de orangutanger, han i årtier var med til at redde. 
</p><p>
Terry Pratchett er verdenskendt for sin comedy-fantasy romanserie om 
Diskverden, en flad og cirkelrund verden, der bæres på ryggen af fire 
kæmpestore elefanter, som igen står på ryggen af en endnu større skildpadde, 
som langsomt svømmer gennem universet. 
</p><p>
Det faktum, at det faktisk giver mening, er blot et af mange beviser på 
Pratchetts store talent. 
</p><h3>
Døde omgivet af sin familie og sin kat 
</h3><p>
Bøgerne, der som hovedperson har den fallerede troldmand Vindekåbe, i hvis 
hjerne en eneste besværgelse har taget bolig (derfor er der ikke plads til 
andre), var den bedst sælgende bogserie i Storbritannien i 1990’erne, og den 
har vundet utallige litterære priser. Vindekåbe, hvis valgsprog er »Det 
kunne have været værre, det kunne have været mig«, er den ene af kun to 
personer i serien, der snyder Døden. Man ønskede det samme for Terry 
Pratchett. 
</p><p>
Pratchett var, da han døde, omgivet af sin kat og sin familie, udtaler hans 
forlægger. Det med katten er en lille trøst til hans flere end hundrede 
millioner af læsere. For alle, der har læst ham, ved, at Døden elsker katte. 
</p><p class=" bl-elem">
»Katte er dejlige«, svarer Døden efter en meget lang tænkepause og med en 
røst, som når man slår to blyplader mod hinanden, da han i en af bøgerne 
bliver spurgt, hvad der gør livet værd at leve. Det syntes Terry Pratchett 
også, så de to skal nok komme godt ud af det, selv om det var for tidligt, 
Døden hentede Pratchett. 
</p>	
</div>
</div></body></html>
