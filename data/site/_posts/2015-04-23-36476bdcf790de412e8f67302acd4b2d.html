---
layout:     post
title: 	    "Her er 10 punkter, der skal redde migranter fra at drukne i Middelhavet"
post_author:	    
post_date:	    Thu, 23 Apr 2015 07:18:19 +0200
post_site:	    politiken.dk 
post_link:	    http://politiken.dk/Explainers/ECE2638842/her-er-10-punkter-der-skal-redde-migranter-fra-at-drukne-i-middelhavet/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
»Vi kan ikke acceptere, at hundredvis af folk dør i forsøget på at krydse 
havet til Europa«. 
</p><p>
Sådan sagde EU's præsident Donald Tusk forleden som reaktion på endnu et 
forlis i Middelhavet, hvor omkring 800 migranter i weekenden led 
druknedøden, da deres kutter kæntrede midt om natten. Tusk indkaldte derfor 
EU's stats- og regeringschefer til et ekstraordinært møde i Bruxelles, hvor 
de politiske ledere skal vedtage en plan for, hvad der skal ske. 
</p><p>
Mødet i Det Europæiske Råd begynder i dag klokken 16, og foran sig vil 
toppolitikerne blandt andet have et dokument med en konkret plan med 10 
punkter, som skal tage hånd om både flygtningestrømmen i Afrika, den 
livsfarlige situation i Middelhavet og behandlingen af migranternes 
asylsager, når de ankommer til Italien eller et andet sydeuropæisk land. 
</p><p>
Planen blev præsenteret i mandags i Luxembourg, hvor EU's udenrigsministre og 
indenrigsministre var gæster hos EU's kommissær for migration, indre 
anliggender og borgerskab, græske Dimitris Avramopoulos. Ministrene bakkede 
entydigt op om planen, men flere eksperter er skeptiske over for, om den vil 
gøre en forskel. 
</p><p>
Her er de ti punkter, som blandt andre den danske statsminister Helle 
Thorning-Schmidt skal tage stilling til: 
</p><p><b>1. EU's grænseagentur Frontex opererer</b><b>med skibe i Middelhavet</b>, 
men kun tæt på EU-landenes grænser. Dette bliver set som en af 
forklaringerne på, at så mange skibe med migranter går ned uden at blive 
reddet. I efteråret stoppede Italien sit Mare Nostrum program, der samlede 
migranter op tættere på den afrikanske kyst, når de kom i havsnød. Det 
betyder, at der nu simpelthen er færre skibe til at hjælpe nødstedte kuttere 
med desperate flygtninge. Nu skal der afsættes flere penge til Frontex' to 
operationer - Triton og Poesidon - i Middelhavet. Samtidig skal der flere 
skibe i havet, og deres arbejdsradius skal udvides, så de kan samle flere 
migranter op. Det er dog usikkert, om arbejdsområdet bliver lige så stort 
som under det hedengangne Mare Nostrum. 
</p><p><b>2. Der skal sættes gang i et systematisk arbejde med at opspore</b>, 
indfange og ødelægge menneskesmuglernes skibe. Allerede nu er der gode 
erfaringer med denne del af arbejdet i forhold til pirater ud for Afrikas 
Horn, men nu skal den indsats overføres til Middelhavet ud fra den logik, at 
hvis smuglerne ingen skibe har, så har flygtningene ingen mulighed for at 
sejle over Middelhavet. Kritikere peger dog på, at i stedet vil migranterne 
gå ombord i ringere og mere ramponerede kuttere, hvorved risikoen for 
druknedød stiger. 
</p><p><b>3. Nettet skal strammes om menneskesmuglerne.</b> Det fælleseuropæiske 
politisamarbejde Europol, grænseagenturet Frontex, asylkontoret EASO og det 
juridiske samarbejde EUROJUST skal mødes jævnligt og arbejde tæt sammen om 
at udveksle oplysninger om menneskesmuglernes metoder. Samtidig skal 
samarbejdet afdække og blokere pengestrømmene til smuglerne. 
</p><div class="art-fakta article-box">
<h4 class="">
Fakta</h4>
<h5>
Migranterne og Middelhavet</h5>
<div class="fakta-body" data-buildingblock="embedded_factboxlink">
<ul><li>Flere end 35.000 asylansøgere og migranter er sejlet over Middelhavet i år. 
21.000 af dem er ankommet til Italien. Flere end 1.600 mennesker er 
indtil videre omkommet i 2015 i forsøget på at komme over Middelhavet 
og søge asyl i Europa. </li><li>I hele 2014 krydsede i alt 219.000 mennesker Middelhavet for at slippe væk 
fra krig, ødelæggelse og fattigdom i deres hjemlande. 3.500 af dem 
mistede livet. </li><li>Andelen af migranter, der mister livet på vej over Middelhavet, er fordoblet 
fra sidste år til i år. Nu er det én ud af 23, som drukner. Det skyldes 
blandt andet, at der er flere ombord på skibene, og at kutterne, der 
sejler over, er i ringere stand end tidligere. Der bliver taget flere 
risici.</li><li class=" bl-elem">De fleste migranter kommer fra afrikanske lande. Mange kommer også fra Syrien.</li></ul><p class=" bl-elem"><i class=" bl-elem">Kilder: FN's Flygtningeorganisation, UNHCR, Amnesty International m.fl.</i></p>
</div>
</div><p><b>4. EU's asylkontor EASO skal sende hold af sagsbehandlere</b> til 
Grækenland og Italien, hvor de skal hjælpe med at behandle de tusindvis af 
asylansøgninger fra migranter. Lige nu er ventetiden kolossal, og det 
betyder, at mange af migranterne rejser illegalt videre til et andet land, 
uden at deres sag er behandlet i for eksempel Italien. De mister simpelthen 
tålmodigheden og søger videre, hvis de selv har penge til det eller kan 
skaffe rejsemidler. Den såkaldte Dublin-forordning - der forpligter det 
første EU-land, der modtager en asylansøger, til at afgøre vedkommendes sag 
- er dermed reelt sat ud af spillet. Der står ikke noget om, hvor mange folk 
EASO skal sende som assistance. </p><p><b>5. EU's medlemsstater skal sørge for, at der tages fingeraftryk </b>af 
samtlige migranter. I praksis bliver der ikke taget fingeraftryk af alle i 
dag, og det betyder, at det kan være umuligt at finde ud af, om en 
asylansøger, der eksempelvis kommer til Danmark, oprindelig er ankommet i 
Italien og rettelig ifølge Dublin-forordningen skulle have fået behandling 
sin ansøgning om asyl der. 
</p><p><b>6. Det skal overvejes, om der skal sættes gang i en akut omfordeling</b> 
af asylansøgere. Dette er et af de mere kontroversielle punkter i planen. 
Den græske EU-kommissær lægger op til, at asylansøgere kan blive flyttet til 
andre lande umiddelbart efter ankomsten til et EU-land. Det vil lette noget 
at det enorme tryk, der er på især Italien og Grækenland, hvor der lever 
tusindvis af illegale migranter. Tanken er, at så snart en migrant ankommer, 
kan vedkommende blive sendt videre til et andet land, der så behandler 
ansøgningen. Spørgsmålet er så, om stats- og regeringschefer længere mod 
nord og øst i Europa vil acceptere dette. 
</p><p><b>7. Et frivilligt pilotprojekt skal gøre det muligt - på frivillig basis - 
at flytte</b> migranter fra et EU-land til et andet, hvis de har brug for 
beskyttelse. Der skal i den forbindelse ifølge forslaget etableres steder - 
eller centre - der kan huse de migranter, der bliver genplaceret. 
</p><p><b>8. Et af de helt store problemer er, at tusindvis af migranter efter</b> at 
have fået afslag på asyl i Europa ikke vender tilbage til deres hjemland. 
Det gælder ikke mindst i de sydeuropæiske lande, hvor der lever tusindvis af 
illegale migranter især i de større byer. Det skal der laves om på. Når der 
er givet afslag, skal asylansøgeren med det samme sendes tilbage til sit 
oprindelsesland. Den indsats skal varetages af EU's grænseagentur Frontex i 
tæt samarbejde med såkaldte frontlinje-medlemsstater. Der er i praksis tale 
om lande, der har kystlinje ud til Middelhavet som for eksempel Italien, 
Grækenland og Spanien. 
</p><p><b>9. De fleste af flygtningeskibene afgår fra Libyen, men de færreste ombord</b> 
er borgere fra Libyen. Derimod kommer størstedelen af migranterne fra 
afrikanske lande og kommer til Libyen over grænsen fra syd. EU skal indlede 
et tættere samarbejde med disse lande for at forhindre, at så mange af dem 
tager over grænsen til Libyen - blandt andet fra Niger. Niger er i den 
forbindelse et nøgleland, fordi mange migranter fra vestafrikanske lande 
rejser igennem Niger på vejen mod Libyen, hvorefter de sætter sig på en 
ramponeret kutter, der sejler dem til Europa. Der skal være et tættere 
diplomatisk samarbejde med disse lande, og den opgave skal Den Europæiske 
Union Foranstaltninger Udadtil, EEAS, stå for. 
</p><p class=" bl-elem"><b>10. EU har brug for mere viden om flygtningestrømmene</b> i de 
afrikanske lande, hvorfra mange af migranterne i Middelhavet kommer. Det er 
blandt andet lande som Mali, Eritrea, Nigeria, Gambia, Senegal, Niger og 
Somalia. Derfor skal EU sende forbindelsesofficerer til nøglelande i 
regionen og derfra samle informationer om flygtningenes bevægelser. Desuden 
skal EU's delegationer i nøglelandene styrkes. 
</p>	
</div>

</div></body></html>
