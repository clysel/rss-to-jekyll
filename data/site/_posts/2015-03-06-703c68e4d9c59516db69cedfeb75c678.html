---
layout:     post
title: 	    "Transatlantisk krimi dyrker dødens skønhed"
post_author:	    
post_date:	    Fri, 06 Mar 2015 14:37:04 +0100
post_site:	    politiken.dk 
post_link:	    http://politiken.dk/kultur/filmogtv/tvanmeldelser/ECE2575927/transatlantisk-krimi-dyrker-doedens-skoenhed/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4 class="">
100 Code</h4>
<div class="fakta-body" data-buildingblock="embedded_factboxlink">
<div class="clearfix m-top5 m-bottom5">
<img class="pol-rating-img" src="http://politiken.dk/graphics/ratings/4_hjerter_red.png" alt="Politiken synes"/></div><p>
Amerikansk thrillerserie. Instruktion: Bobby Moresco. Med bl.a. Dominic 
Monaghan og Michael Nyqvist. Kan fra i dag ses på HBO Nordic.
</p></div>
</div><p>
Hvorfor skal de altid hade hinanden?«, skrev en bruger på et socialt medie om 
handlingen i krimien ’100 Code’. »Jeg er træt af det«. Og det er da også 
rigtigt, at finten med at lade modsætninger mødes under tvang og få dem til 
at arbejde sammen er brugt ganske ofte. 
</p><p>
Men det diskvalificerer altså ikke tricket. Det virkede eksempelvis 
fremragende i den dansk-svenske serie ’Broen’. Og det fungerer aldeles 
upåklageligt her i serien, hvor den barske New York-strømer Tommy Conley 
kommer til Sverige for at efterforske en seriemorders hærgen, hvilket han 
bliver nødt til at gøre i selskab med den bitre, trætte og midaldrende polis 
Mikael Eklund, som egentlig har sagt op for at få mere tid til sin datter. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/filmogtv/tvanmeldelser/ECE2574917/mad-men-krydret-med-it-noerder-er-opskriften-bag-ny-dramaserie/">Mad Men krydret med it-nørder 
er opskriften bag ny dramaserie</a></p><p>
De to kan ganske enkelt ikke snuppe hinanden. Der er ingen varme følelser 
overhovedet mellem dem. Kun antipati så tyk og fed som Nutella. De kommer 
fra hver sin planet. Men ikke desto mindre kan de enes om, at de bliver nødt 
til at få skovlen under den lede seriemorder, der myrder to piger ad gangen 
for hver vintermåned. Den første begraver han bedøvet og udstyret med et 
luftrør, han efterfølgende stopper til, så hun kvæles. Den anden forgriber 
han sig på og kvæler for derefter at smide vedkommende bort som en brugt 
plastikpose i naturen. 
</p><h3>
En nærmest prærafaelitisk æstetik
</h3><p>
Ud over det håndfaste had er der fyret rigtig godt op under billederne. Vi 
starter i den store sorte amerikanske nat, New York Style, og fortsætter i 
den stockholmske, som ikke lader meget tilbage i forhold. Det er ganske 
genrebevidst og stemningsfuldt; men det er snarere i dagtimerne, at 
billederne for alvor får lov til at skinne: Det er så grimt, når en purung 
myrdet kvinde henligger blandt vissent græs og muld. Men det filmes så smukt 
og fint – med blomster, poetisk lys og farver, at det står i grel modsætning 
til ugerningernes karakter. En nærmest prærafaelitisk æstetik føres til 
torvs med skændede jomfruer som primært motiv. Den døde skønhed som tableau. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/filmogtv/tvanmeldelser/ECE2564824/tredje-saeson-house-of-cards-udvides-med-storpolitiske-armboejninger/">Tredje sæson: House of Cards 
udvides med storpolitiske armbøjninger</a></p><p>
Selv om de i sammenhængen er dødsfjender, klikker det brillant for Dominic 
Monaghan (kendt fra ’Lost’) og svenske Michael Nyqvist, der er ved at få 
fint hul på en international karriere i kølvandet på ikke mindst Stieg 
Larsson-trilogien, hvor han var fremragende som journalist-detektiven Mikael 
Blomqvist. Begge er uhyre troværdige som henholdsvis hårdkogt og regelret 
strømer, men også i spillet over for datteren – der selvfølgelig er 
kokkeelev og vild med nyt nordisk køkken – demonstrerer han sin lydhørhed og 
replikstyrke: »Du bliver bare fed, gammel og bitter, hvis du holder op som 
politimand«, siger datteren. Og svaret falder prompte, blot med minimal 
virtuos kunstpause: »Jeg er fed, gammel og bitter«. Forudsigeligt 
dialogarbejde, men leveret med panache og derfor flot. 
</p><h3>
En røv med ører 
</h3><p>
Tempoet er lidt dvælende, men hvis der så sker noget brutalt eller afgørende, 
virker det desto stærkere. Og det gør der, skulle vi hilse og sige. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/filmogtv/tvanmeldelser/ECE2546909/krimiserie-faenger-trods-forudsigelige-karakterer-fra-foerste-faerd/">Krimiserie fænger trods 
forudsigelige karakterer fra første færd</a></p><p class=" bl-elem">
Serien vinder ved ikke at forfalde til stereotyp satire over den angiveligt 
stive svenske nationalkarakter. Mikke, som han insisterer på ikke at blive 
kaldt, Ekland er ikke stivstikker, fordi han er svensker. Han er bare en røv 
med ører, der er træt af sit liv, sit job og Kalles kaviar i skøn 
samdrægtighed. Om fortællingen kan holde sig selv i live i ti afsnit, er så 
en anden sag. Men håbet er som bekendt lysegrønt. I modsætning til de gule 
blomster, morderen har en forkærlighed for. 
</p>	
</div>
</div></body></html>
