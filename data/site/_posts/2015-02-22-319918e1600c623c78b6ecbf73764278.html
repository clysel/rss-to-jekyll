---
layout:     post
title: 	    "Tilfreds Contador: Fint kun at være to sekunder fra Froome"
post_author:	    
post_date:	    Sun, 22 Feb 2015 18:04:25 +0100
post_site:	    politiken.dk 
post_link:	    http://politiken.dk/sport/cykling/ECE2558185/tilfreds-contador-fint-kun-at-vaere-to-sekunder-fra-froome/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>Som lidt af et antiklimaks efter de to foregående etapers forrygende bjergdueller mellem superstjernerne Chris Froome (Sky) og Alberto Contador (Tinkoff-Saxo) sluttede den fem dage lange rundtur i Andalusien, Ruta del Sol, med en overbevisende spurttriumf for spanieren Juan José Lobato (Movistar).</p><p>Det var tydeligt, at de to tidligere Tour de France-vindere var særdeles bevidste om, at der kunne opstå huller i finalen på de 168,9 km fra Montilla til Alhaurin de la Torre lidt syd for Malaga, for både Sky og Tinkoff-Saxo arbejdede ihærdigt for at holde de to kaptajner langt fremme i feltet, og de vogtede intenst på hinanden lige til det sidste.</p><h3>Samme sæsonåbning som sidste år</h3><p>Det viste sig da også at være klogt, for der skabtes vitterligt små afstande mellem grupperne på den sidste km, som kunne have fået afgørende betydning, men både Froome og Contador som henholdsvis nr. 6 og 9 på etapen forstod at holde sig i den gruppe på blot 13 mand, der med et minus på to sekunder besatte pladserne fra nr. 3 og nedefter.</p><p>Dermed bragtes Froomes forspring på to sekunder til Contador ikke i fare, og spanieren opnåede med den samlede andenplads og etapesejren nøjagtigt samme udbytte, som da han indledte 2014-sæsonen sidste år.</p><p>Dengang blev Contador i Volta ao Algarve besejret af polakken Michal Kwiatkowski (Etixx-Quick Step), men Bjarne Riis’ trumf gav efter afslutningen på Ruta del Sol udtryk for, at han lægger væsentlig mere vægt på det aktuelle facit.</p><h3>Etapesejren overgår Contadors forventninger</h3><p>»Jeg anser det for særdeles opmuntrende, at jeg kun var to sekunder fra at besejre en rytter af Froomes kaliber«, konstaterer Alberto Contador.</p><p>»Desuden overgår det mine forventninger, at jeg var i stand til at vinde så skrap en etape som i fredags. Det havde jeg ikke regnet med på dette tidspunkt af sæson«.</p><p>»Jeg tror ikke, at Froome betragter det som en slags revanche for nederlaget til mig sidste år i Vuelta a España. Jeg er overbevist om, at hans tanker udelukkende er rettet mod sommerens Tour de France og har været det, lige siden han ligesom jeg var tvunget til at udgå på grund af styrt i 2014«.</p><h3>Er fyldt med optimisme</h3><p>»Det nytter ikke, at spekulere over, om jeg kunne have fået mere ud af det i fredags, da jeg kørte fra Froome. Jeg glæder mig udelukkende over, at alt forløb fuldstændig som planlagt den dag og helt i overensstemmelse med mine forberedelser«.</p><p>»Og så er jeg yderst tilfreds med, at enkeltstarten også gav mig en fin fornemmelse. Jeg var foran Froome og med en fjerdeplads også tæt på vinderen, og alt i alt tager jeg fra dette løb fyldt med optimisme optimisme«.</p><h3>Sæsonens tredje sejr til spanier</h3><p>For Juan José Lobato var det den anden etapegevinst i Ruta del Sol og den tredje i år, efter at han også var i stand til at slå til i Tour Down Under for en måned siden.</p><p>I dag timede den 26-årige spanier sin afslutning perfekt, og da han kom rundt som første mand i det sidste sving, formåede end ikke så skrap en afslutter som tyskeren John Degenkolb (Giant-Alpecin at fange ham.</p><p>Degenkolb blev slået med et sekund, mens franskmanden Sylvain Chavanel (IAM) fulgte yderligere et sekund efter på tredjepladsen.</p><h3>Sky med fire mand i top-10</h3><p>Top-10 i det endelige facit ser således ud: 1. Froome, 2. Contador 2 sekunder, 3. Benat Intxausti (Movistar) 2.38 minutter, 4. Mikel Nieve (Sky) 3.05, 5. Romain Bardet (Ag2r) 3.13, 6. Peter Kennaugh (Sky) 4.03, 7. Nicolas Edet (Cofidis) 5.10, 8. Kanstantin Siutsou (Sky) 5.17, 9. Sylvain Chavanel (IAM) 5.30, 10. Bob Jungels (Trek) 5.50.</p><p class=" bl-elem">De øvrige Tinkoff-Saxo-rytteres slutplaceringer: 28. Ivan Basso 11.55 minutter, 64. Jesus Hernandez 33.23, 72. Michael Valgren 36.25, 93. Sergio Paulinho 41.51, 113. Matteo Tosatto 51.53, 117. Jevgenij Petrov 55.51.</p>	
</div>
</div></body></html>
