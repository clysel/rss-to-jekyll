---
layout:     post
title: 	    "Gråt DTU-guld skal guide virksomheder"
post_author:	    15300
post_date:	    Mon, 23 Feb 2015 13:15:46 +0000
post_site:	    karriere.jobfinder.dk 
post_link:	    http://karriere.jobfinder.dk/artikel/graat-dtu-guld-skal-guide-virksomheder-2787
---
<html><body><div><section class="body"><p>En ny mentorordning, som skal komme små og mellemstore erhvervsvirksomheder til gode, er netop blevet søsat. Idéen er at matche interesserede virksomheder med seniormedlemmer fra DTU’s netværk for alumner, DTU Alumni, som vil indgå i en mentorrolle og vejlede virksomhederne ud fra deres kompetencer og store erfaring på arbejdsmarkedet.</p>
			<p>Tiltaget kommer virksomhederne til gode, da de vil få tilført noget viden, de måske ikke har i forvejen. Det mener udviklingskonsulent i DTU’s alumnesekretariat, Isabella Scheller:</p>
			<p>»Vi vil gerne have senior-alumnerne ud til virksomhederne, fordi de har nogle kompetencer, rigtig mange virksomheder godt kan bruge. De kommer med en kæmpe erfaring og et stort netværk.«</p>
			<p><a href="http://www.jobfinder.dk/jobs/?utm_source=Karrieresite&amp;utm_medium=Link&amp;utm_campaign=Se%20nyeste%20job?utm_source=Karrieresite&amp;utm_medium=Link&amp;utm_campaign=Se+job">Er du på jobjagt? Tjek Jobfinder</a></p>
			<p>Det kan være mange forskellige opgaver, mentorerne vil kunne hjælpe med i de mindre virksomheder.</p>
			<p>»Der er nogle, der vil i gang med eksport, nogle står foran et generationsskifte, og vil sparre med en, der har prøvet det før, og nogle vil måske fornye produktionen. Der prøver vi at finde nogle mentorer, der har de efterspurgte kompetencer, og så matcher vi dem,« fortæller Isabella Scheller.</p>
			<p>Mentorordningen er etableret som et samarbejde mellem DTU og Dansk Industri (DI), og den realiseres ved hjælp af støtte fra Karl Pedersen og Hustrus Fond. Hos DI er man enig i, at projektet er virkelig godt:</p>
			<p>»Virksomhederne kan få rigtig meget ud af det. Der er mange spørgsmål, hvor de famler i blinde, hvor der sidder en, der har erfaring med det, som helt uden beregning kan hjælpe virksomheden. Det er et fantastisk godt tilbud,« siger Niels Christian Nielsen, chefkonsulent hos Dansk Industri.</p>
			<p>Han mener, de ældre ingeniører er en kilde til enorm viden:</p>
			<p>»Mange af dem går på pension, stopper og går på efterløn, men de er jo ikke som sådan slidt. De har stadig en masse viden, tanker og knowhow, og det forsvinder bare ud i ingenting - i glemslen. Det kan vi nu drage stor fordel af,« siger han.</p>
			
			<p>En af de ting, mentorordningen forhåbentlig kan medføre, er, at de små og mellemstore virksomheder kan få øjnene op for, at det ikke er en dårlig idé at ansætte en ingeniør.</p>
			<p>»Små og mellemstore virksomheder er nogle gange tøvende over for at ansætte ingeniører. Det vil vi rigtig gerne gøre op med, for vi tror, de har en masse at tilføre en mindre virksomhed. Det kan måske være lidt en øjenåbner, og det ville være rigtig, rigtig dejligt, hvis det var et af resultaterne ved projektet,« siger Isabella Scheller fra DTU.</p>
			<p>Niels Christian Nielsen er enig i, at en ingeniør kan styrke en lille eller mellemstor virksomhed, og at det på sigt kan blive aktuelt, men der er et stykke vej endnu:</p>
			<p>»Der er ingen tvivl om, at det sagtens kunne blive næste skridt i processen, men de helt små virksomheder kan have svært ved at se situationen i et helikopterperspektiv. De tager et skridt af gangen. Men der er ingen tvivl om, at en ingeniør kan tilføje meget til en virksomhed på det stadie.«</p>
			<p>Der er lukket for tilmeldinger til mentorordningen i denne omgang, men hold øje med <a href="http://karriere.jobfinder.dk/artikel/www.mentor.dtu.dk">www.mentor.dtu.dk</a> i fremtiden, hvis du er interesseret.</p>
		</section></div></body></html>
