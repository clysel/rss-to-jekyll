---
layout:     post
title: 	    "Træpille-boom: Staten går glip af milliard-indtægter"
post_author:	    Sanne Wittrup
post_date:	    Fri, 08 May 2015 07:00:00 +0000
post_site:	    ing.dk 
post_link:	    http://ing.dk/artikel/traepille-boom-staten-gaar-glip-af-milliard-indtaegter-175934
---
<html><body><div><section class="body">
			<p>Milliarder af kroner går uden om statskassen, når private danskere og fjernvarmeværker investerer i fyr til træpiller i stedet for f.eks. naturgas eller varmepumper. Modsat hvad der gælder for både olie, naturgas og el er der nemlig ingen afgifter på biomasse.</p>
			<p>I de områder af landet, hvor der fyres med oliefyr, får staten i dag 900 millioner kroner (2011-priser) i afgifter, viser en analyse fra Energi­net.dk. Det beløb vil falde til 60 millioner kroner i 2035, hvis de nuværende vilkår med afgiftsfri biomasse og afgifter på naturgas og el fortsætter.</p>
			<p>En del af faldet kan ifølge analysen forklares med, at varmebehovet falder, efterhånden som vi bliver bedre til at spare på energien.</p>
			<p>‘Størstedelen af faldet skyldes dog, at mange husejere udskifter deres oliefyr med et træpillefyr, som ikke er afgiftsbelagt’, konkluderer Energinet.dk.</p>
			<h2>Ren biomasse om fem år</h2>
			<p>Også fjernvarmeværkerne er i fuld gang med at gå væk fra afgiftsbelagt naturgas og over til biomasse. Brancheforeningen Dansk Fjernvarme forventer, at der om bare fem år ikke vil være et eneste værk tilbage, som fyrer med andet end biomasse, undtagen i spids­lastsituationer.</p>
			<p>En opgørelse, som brancheforeningen har foretaget for Ingeniøren, viser, at fjernvarmeværkerne i 2013 betalte godt 2,7 milliarder kroner i afgifter for at fyre med naturgas. Alle de ti største kraftvarme­anlæg har planer om at gå over til biomasse, og de betalte alene 640 millioner kroner i naturgasafgift, som statskassen vil gå glip af.</p>
			<p>Dertil kommer, at kraftværker, der fyrer med biomasse, får direkte støtte på 15 øre pr. kWh, dog kun til elproduktion. I en fremskrivning venter Energistyrelsen, at denne støtte stiger fra 469 mio. kr. i år til 837 mio. kr. i 2020.</p>
			<p>Politikerne lovede at fylde hullet i statskassen ved at hæve personskatterne, da de sidste år besluttede at droppe at lægge afgift på træpiller og anden biomasse.</p>
		</section>
		  </div></body></html>
