---
layout:     post
title: 	    "Kok: »Vi fik det vietnamesiske køkken skudt ind i blodårene«"
post_author:	    
post_date:	    Tue, 14 Apr 2015 10:47:55 +0200
post_site:	    politiken.dk 
post_link:	    http://politiken.dk/rejser/rejseminder/ECE2621895/kok-vi-fik-det-vietnamesiske-koekken-skudt-ind-i-blodaarene/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4 class="">
Bag om Claus Julius Holm</h4>
<div class="fakta-body" data-buildingblock="embedded_factboxlink">
<p>
45 år. Kok, smagsudvikler, foredragsholder og forfatter. 
</p><p>
Sammen med ernæringsekspert Christian Bitz udgiver Claus Holm 27. april 
bogen ’Grillrevolution: Grill stort set alt – og gør det med god samvittighed’. </p><p>
Han er fast kok på tv-programmerne ’Go’ morgen Danmark’ og ’Go’ appetit’ på TV 
2. Claus Holm har udgivet en lang række kogebøger, alene eller sammen 
med kolleger bl.a. ’Mænd i køkkenet’, ’Holms håndmadder’, ’Grillkaliffen 
og hans lærling’ og ’Lav mad med lakrids’. 
</p><p class=" bl-elem">
Claus Holm er gift med Anne Holm, som også er kok. De bor i Svendborg sammen med 
den 16 uger gamle bernersennenhvalp Carlo. 
</p>
</div>
</div><h3>
Min første rejse ... 
</h3><p>
var som 20-årig til Kairo i 1990. Jeg havde lige mødt Anne – der senere blev 
min kone – og hun havde søgt et job i Egypten som kok. Jeg var dybt 
forelsket og kunne ikke forstå, at hun bare ville rejse. På det tidspunkt 
havde jeg aldrig været ude at rejse, så jeg savnede min mor forfærdeligt. 
Jeg husker især duften af den eksotiske mad, men savnede de fire årstider, 
for dernede var det sommer hele tiden. Vi var der i et år. 
</p><h3>
Min bedste rejse ... 
</h3><p>
gik til New Zealand i 2005 i fem uger. Anne og jeg lejede en gammel camper, 
hvor vi nærmest sad oven på motoren, og så kunne den køre 80-100 kilometer i 
timen. Vi startede på nordøen og kørte hele vejen ned og tog færgen over til 
sydøen. Newzealænderne var åbne og glade, og der var masser af god mad. Vi 
var tæt på pingviner og hvalrosser og så masser af storslået natur. På det 
tidspunkt var ’Lord of the Rings’ i vælten, og vi var ude at se, hvor filmen 
var optaget. New Zealand var mit livs største oplevelse. Det var paradis på 
jord på mig. Madmæssigt var landet også helt unikt. De har campingpladser, 
som svarer til femstjernede hoteller herhjemme. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/rejser/rejseminder/ECE2605695/rejseminder-de-serverede-kohjernesuppe-som-var-en-brun-substans/">Rejseminder: »De serverede 
kohjernesuppe, som var en brun substans«</a></p><h3>
Min værste rejse ... 
</h3><p>
gik til Mauritius. Folk siger, Mauritius er luksus og lækkert, men hvor var 
det ringe. Det er det værste, jeg har oplevet. Sjældent har jeg oplevet så 
snobbede og arrogante mennesker – både de fastboende og turisterne. Alt var 
pissedyrt. Der var hverken sjæl eller charme. Jeg bryder mig ikke om, når 
ting er uægte og opstillet. Vi ville ud at fiske og lejede en båd, der 
kostede en jetjager. Efter tre timer lå vi bare og brækkede os, fordi 
bølgerne var så høje. Jeg kan godt lide at komme i kontakt med folk og 
snakke med dem, men det lykkedes ikke i Mauritius. Der kommer vi aldrig 
igen. 
</p><h3>
På rejser medbringer jeg altid ... 
</h3><p>
en lille læderindbundet notesbog, som jeg har fået af min kone, hvor jeg 
skriver ideer og oplevelser ned. Der sker meget, når jeg slapper af. Jeg har 
vel fyldt en 15-20 af den slags bøger. 
</p><h3>
Min favoritrejsepartner ... 
</h3><p>
er min kone gennem 26 år Anne. Hun er min bedste ven og en lille sag på 56 
kilo, mens jeg er en stor bulderbasse på 110. Ikke desto mindre er det Anne, 
som er nysgerrig af natur, mens jeg altid siger, ’kan vi ikke bare sidde 
her’. Anne trækker mig med til ting, som jeg ikke gider, men så er det vildt 
fedt, når jeg først er der. Det er Annes fortjeneste, at jeg har set en stor 
del af verden og været i f.eks. Vietnam, Thailand, Egypten og Marokko. Jeg 
er tosset med kirker, selv om jeg ikke går i kirke hver søndag, men tror på 
Gud. Jeg meget fascineret af de kæmpestore kirker, som findes rundt omkring 
i verden, og Anne er eminent til at finde dem. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/rejser/nyheder/ECE2612217/rejseminder-der-var-19-piger-og-mig-behoever-jeg-sige-mere/">Rejseminder: »Der var 19 piger 
og mig! Behøver jeg sige mere?«</a></p><h3>
Min seneste rejse ... 
</h3><p>
gik til Thailand i 10 dage i januar. Vi boede i en lillebitte flække, hvor der 
var hytter, en lækker strand og ikke ret mange turister. Det var tredje 
gang, vi besøgte Thailand. Jeg havde aldrig troet, at jeg skulle blive en 
Thailands-dreng, men jeg kan godt lide thaiernes væremåde, naturen og maden. 
</p><h3>
Mit bedste rejsemåltid ... 
</h3><p>
fik jeg i Vietnam, hvor vi havde en personlig opvarter på hotellet, som 
spurgte, hvad vi havde lyst til. Jeg har altid godt kunnet tænke mig at møde 
en munk, og det kunne opvarteren godt klare, men vi skulle først have noget 
at spise. Han kørte os rundt på en rickshaw, hvor vi sad foran. Den lille 
mand knoklede løs, da jeg vejer temmelig meget, og kørte os gennem smalle 
gader. Jeg tænkte: ’for satan mand, jeg får tyndskid og dør’. Efter et 
kvarters tid kom vi frem til et sted med 20 centimeter høje plastikstole fra 
Ikea på den børstede jord. Så sker der et mirakel. En gammel, gammel dame på 
600 år, som åbenbart er opvarterens mormor, dukker op og serverer mad i 
alverdens pastelfarver. Maden var så frisk, smagfuld, enkel og veltillavet, 
at jeg var helt skudt af. Der fik vi det vietnamesiske køkken skudt ind i 
blodårene. Det var englemad lavet af en gammel dame. 
</p><h3>
Det dummeste, jeg har gjort på en rejse ... 
</h3><p>
er, når noget koster 100 dollar, men så vil jeg lave det selv og må betale 
7.000 kroner. Jeg kan godt lide at have tingene for mig selv, men det 
koster. Det skete senest under turen til Thailand. Vi kom frem til det 
hotel, som bureauet havde booket. 
</p><p>
Det var et city hotel – jeg aner ikke, hvad det betyder – hvor europæiske 
piger løber rundt i cowboybukser, og det gad jeg ikke. Jeg tog så vores 
kufferter og gik. Det kostede mig 20.000 kroner, for hotellet ville ikke 
refundere mine penge, og rejsebureauet var sur. Jeg havde brug for 
thailændere, klingklang-musik omkring mig og te – ikke kaffe. 
</p><p>
Det første hotel var et moderne hipstersted, og der var sikkert ikke noget 
galt med det, men vi fandt et fantastisk hotel 500 meter væk. De havde kun 
en luksussuite tilbage, og den nuppede vi. Ferien kostede kassen – typisk 
mig – men nu må jeg bare arbejde lidt ekstra. 
</p><h3>
Jeg rejser altid tilbage til ... 
</h3><p>
Venedig. Når vi går hånd i hånd på de små gader i Venedig, har vi hverken ur 
eller mobil med. Pludselig dukker der en cafe, en kaffebar, eller hvad ved 
jeg op. 
</p><p>
Vi kan også finde på at tage en tur med en lille båd som James Bond. Når 
turisterne forsvinder, er Venedig helt speciel, og fantasien spiller. Jeg er 
fascineret af musikken, kulturen og maden i Venedig. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/rejser/rejseminder/ECE2602182/rejseminder-obama-er-den-mest-interessante-rejsekammerat-jeg-har-haft/">Rejseminder: Obama er den mest 
interessante rejsekammerat, jeg har haft</a></p><h3>
Mit bedste tip til Venedig ... 
</h3><p>
er at gå 8-10 timer om dagen og væk fra de store steder. Omkring 10 kilometer 
fra Markuspladsen er der et fængsel, og området deromkring har store parker 
og er særdeles fredfyldt. Man skal lade sig forføre af magien i Venedigs 
gader. Læg guidebogen og bykortet væk, man skal nok komme hjem igen, og sug 
duften fra murstenene ind og lad solen ramme dig. Så bliver det vildt. 
</p><h3>
Den mest interessante person, jeg har mødt på en rejse, er ... 
</h3><p>
en munk i Vietnam. Vores opvarter på hotellet tog os med til et tempel, hvor 
der var sort af mennesker. Pludselig rejser en munk sig og vinker til os: 
’Kom ind’. Væk er de andre, og vi går ind og sætter os på en bænk. Munken 
kigger på mig med de rareste øjne, og jeg kunne ikke tage mig sammen til at 
spørge munken om noget, men han lægger hånden på min hånd og siger: ’Bare 
tag det roligt. Tingene kommer til den tid, de skal komme’. Det var det, jeg 
gerne ville spørge ham om, men det vidste han jo ikke. Da var jeg lige ved 
at skide grise. Da han havde sagt det, ringede hans mobil i hans orange 
klædedragt. Det var vildt. 
</p><h3>
Min næste rejse ... 
</h3><p class=" bl-elem">
går til New York. Vi har aldrig været i USA. Rent madmæssigt er vi tiltrukket 
af de mange ting, som spirer i New York. Det bliver nok til oktober. 
</p>	
</div>

</div></body></html>
