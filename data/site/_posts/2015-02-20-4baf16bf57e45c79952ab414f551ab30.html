---
layout:     post
title: 	    "»Eik Skaløe var også en småborger«"
post_author:	    
post_date:	    Fri, 20 Feb 2015 11:54:34 +0100
post_site:	    politiken.dk 
post_link:	    http://politiken.dk/magasinet/interview/ECE2555468/eik-skaloee-var-ogsaa-en-smaaborger/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
James Dean blev 24, Michael Strunge 27. Hvor gammel Goethes unge Werther blev, 
er usikkert. Dog næppe gammel. Den franske digter Rimbaud, der mere eller 
mindre egenhændigt opfandt selve det at være ung og søgende, døde godt nok 
som 37-årig, men havde skrevet sig færdig, da han var 20. 
</p><p>
Og så er der Eik Skaløe. 
</p><p>
Han var forsanger i beatbandet Steppeulvene, han realiserede sig ved at rejse 
på må og få ud på fremmede kontinenter. Han havde sin Iben. Og døde på 
grænsen mellem Indien og Pakistan i 1968. Han var 25. 
</p><p>
Eik Skaløe og ikke mindst Eiks altopslugende kærlighed til Iben Nagel 
Rasmussen, Halfdan Rasmussens datter og gennem snart 50 år skuespiller hos 
Odin Teatret i Holstebro, har rumlet rundt i systemet på Ole Christian 
Madsen i 27-28 år. Hans nye film, ’Steppeulven’, er beretningen om de to, i 
høj grad inspireret af de breve, Eik skrev hjem. 
</p><p><i>Man kunne sagtens forestille sig en film om Eik Skaløe, der på 50 års 
sikker afstand pegede lidt fingre ad datidens syrehoveder ...,</i> begynder 
jeg interviewet. <i class=" bl-elem">De der unge feberhede fantaster.
</i></p><p/><hr class="img-placeholder" data-classname="aside-img" data-src="http://multimedia.pol.dk/archive/00914/Ole_Christian_Madse_914850" data-id="914850" data-imgtype="jpg" data-caption="Foto: Miriam Dalsgaard"/><p>
»Filmen her skulle være i øjenhøjde med Eik Skaløe«, siger Madsen, »uanset 
hvor ung og feberhed han var. Det var en af de vigtigste epoker i dansk 
historie. Den er tit beskrevet som tiden, hvor alt gik galt, men det var jo 
der, alle de platforme, vi har kæmpet fra siden, blev etableret – 
borgerretsbevægelserne, fri abort, fri seksualitet, ideen om at rejse ud og 
skabe sig en ny identitet. Når man kigger på de år, er det svært at få øje 
på afgørende ideologiske forskelle mellem mænd og kvinder. Det slog alt 
sammen først igennem som et paradigmeskift i 1970’erne, men det kommer 
herfra«. 
</p><p>
»Jeg har stor respekt for den radikaliserede ungdom, Eik udlever. Han er 
inkarnationen af ungdom. Han udlever alle længslerne, oplever fortabelsen i 
den store kærlighed og foretager den endegyldige rejse ud«. 
</p><p>
At sætte sig selv fri er ikke omkostningsfrit. Men beatdigterne hævdede, at 
det var nødvendigt, hvor ødelagt man end selv ville stå der tilbage. 
</p><p>
»Eik var enormt splittet. Han var også en småborger, der gerne ville giftes 
med Iben og have nogle børn og sidde i et hus og være forfatteren Eik 
Skaløe. Det er en ultramoderne splittelse, men i dag giver vi os selv lov at 
have de modstridende følelser«. 
</p><p><i class=" bl-elem">Du kunne selv have en søn på Eiks alder i filmen. Hvis din søn havde sagt 
de ting, Eik siger, ville du da ikke have smilet af, hvor sød og naiv han 
var?</i></p><p>
»Det ville jeg nok, men hvis du læser Skaløes breve, vil du også opleve, at 
han var en meget gammel mand. Ikke noget ungt brushoved. Han giver 
materialet en litterær form, der gør, at man læser det som en fortælling 
snarere end en tankerække fra en ung mand. Han kunne være blevet den store 
forfatter, han drømte om, hvis han havde levet videre«. 
</p><p>
»Men jeg kan godt forstå, hvad du siger ... Eik rammer det at være ung og at 
være menneske så præcist i tre-fire billeder. Han leder efter et fællesskab, 
han ikke kan få. Da hippiebevægelsen bryder ud i sommeren 1967, var Eik 
færdig. Da havde han udgivet sin plade med Steppeulvene og var rejst væk«. 
</p><p>
Eik Skaløes liv rinder ud efter lange rejser og megen higen. Bag en forblæst 
og forvitret busk i ørkenen. Selvmord. 
</p><p><i class=" bl-elem">Men det er alligevel usikkert, præcis hvad der sker.</i></p><p>
»Han skriver, at han nok ikke får skrevet så meget mere, og det er døden for 
ham. Det ikke at skrive er det samme som at dø. Der er mange, der stadig 
ikke tror, at han er død, men at han sidder og hygger sig og griner et sted 
i Nepal, men hans kranium og tænder blev identificeret af familien«. 
</p><p><i class=" bl-elem">Men hvorfor skal han dø? I hvilken fortælling er det logisk, at han skal dø?</i></p><p>
»Altså i den store fortælling skal han dø, fordi det er en tragisk og uforløst 
kærlighedshistorie – en af 1960’ernes største. Det skulle ende ulykkeligt 
for ham. Iben vælger en anden mand; der er ikke mere for ham at være her 
for. I den virkelige verden var han udslidt og deprimeret og havde været 
meget i fængsel. Han kunne ikke finde ressourcerne til at fortsætte. Han 
kunne ikke blive ved med at skrive hjem efter flere penge; han havde ikke 
mere at handle med. Nogle mennesker er færdige i en alder af 80, andre når 
de når 40. Som 25-årig var Eik måske bare færdig ...«. 
</p><p><i class=" bl-elem">Ligger der ikke den morale gemt i det, at det store frigørelsesprojekt er 
dømt til død og depression?</i></p><p>
»Frigørelsesprojektet lykkes jo. Han er fri, da han dør«. 
</p><p><i class=" bl-elem">Fri til at vade sulten og ulykkelig rundt i ørkenen.</i></p><p>
»Præcis«. 
</p><p><i class=" bl-elem">Næppe den frihed han havde drømt om.</i></p><p>
»Nej, men den frihed findes måske ikke. Han bliver dybest set så fri, som han 
kan. Harry i Hermann Hesses ’Steppeulven’ kunne heller ikke håndtere 
friheden«. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00914/Ole_Christian_Madse_914849" data-id="914849" data-imgtype="jpg" data-caption="Foto: Miriam Dalsgaard"/><p>
Tredje gang jeg forsigtigt foreslår Ole Christian Madsen at bruge ordet 
’nervøs’ om, hvordan han har det her og nu, bider han på. 
</p><p>
»Jo, jeg kan godt blive lidt nervøs«, siger han. 
</p><h3>
Står ved en skillevej 
</h3><p>
I 27 år har ’Steppeulven’ været på vej. Lige siden Ole Christian Madsen lavede 
sin dokumentarfilm ’Kun for forrykte’ om netop Skaløe tilbage i 1988 – 
produceret, i øvrigt, af Finn Nørgaard, der blev dræbt af en terrorist ved 
Krudttønden på Østerbro i lørdags. 
</p><p>
Madsen denne eftermiddag i februar 2015 sukker. Dybt. 
</p><p>
»Jeg er ved en skillevej«, siger han. »Indtil nu har jeg løbende haft 
forskellige filmprojekter kørende på samme tid, som man nu har som 
instruktør. Man skriver på en film og filmer en anden og prøver at 
finansiere en tredje. ’Steppeulven’ har ventet alle de år på at finde en 
form, der kunne bære som fiktion, og på at blive finansieret. Det er den 
sidste film på ungdomsdelen af mit resumé. Jeg har ikke flere, som jeg 
virkelig gerne har villet lave«. 
</p><p><i class=" bl-elem">Måske ærgrelse er et bedre ord end nervøsitet.</i></p><p>
»Jeg skal i hvert fald opfinde noget nyt, jeg lige så gerne vil, have sat en 
ny række af film i gang, en ny bølge i mit kreative liv. Ja, jeg er lidt 
bekymret, for det er svært. Jeg har altid villet lave så forskellige film 
som muligt, tematisk og stilistisk, så der er mange retninger, jeg kan vælge 
i«. 
</p><p>
Indtil videre er det den amerikanske tv-serie. Ole Christian Madsen har fået 
flere og flere afsnit af HBO-serien ’Banshee’ at instruere, og han har fået 
et producentansvar for den også. Han er på vej til Pittsburgh for at filme 
serien, der har danske Ulrich Thomsen i hovedrollen, og som med sin tredje 
sæson i den grad er hittet hos anmelderne, at det oprigtigt ser ud til at 
komme bag på Ole Christian Madsen. 
</p><p class=" bl-elem"><i class=" bl-elem">Publiceret 20. februar 2015</i></p>	
</div>
</div></body></html>
