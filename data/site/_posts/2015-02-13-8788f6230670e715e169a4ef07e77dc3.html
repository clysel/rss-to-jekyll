---
layout:     post
title: 	    "Svensker blev millionær på at spekulere i olie - nu vil han redde verden med solenergi "
post_author:	    
post_date:	    Fri, 13 Feb 2015 14:46:03 +0100
post_site:	    politiken.dk 
post_link:	    http://politiken.dk/magasinet/feature/ECE2544434/svensker-blev-millionaer-paa-at-spekulere-i-olie---nu-vil-han-redde-verden-med-solenergi/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Da Lars Jacobsson som ung begyndte at svejse rør på havnen i Göteborg, var der 
ingen, der forestillede sig, at rørene og havnens store underjordiske 
olielagre skulle gøre ham til mangemillionær. Heller ikke ham selv: Han 
drømte om at blive undervandssvejser på en norsk olieplatform. 
</p><p>
»Man holder kun til det i kort tid, men man tjener godt«, husker han. 
</p><p>
Men en kombination af hans egne dårlige ører og troen på en fiks idé betød, at 
Lars Jacobsson aldrig kom ud på nogen norsk platform. 
</p><div class="art-quote article-box">
<p class="quote"/>
<blockquote>
<p class="quote-txt">
Truslen mod menneskets eksistens er for høje oliepriser. For så begynder man 
på alle disse idiotiske ting som fracking, tjæresand og olieudvinding 
i Arktis
</p>
<p class="sender">
Lars Jacobsson 
</p>
</blockquote>
</div><p/><p>
I stedet blev han usædvanlig rig. Undervejs fik han en plads i historiebøgerne 
som den, der introducerede en særlig form for spekulation i olieprisens op- 
og nedture. Metoden hedder contango. Begrebet opstod på børsen i London i 
det 19. århundrede og lyder som en argentinsk dans. Men i virkeligheden er 
det en dans om guldkalven. 
</p><p>
Princippet er enkelt: Når den aktuelle oliepris er lavere end den forventede 
pris om et år, opstår der en contango. Det vil sige en periode, hvor det kan 
betale sig at opkøbe olie og gemme det i lagre eller på tankskibe for at 
sælge det til en højere pris ude i fremtiden. 
</p><p>
Da Lars Jacobsson først havde sat spekulationen i system, stod globale 
finanshuse som Goldman Sachs, Merrill Lynch og mange andre i kø for at 
spille med. I en vild og utæmmet contango tjente spekulanterne formuer – og 
Lars Jacobsson fik også sin del. 
</p><h3>
Prisen halveret på et halvt år 
</h3><p>
De sidste fem år har ingen talt om contango. Finanskrisen i 2009 lagde i hvert 
fald for en stund en dæmper på de mest risikable former for spekulation. Og 
olieprisen lå på et højt niveau, som de fleste regnede med ville vare evigt. 
Man talte om ’peak oil’, altså forestillingen om, at olieproduktionen har 
toppet, og at der derfor vil blive stadig mindre olie til rådighed til 
gradvist højere priser. 
</p><p>
Nu er det hele vendt på hovedet igen: I USA bliver der hentet mere olie og gas 
op af undergrunden end nogensinde før, og i slutningen af 2014 begyndte 
olieprisen – stik imod alle spådomme – at falde. I perioden fra september 
2014 til januar 2015 blev prisen på en tønde råolie halveret. 
</p><div class="art-fakta article-box">
<header><h4 class="">
Lars Jacobsson</h4>
<h5>
Blå Bog</h5>
</header><div class="fakta-body" data-buildingblock="embedded_factboxlink">
<ul><li>Svensk erhvervsmand</li><li>Bor på Järkholmen uden for Göteborg.</li><li>Var oprindeligt svejser og blev derefter uddannet indenfor markedsføring 
og økonomi.</li><li>Har stiftet en række selskaber som Scandinavian Tank Storage, Cleanergy 
og Dynamic Holding.</li><li>Ejer i dag foruden United Sun Systems en lystbådehavn, et rejsebureau og 
et it-selskab.</li><li class=" bl-elem">Gift med norskfødte Ragnhild Jacobsson. De har sammen stiftet Perfect 
World Foundation, der kæmper for truede dyrearter.</li></ul><p class=" bl-elem"/>
</div>
</div><p/><p>
Den lave pris har genåbnet debatten om olien: Hvor store reserver er der 
tilbage? Kan det betale sig at udbygge alternative energikilder, når der er 
masser af billig olie og gas? Og hvad betyder den lave oliepris for klimaet? 
Men den lave pris har gjort en ting til: Den har åbnet for en ny contango. 
</p><p>
Lige nu har spekulanter og investorer travlt med at fylde verdens olielagre, 
mens prisen er lav, i forventning om at den snart stiger igen. Ifølge Wall 
Street Journal er der aktuelt 6 dollars forskel i prisen på en tønde olie, 
alt efter om den handles til levering i marts eller august. 
</p><p>
Hvis man køber en million tønder og sælger den til en futurepris, der er 6 
dollars højere, har man således tjent 36 mio. kr., før udgifterne er trukket 
fra. 
</p><p/><h3>
Der er contango igen 
</h3><p>
Både tankene og de underjordiske lagre, der er sprængt ud i klippen under 
oliehavnen i Göteborg, er derfor allerede pænt fyldt. Markedet er i 
contango. 
</p><p>
Sidst det skete var i 2008, da olieprisen først steg og steg til rekordhøje 
145 dollars per tønde, hvorefter finanskrisen på få måneder fik prisen til 
at styrtdykke til under 40 dollars. 
</p><p>
Det var et endnu brattere fald end det, vi har set i de seneste måneder, men 
det blev hurtigt efterfulgt af en ny stigning. Oliespekulanter opkøbte alt, 
hvad de kunne, og fyldte olielagrene, først på landjorden, siden på ledige 
containerskibe – på contangoens højdepunkt beregnede det internationale 
olieshippingfirma Gibson, at 1 ud af 12 containerskibe i verden blev brugt 
som flydende olielager. 
</p><p>
Men i mellemtiden har Lars Jacobsson for længst meldt sig ud af dansen. Han 
har solgt sine olietanke. I stedet driver han sammen med hustruen, Ragnhild, 
organisationen Perfect World Foundation, der poster penge i ædle formål som 
kampen for at redde næsehornet fra udslettelse. Og for mange millioner 
kroner har han købt sig ind i et amerikansk projekt, der forsøger at udvikle 
den næste generation af solfangere. 
</p><p>
Det er ikke, fordi Lars Jacobsson tror, at olien er ved at slippe op. 
Tværtimod: »Der er alt for meget olie. Længe inden olien slipper op, er vi 
uddøde, ligesom dinosaurerne«. 
</p><p>
Det var på oliehavnen i Göteborg, det hele startede. 
</p><p>
»De her rør har jeg svejset. Og de her«, peger Lars Jacobsson. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00912/G_TEBORG__Olietema__912876" data-id="912876" data-imgtype="jpg" data-caption="Foto: Finn Frandsen"/><p>
Han svejsede rør og tanke for nogle af de store oliefirmaer. Göteborgs 
oliehavn er fyldt med rør og kæmpe runde beholdere, nogle til råolie på vej 
til raffinering, andre til benzin, diesel, tjære og kemikalier på vej ud i 
handlen. 
</p><p>
»Jeg har altid haft en drøm om at tjene mange penge. Allerede som 17-18-årig 
interesserede jeg mig for aktier. Men der var også gode penge i at arbejde 
som undervandssvejser på en norsk olieplatform«, fortæller den 49-årige 
svenske erhvervsmand. 
</p><p>
Det ville hans ører bare ikke være med til. I stedet kom han til at arbejde på 
landjorden med at svejse rør og tanke for nogle af de store oliefirmaer. 
</p><p>
»Jeg kiggede på de store beholdere og tænkte: Fandens ... man skulle eje et 
par olietanke og tjene penge«. 
</p><p>
Lars Jacobsson læste markedsføring og økonomi ved siden af svejsejobbene, og i 
slutningen af 1980’erne kom han ind i et firma, som blødte røde tal på 
bundlinjen ved at udleje oliebeholdere, der sjældent var fyldt mere end 25 
procent op. 
</p><p>
Midt i det hele blev Lars Jacobssons første kone, der var mor til parrets to 
små børn, alvorligt syg. Det var en hjernesvulst. Hun døde i 1993. 
</p><p>
»Alt gik i stå. Jeg stod uden job, uden penge og med to små børn«. 
</p><h3>
Med børnepenge som kapital 
</h3><p>
Men tanken om, at det måtte være muligt at tjene penge på olielagring, ville 
ikke slippe ham. Lars Jacobsson vidste takket være sine mange svejserjobs, 
hvor olielagrene fandtes, også de underjordiske. 
</p><p>
»Vi havde en kæmpe hvilende kapacitet i Sverige. Som beredskab under den kolde 
krig havde man udgravet store lagre i klippegrunden, som man aldrig fyldte 
op – de lå der bare«, fortæller han. 
</p><p>
Han startede et nyt selskab med 50.000 kroner i indskud og det offentlige 
børnetilskud – ’pappapenning’ – som eneste indtægt. 
</p><p>
»Så begyndte jeg at køre rundt og indgå aftaler med alle, der havde tomme 
lagre. Til sidst havde jeg kontrakter på næsten tre millioner kubikmeter 
lagerplads, den største kapacitet i hele Nordeuropa, men det bliver man jo 
ikke rig på, for vi havde endnu ikke nogen kunder, der ville lagre olie«. 
</p><p>
Oprindelig var ideen bare at leje olietanke ud til en pris, der var en lille 
smule billigere end i de store havne i Amsterdam, Rotterdam og Antwerpen. 
</p><p>
Men ude på de globale finansmarkeder skete der noget nyt i 1990’erne. Det 
svirrede med begreber som <i>futures</i>, <i>hedging</i>, <i>derivater</i> 
og <i>optioner</i>. Ideen om at tjene penge på højtgearede væddemål om 
fremtidige prisstigninger eller prisfald udløste feberbølger på de globale 
børser. 
</p><p>
Mens olieprisen går op, er der enorme summer at tjene på at opkøbe olie, som 
man har kontrakt på at sælge til en lidt højere pris nogle måneder senere. 
Man skal bare have et sted at opbevare den imens. 
</p><p>
Så da olieprisen begyndte at falde, var der pludselig penge at tjene for dem, 
der ville købe olien billigt, i forventning om at den snart vil stige igen. 
Prisen i fremtiden var højere end prisen i dag. 
</p><div class="art-quote article-box">
<p class="quote"/>
<blockquote>
<p class="quote-txt">
Jeg har ikke dårlig samvittighed over at have tjene mine penge på olie, men 
jeg er heller ikke stolt over det. Og i de år, det stod på, vågnede jeg hver 
morgen uden glæde
</p>
<p class="sender">
Lars Jacobsson 
</p>
</blockquote>
</div><p/><p>
Eller sagt på en anden måde: Markedet var i contango. 
</p><p>
Lars Jacobsson tog sine lagerkontrakter under armen og rejste til London, 
Genève og New York. Han opsøgte store investeringsfirmaer som Goldman Sachs 
og Morgan Stanley og tilbød dem at lægge olie i hans lagre til en lidt 
billigere pris end hos de store olielagre i Rotterdam og Antwerpen. 
</p><p>
»På seks måneder havde jeg fyldt alle de tomme olielagre i Sverige. Vi skabte 
verdens første contango for olie. Og det blev endnu sjovere, da 
hedgepriserne faldt igen, og det ikke længere kunne betale sig at lagre olie 
– så tømte vi det hele igen på seks måneder. Men så spurgte jeg 
tradingselskaberne: »Hvad vil I gøre, næste gang futureprisen stiger?«. »Så 
kommer vi til dig og lejer dine olielagre«. »Det er der mange andre, der 
vil«, svarede jeg, og så solgte jeg optioner til alle mine tomme lagre i 
løbet af to måneder, som en forsikring for at være med i den næste 
contango«, forklarer Lars Jacobsson. 
</p><p>
Nu rullede millionerne ind. Hvor mange? Det behøver vi ikke vide. »Mange nok«, 
lyder svaret. 
</p><h3>
Olie er klodens blod 
</h3><p>
Hvad er olie egentlig? 
</p><p>
For 90 og 145 millioner år siden oplevede kloden to perioder med ekstrem 
global opvarmning. 
</p><p>
Havenes alger blomstrede op i store mængder, og døde alger sank ned på 
havbunden i store mængder, som fandt vej ned i kløfter og sprækker på 
havbunden. 
</p><p>
Under ekstremt pres og gennem millioner af år blev de organiske slimmasser 
omdannet til den olie, vi pumper op i dag og brænder af i vores biler, fly, 
skibe og fabrikker. 
</p><p>
Og uanset hvor mange nye olieforekomster vi finder, er det en fysisk og 
uomgængelig kendsgerning, at for hver liter eller tønde vi brænder af, er 
der en liter eller tønde mindre. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00913/contango2_913154" data-id="913154" data-imgtype="jpg"/><p>
Samtidig er olien den helt centrale ressource, som vores civilisation bygger 
på. Det tog årtusinder for menneskeheden at runde den første milliard 
indbyggere omkring år 1800 – men det tog kun et par århundreder med olie, 
kul og gas at vokse til dagens syv milliarder. 
</p><p>
Olie er nøglen. Eller som Chris Skrebowski – en mand med 38 års erfaring fra 
oliebranchen, hvor han blandt andet har arbejdet for BP og som 
senioranalytiker for det saudiske olieministerium – siger: 
</p><p>
»Selv om olien kun er en af mange råvarer, er det olien, der sammenkobler og 
transporterer alt i samfundet fra varer til mennesker. Olien er som blodet i 
vore vener – den udgør kun en lille del af vores krop, men det forbinder 
alt, hjerne og hjerte og lemmer«. 
</p><p>
I dag er Chris Skrebowski selvstændig konsulent i London og del af en 
bevægelse af olieeksperter, økonomer og miljøforkæmpere, der forsøger at 
advare verden om, at olien slipper op. 
</p><p>
Det kommer ikke til at ske fra den ene dag til den anden, og vi vil næppe 
nogensinde kunne bruge den sidste dråbe olie. 
</p><p>
Men de store, lettilgængelige felter vil snart være tomme. De nye felter, vi 
finder, bliver stadig færre, mindre og sværere at komme til. 
</p><p>
Verden nærmer sig vendepunktet, hvor olieproduktionen topper, begynder at 
flade ud for derefter at falde – samtidig med at verdens befolkning og 
efterspørgslen efter olie fortsætter med at vokse. 
</p><p>
Det er derfor, teorien om ’peak oil’ bekymrer mange eksperter: Når de to 
kurver for produktion og efterspørgsel fjerner sig fra hinanden i et stadig 
voksende gab, kan oliepriserne eksplodere med den effekt, at verden bliver 
kastet ud i global recession, uroligheder, krig og hungersnød. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00912/G_TEBORG__Olietema__912874" data-id="912874" data-imgtype="jpg" data-caption="Foto: Finn Frandsen"/><h3>
Hånet og latterliggjort 
</h3><p>
Teorien om peak oil blev formuleret af den erfarne oliegeolog Colin J. 
Campbell i en berømt artikel fra 1998 offentliggjort i The Scientific 
American under overskriften ’The end of cheap oil’ – ’Slut med den billige 
olie’. 
</p><p>
Året efter faldt olieprisen til uhørt lave 9 dollars tønden. 
</p><p>
Siden da er peak oil-tilhængerne blevet hånet og latterliggjort, hver eneste 
gang oliereserverne er blevet opjusteret, og verdens olieproduktion 
alligevel er vokset ud over det punkt, hvor de forudsagde, den ville begynde 
at falde. 
</p><p>
Viser det seneste olieprisfald, at de endnu en gang har taget fejl? 
</p><p>
Nej, siger Chris Skrebowski: 
</p><p>
»Den billige, lettilgængelige olie har passeret toppunktet. Det skete omkring 
2006, fuldstændig som forudsagt. Det, vi har lært i de sidste tre-fire år, 
er, at prisen også spiller en vigtig rolle. Ved ekstremt høje priser kan man 
udvinde dyr olie fra tjæresand, skifer og dybhavsboringer. Men når man 
regner al den dyre olie i Nordamerika fra, falder produktionen fra alle 
andre lande uden for Opec«. 
</p><p>
Ser man for eksempel på den danske nordsøolie, finder man et perfekt eksempel 
på peak oil. Produktionen af olie og gas følger en fuldendt klokkeformet 
kurve, som toppede i 2004-05 og på kun 10 år er faldet til under halvdelen. 
Nye felter og nye – kostbare – udvindingsteknikker kan til nød forlænge den 
nuværende udvinding, men vi kommer aldrig op i nærheden af højdepunktet 
igen. 
</p><p>
På verdensplan er peak oil-vendepunktet kun udsat takket være boomet af 
skiferolie og tjæresand i USA og Canada. 
</p><p>
»Men det er ikke aflyst, det lurer derude i skyggen«, siger Chris Skrebowski. 
</p><h3>
Den saudiske guldgrube 
</h3><p>
Ghawar-oliefeltet i Saudi-Arabien er verdens største oliefelt. Gennem seks 
årtier har saudierne pumpet og pumpet olie op fra sandbunkerne 200 km øst 
for Riyadh med en fart på fem millioner tønder om dagen. 
</p><p>
Denne mytiske strimmel solstegt, knastør ørken på 280 gange 30 km står for 
60-65 procent af hele den saudiske olieproduktion. 1 ud af 16 tønder olie på 
verdensmarkedet kommer herfra. Og Ghawar rummer stadig med 70-80 milliarder 
tønder verdens største kendte oliereserver for et enkelt felt. 
</p><p>
Men måske er kongen over alle oliefelter døende. Gætterier og spekulationer 
florerer, for Saudi-Arabiens statslige olieselskab Aramco holder kortene tæt 
til kroppen. Produktionen fra Ghawar har toppet og været faldende siden 
2009. Og blandt eksperter spekuleres der i, at saudierne systematisk 
overdriver omfanget af de tilbageværende reserver under sandet som del af et 
stort bluffnummer, der skal understøtte kongerigets nøgleposition på det 
globale oliemarked. 
</p><p>
»Det er usandsynligt, at noget oliefelt i verden nogensinde vil kunne hamle op 
med den gavmilde produktion, som Ghawar har leveret til Saudi-Arabien og det 
internationale oliemarked«, skrev energieksperten Matthew Simmons allerede i 
2005 i en kontroversiel bog om den dalende saudiske olieproduktion. 
</p><p>
Historisk toppede Ghawars olieproduktion i 1990 med 6,5 millioner tønder om 
dagen. Det niveau er aldrig siden nået. Og produktionen fra Ghawar kan i dag 
kun opretholdes ved at sprøjte enorme mængder af havvand ned i 
olieboringerne for at presse en blanding af olie og op til 55 procent 
saltvand op. Næste skridt er et forsøg med at pumpe store mængder CO2 ned i 
olieboringerne i håbet om at presse produktionen et nøk mere. 
</p><p>
Det hjælper alt sammen, men kun på kort sigt. Meget tyder endda på, at mere 
aggressive indvindingsteknikker fører til et endnu hurtigere fald i 
produktionen senere hen. Uanset hvad er Ghawarfeltet som en stor prustende 
hanelefant på vej nedad. Ingen andre felter kommer i nærheden og kun ganske 
få, som Burganfeltet i Kuwait og Rumaila i Irak nærmer sig samme superliga. 
Det er gamle felter, som allerede har sprøjtet olie ud i et par 
generationer. 
</p><p>
De udgør rygraden i verdens olieproduktion. De har toppet, og produktionen er 
begyndt at falde. De nye felter, der løbende bliver fundet, er stadig færre 
og mindre og vil ikke kunne erstatte giganterne. 
</p><p>
Til gengæld strømmer olien op af de amerikanske skiferfelter og den canadiske 
tjæresand. Og pludselig ser det ud, som om verden svømmer i olie igen. Men 
reelt er det kun et ganske lille overskud på en million tønder om dagen, 
eller godt 1 procent mere end efterspørgslen, der pludselig vælter hele 
oliemarkedet. 
</p><p>
På få måneder er olieprisen mere end halveret. Men hvis produktionen falder en 
smule, fordi det ikke længere kan betale sig at hente den mest besværlige 
olie op fra undergrunden – og hvis verdensøkonomien samtidig kommer højere 
op i fart – kan priserne hurtigt stige igen, mener mange analytikere. 
</p><p>
Mange mener, det stadig er Saudi-Arabien, der sidder med nøglen til at 
bestemme verdens oliepris. Men i virkeligheden er USA’s rolle mindst lige så 
afgørende. 
</p><h3>
Olie fra ishavet 
</h3><p>
I Alaskabugtens iskolde bølger var en slæbebåd på vej med boreplatformen 
’Kulluk’ en sen nytårsaften i 2012, da katastrofen indtraf. 
</p><p>
Linen mellem slæbebåden og platformen sprang i de enorme bølger, og senere 
brød slæbebådens motorer sammen. Til sidst måtte helikoptere fra den 
amerikanske kystvagt i en risikabel og dramatisk aktion redde de 18 mand, 
som var om bord på platformen. 
</p><p>
Det var Shell, som stod bag det mislykkede forsøg på at lede efter olie i 
havet nord for Alaska. Shell var på det tidspunkt verdens største 
olieselskab med 87.000 ansatte i mere end 70 lande. Men selskabet var også 
presset, efter at det havde måtte erkende, at det tidligere havde overdrevet 
mængden af dokumenterede oliereserver, som det rådede over. Det havde ført 
til et fald i aktiekursen samt bøder i USA og Storbritannien på næsten 1 
mia. kr. 
</p><p>
Shell var klar til at bruge over 35 mia. kr. på at bevise, at dt kunne finde 
olie i Det Arktiske Hav. Og i 2012 sendte Shell to flydende boreplatforme 
mod nord for at foretage de første boringer. Ekspeditionen blev imidlertid 
plaget af problemer, og det lykkedes ikke at etablere en eneste prøveboring. 
Da de to boreplatforme skulle transporteres sydpå igen, gik det galt. Det 
var et lille mirakel, at episoden endte uden udslip af olie, og uden at 
nogen kom til skade. 
</p><p>
Da Barack Obama i januar i år holdt sin årlige tale om nations tilstand, 
mindede han om, at USA er mindre afhængig af udenlandsk olie, end det har 
været i 30 år. »I dag er USA verdens nummer 1 inden for olie og gas«, sagde 
han og tilføjede, at den typiske familie vil spare næsten 5.000 kr. i år 
takket være den billige benzin. 
</p><p>
Men han nævnede ikke, at de lave priser også er en trussel mod USA’s nyvundne 
position som verdens største producent af olie og gas. Sagen er, at det 
olieboom, USA og Canada har oplevet det sidste årti, kun har været muligt, 
fordi oliepriserne har været høje. 
</p><p>
Meget af den olie, der udvindes af tjæresand i Canada eller hentes op fra 
skiferboringer i North Dakota, er kun rentabel, når olieprisen er over 70 
dollars per tønde – altså væsentlig mere end den aktuelle pris, der har 
svinget omkring 50 dollars i år. 
</p><p>
Det er den svært tilgængelige olie, der venter på at blive hentet op nu. Og 
den næste reserve, der skal udnyttes, er i ishavet nord for Alaska. 
</p><p>
’Kulluk’s næstenforlis fik ikke Shell til at drosle ned. Efter en pause i 2013 
arbejdede selskabet hele 2014 målrettet på at gøre klar til nye 
prøveboringer. 
</p><p>
Hverken isbjerge, meterhøje bølger eller omfattende kampagner fra Greenpeace 
og andre aktivister har bremset jagten på olie i Arktis. Så sent som i 
januar meldte Shell ud, at jagten på olie i havet nord for Alaska 
fortsætter, selv om selskabet har droppet en række andre projekter på grund 
af den lavere oliepris. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00912/G_TEBORG__Olietema__912877" data-id="912877" data-imgtype="jpg" data-caption="Foto: Finn Frandsen"/><h3>
Et nyt liv 
</h3><p>
I 2002 satte Lars Jacobsson sin virksomhed, Scandinavian Tank Storage, til 
salg. 
</p><p>
»Jeg havde tjent mange penge og ville bruge mit liv til noget andet. Jeg mødte 
Ragnhild, som blev min kone, og jeg bestemte mig for at sælge selskabet, 
være til stede for børnene og kaste mig over nye ting. Jeg havde aldrig 
lavet andet end at arbejde, og nu ville jeg gøre noget for miljøet«, siger 
han. 
</p><p>
Lars Jacobsson var 35 år og pensioneret. Det trecifrede millionbeløb, han fik 
ved salget, var nok til, at han aldrig behøvede røre en finger resten af 
livet. Han havde mødt sin nuværende kone, og nu skulle de bare nyde livet. 
</p><p>
»Men det viste sig, at jeg var helt elendig til at løbe på ski. Og Cannes er 
sjov den første uge med sol, men det var forfærdeligt at bo der. Jeg 
klatrede på væggene og havde brug for at gøre noget, der gav mening«. 
</p><p>
I 2006 flyttede familien hjem til Sverige igen. Han startede en ny virksomhed. 
Handlede lidt med metaller, gav en masse penge til truede dyr. Og ledte 
efter noget nyt at kaste sig over. På trods af at oliepriserne i de år 
stormede i vejret og skabte formuer, ville han ikke tilbage i branchen. 
</p><p>
»Jeg har ikke dårlig samvittighed over at have tjene mine penge på olie, men 
jeg er heller ikke stolt over det. Og i de år, det stod på, vågnede jeg hver 
morgen uden glæde«. 
</p><p>
En af Lars Jacobssons venner er professor på Göteborgs universitet og havde 
været i Kina. Han begyndte at snakke om kinesernes enorme behov for energi, 
om forureningen, de store dæmningsanlæg og behovet for at finde nye 
energikilder. 
</p><p>
»Jeg fattede ingenting i starten, men han blev ved og ved«. 
</p><h3>
Fra oliebaron til solkonge 
</h3><p>
I første omgang stiftede han firmaet Cleanenergy, som han forlod igen i 2010, 
da han i stedet stiftede United Sun Systems og købte rettighederne til en 
såkaldt stirlingmotor – en stempelmotor, der kan drives af sol eller andre 
energiformer. Den var udviklet af Ford og Nasa og er ifølge Larts Jacobsson 
verdens bedste af slagsen. 
</p><p>
I 2012 købte han et konkursramt amerikansk solprojekt i Phoenix, Arizona. Det 
bestod af 60 kæmpe solparaboler og var nogle år forinden blevet indviet af 
selveste præsident Bush. 
</p><p>
»Det var et af de mest lovende energiprojekter i USA’s historie. Det 
producerede 1,5 MW strøm, helt ren energi, og fungerede perfekt. Men pengene 
slap op, da den amerikanske Kongres pludselig trak sine lånegarantier 
tilbage. Konkursboets kurator sendte de 70 medarbejdere hjem med 
øjeblikkelig virkning og slukkede for det hele. Kraftværket, som ejede 
jorden og aftog strømmen, gav mig syv dage til at fjerne anlægget – det 
skulle bare væk«. 
</p><p>
I Phoenix, Arizona, forsøgte Lars Jacobsson med alle midler at bevare 
solanlægget lidt længere. 
</p><p>
»Jeg tilbød at købe jorden, leje den eller lease den. Men kraftværket var ikke 
interesseret. Jorden var fuldstændig værdiløs, men de hævdede, at den skulle 
bruges til landbrug, og det stod ikke til forhandling. Først da jeg truede 
med at gå til pressen, gav de mig to måneder til at nedtage anlægget i 
stedet for syv dage«, fortæller han og ryster på hovedet. 
</p><p>
De kæmpestore parabolspejle koncentrerer solens stråler til 800 graders varme, 
som rammer en stirlingmotor i midten. Motoren virker ved, at brint i et 
lukket kammer skiftevis opvarmes og afkøles, og trykforskellene driver de 
stempler, der genererer strøm. Nu blev det hele skilt ad og pakket ned. 27 
af anlæggene står nu i Kina, de øvrige er på lager i Arizona, mens Lars 
Jacobssons nye firma, United Sun Systems International, arbejder på at 
perfektionere den teknologi, som han allerede nu er overbevist om er den 
førende i verden på området. 
</p><p>
»Lige nu koster det bare penge, penge, penge. Vi skal bruge en større parabol 
og en større motor for at nå ned på den rigtige pris«. 
</p><p>
Lars Jacobssons mål er at bygge det første solkraftanlæg, der kan producere 
energi billigere end kul og olie – og billigere end alle andre bæredygtige 
energikilder. 
</p><p>
»Vi er ikke de eneste, der arbejder med det her, men vi er mindst fem år og 
300-400 mio. dollars foran konkurrenterne. Ser du, vi kan ikke gå og vente 
på, at politikerne giver statslige tilskud og støtteordninger. Først når vi 
kan producere energi, der kan konkurrere kommercielt med de fossile 
brændsler, kommer den store omstilling«. 
</p><p>
Men hvad nu, hvis olieprisen fortsætter med at falde? 
</p><p>
Det giver ikke Lars Jacobssons indre spekulant søvnløse nætter. Hans teknologi 
kan konkurrere med en oliepris ned til 18-20 dollars tønden, siger han. 
</p><p>
»Truslen mod menneskets eksistens er for høje oliepriser. For så begynder man 
på alle disse idiotiske ting som fracking, tjæresand og olieudvinding i 
Arktis og skaber en kæmpe miljøkatastrofe. Derfor er det vældig godt, det, 
der sker nu! Man skræmmer bankerne og investorerne, og måske redder vi 
Arktis og dybhavsområderne«, siger han. 
</p><h3>
Ingen kender oliemængden 
</h3><p>
Hvorfor er der aldrig nogen, der ser det komme, når olieprisen enten falder 
eller stiger brat? Også denne gang blev alverdens markedsanalytikere og 
olieeksperter taget på sengen. 
</p><p>
Et af problemerne er forældede data, fordi de store oliestater i Mellemøsten 
holder kortene meget tæt til kroppen. Ingen ved reelt, hvor meget olie der 
produceres, forklarer Chris Skrebowski. 
</p><p>
»De officielle produktionstal fra Opec offentliggøres med to års forsinkelse. 
Tro det eller ej, men de aktuelle olietal bygger på, at der sidder folk i 
alle mellemøstlige oliehavne med kikkerter og tæller skibene, sjusser på 
deres størrelse, og hvor dybt de ligger i vandet. Er tankene fyldt, og er 
det med olie eller ballast? De oplysninger sammenholdes med det antal skibe, 
der anløber havne i Europa, Nordamerika og resten af verden. Strengt taget 
er meget af det rent gætværk«. 
</p><p>
Dertil kommer krig, uro og smugleri over grænser. Lige nu aner ingen reelt, 
hvor meget olie der produceres i Syrien, Kurdistan eller Libyen. 
</p><p>
Omfanget af reserverne er om muligt endnu mere usikkert. De mellemøstlige 
oliestater betragter data om oliereserver som statshemmeligheder. Det samme 
gælder Rusland og Kina. Reserverne opskrives, når det er politisk bekvemt – 
for eksempel når de enkelte Opec-lande lobbyer for at øge deres andel af 
kvoterne, eller når de multinationale olieselskaber vil pynte på deres 
regnskaber. 
</p><p>
Det var netop lidt for pumpede tal for selskabets reserver, der for et par år 
siden var en medvirkende årsag til, at Shell kastede sig ud i det hektiske 
forsøg på at finde olie nord for Alaska. 
</p><h3>
Opec’s tab af indflydelse 
</h3><p>
Set i bakspejlet er der bred enighed om, at det er den store vækst i USA’s 
olieproduktion, der brat slår igennem med det aktuelle prisfald på olie. 
</p><p>
»Al historisk erfaring viser, at hver gang der åbnes for en stor ny 
olieforsyning, skaber det kaos på markedet, medmindre man har et kartel, der 
kan kontrollere det«, siger Chris Skrebowski. 
</p><p>
I 1930’ernes USA fik store mængder olie i det østlige Texas prisen til at 
falde helt ned til 10 cent per tønde, og desperate benzinstationer lovede 
gratis kyllinger som bonus for at lokke kunder til. I 1950’erne boomede 
produktionen fra Mellemøstens store oliefelter. De lave priser førte til 
dannelsen af Opec, som igen og igen har påtaget sig rollen som det globale 
oliemarkeds prispolitibetjent og har grebet ind, når prisen blev for lav. 
</p><p>
»Men nu har de frasagt sig opgaven, på trods af at det kan knockoute flere af 
deres egne medlemmer som Venezuela og Nigeria«, siger Chris Skrebowski, som 
ikke afviser, at det kan få Opec til at falde helt fra hinanden. 
</p><p>
»I praksis styres Opec af Saudi-Arabien og nogle få andre af de rigeste 
golfstater. De er de eneste, der har råd til fortsætte med de lave priser, 
eller tage noget olie ud af markedet«. 
</p><p>
Det sidste vil saudierne ikke. Ikke igen. Da de gjorde det i 1980’erne for at 
forsvare prisen, snød alle de andre medlemslande, og saudierne har sværget, 
at den fælde falder de ikke i en gang til, siger Chris Skrebowski. 
</p><p>
De seneste måneder er der luftet mange teorier om, hvorfor Saudi-Arabien ikke 
vil skrue ned for produktionen. En af dem er, at saudierne vil stække og 
svække ærkerivalen Iran. En anden, at saudierne og USA i hemmelighed har 
aftalt at knægte Putins Rusland. Ingen kan vide, hvor meget den slags hensyn 
fylder for styret i Riyadh, men den britiske analytiker hælder mere til den 
enkle forklaring, at det handler om at forsvare oliestatens position på 
markedet. 
</p><p>
Opec sidder i dag kun på 30 procent af verdens olieproduktion. Skruer de endnu 
mere ned nu, vil andre lande bare overtage nye store dele af markedet, lyder 
analysen. Derfor har Saudi-Arabien efter alt at dømme besluttet, at det nu 
gælder om at forsvare markedsandele og ikke priser. 
</p><p>
Da prisen sidst styrtdykkede i 2008, gik der kun et halvt år, før den var oppe 
igen. Ingen ved, hvor længe det vil vare denne gang. Om de høje priser 
kommer tilbage i år eller næste år. 
</p><p>
»Skiferolie udtømmes meget hurtigt, medmindre man hele tiden borer løs, så 
priserne kan meget hurtigt stige igen til nye højder. Lige nu ser det ud 
til, at Opec vil stå fast længe nok, til at en del af 
skiferolieproducenterne går fallit. Mange af dem har investeret meget 
aggressivt i at ekspandere og har meget stor gæld. Dem vil de lave priser 
rydde ud i på brutal facon«, siger Chris Skrebowski. 
</p><h3>
Det handler om penge 
</h3><p>
Høje oliepriser flytter enorme pengemængder mellem landene. Vestlige 
forbrugere finansierer via benzinstanderen de mellemøstlige regimers magt og 
rigdom. 
</p><p>
Når prisen falder, bliver pengene i vores del af verden i stedet. Samtidig 
sætter de lavere priser gang i økonomien, fordi der frigøres penge hos både 
virksomheder og forbrugere. 
</p><p>
I USA har energiboomet allerede været stærkt medvirkende til at skabe vækst, 
og amerikanerne kan igen køre i store firehjulstrækkere – salget af de fire 
mest populære modeller steg med 10 procent i november sidste år. 
</p><p>
Men triumfen kan blive dyrekøbt, siger Chris Skrebowski. 
</p><p>
»Jo, markedskræfterne virker, men på brutal vis. De tager ikke hensyn til de 
menneskelige omkostninger, til uroligheder, recession, massearbejdsløshed. 
Opec og USA har med deres rivalisering sat en kurs, de ikke selv kan styre: 
De vil kæmpe, til der flyder blod på gulvet«. 
</p><p>
Amerikanske banker har lånt enorme summer ud til at finansiere landets eget 
skiferolieeventyr. 
</p><p>
»Vil olieprisens kollaps udløse et sammenbrud på aktiemarkedet«, spørger 
analytikere på websitet oil-price.net. 
</p><p>
Priskrigens første ofre er de lande, der er helt afhængige af olieindtægter. 
Den russiske økonomi er i knæ. Store Opec-lande som Iran, Venezuela og 
Nigeria kan ikke få deres statsbudgetter til at hænge sammen. 
</p><h3>
Yoyoeffekten 
</h3><p>
Hvis den nuværende moderat lave oliepris sætter ny gang i efterspørgslen, 
samtidig med at tilstrækkelig meget af den ’alternative olie’ sættes ud af 
spillet, kan resultatet blive en ny cyklus med voldsomme prisstigninger. 
</p><p>
Ved årsskiftet valgte tre store energiselskaber – norske Statoil, franske GDF 
Suez og danske Dong Energy – alle at tilbagelevere licenser til at bore 
efter olie ved Grønland. De gjorde det, i erkendelse af at det er for dyrt 
og for usikkert at gå efter den store gevinst. Nye olieprojekter for i alt 
150 mia. dollars vurderes at være lagt på is siden prisfaldet. 
Olieefterforskning og -udvinding er en langsigtet forretning, så den olie 
kommer til at mangle på markedet om nogle år. 
</p><p>
Samtidig kan Vesten falde tilbage i ny afhængighed af olie importeret fra 
Mellemøsten, fra Rusland, Venezuela og Nigeria – lande, vi nødig ser få for 
meget magt på den globale scene. 
</p><p>
»Det værst tænkelige er, at vi får en yoyoeffekt, hvor vi er fanget mellem et 
loft, hvor de høje priser skader verdensøkonomien, og et gulv, hvor de lave 
priser hæmmer olieproduktionen og igen driver priserne op«, siger Chris 
Skrebowski. 
</p><p>
Flere af de største oliefirmaer er begyndt at leje tankskibe til at lagre 
olie, i forventning om at priserne er på vej op. Wall Street Journal 
rapporterede for nylig, hvordan et af verdens største handelsfirmaer, Vitol, 
har lejet et af verdens største containerskibe, supertankeren ’TI 
Oceania’ og placeret den ud for havnen i Singapore med tre millioner tønder 
olie om bord. 
</p><p>
Med andre ord: Der er budt op til contango igen. 
</p><p>
Lars Jacobsson skal dog ikke nyde noget. 
</p><p>
»Jeg får masser af tilbud om at gå ind i olielagring og oliehandel, men jeg 
nægter. Jeg vil ikke«, siger han. 
</p><p>
»Det er forkert at bruge olie. Alle ved det. Vi skal væk fra de fossile 
brændstoffer så hurtigt som muligt. Men det er pengene, som styrer, og vi 
skal åbenbart dø, før vi forstår, at det er for sent«. 
</p><p>
Lars Jacobsson bilder sig ikke ind, at han kan redde menneskeheden. Men mindre 
kan også gøre det: Hans og hustruens helt egen ngo, The Perfect World 
Foundation, rejser penge til projekter, der kan beskytte næsehorn, hajer og 
elefanter. Ved en gallakoncert i september hjalp kronprinsesse Victoria med 
at samle tre millioner svenske kroner ind. Lige om lidt rejser ægteparret 
til Sydafrika og Australien for at tilse nogle af de støttede projekter. 
</p><p>
Men det største projekt er solkraften. Telefonen ringer jævnligt med 
forespørgsler fra Indien, Kina, Afrika, Mellemøsten, Australien og 
Sydamerika. 
</p><p>
»Interessen er enorm. Kina har skrevet under på en hensigtserklæring om at 
købe 400.000 anlæg til Gobiørkenen«, siger han. 
</p><p>
Hvis det sker, vil det ifølge Lars Jacobsson svare til ordrer for op imod 20 
mia. dollars. Drømmen er at bygge motorerne i Göteborg for at skabe tusinder 
af lokale arbejdspladser og sikre svensk kvalitet. Ambitionen er at sælge 
mindst 100.000 solkraftanlæg årligt inden for 5-7 år. 
</p><p>
Lars Jacobsson har snart brugt størstedelen af sin olieformue på 
dyrebeskyttelse og solenergi. 
</p><p>
»Tjener man penge, synes folk, at man er mærkelig. Giver man dem væk, synes de 
også, at man er skør«, siger han, mens iskold regn og slud fyger hen over 
oliehavnens kaj. 
</p><p>
»Jeg har lidt penge, men jeg er ikke milliardær. Jeg vil hellere være fattig, 
men lykkelig. Den dag, jeg dør, skal der ikke stå en krone i banken«. 
</p><p class=" bl-elem"><i class=" bl-elem">Publiceret 13. februar 2015</i></p>	
</div>
</div></body></html>
