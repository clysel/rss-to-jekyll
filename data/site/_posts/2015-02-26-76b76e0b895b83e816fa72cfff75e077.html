---
layout:     post
title: 	    "Mobildækning og sikkerhed præger regeringens digitale vækstplan"
post_author:	    Daniel Bergsagel
post_date:	    Thu, 26 Feb 2015 13:57:09 +0000
post_site:	    www.version2.dk 
post_link:	    http://www.version2.dk/artikel/mobildaekning-og-sikkerhed-praeger-regeringens-digitale-vaekstplan-86749?utm_medium=feed&utm_source=version2.dk&utm_campaign=it_nyheder
---
<html><body><div><section class="body"><p>Regeringens digitale vækstplan, der ifølge formuleringen fra Erhvervs- &amp; Vækstministeriet  betyder, at “Danmark skal være blandt de bedste i Europa til at udvikle og udnytte IT og data til at skabe vækst og job” er blevet vedtaget af de otte partier på Christiansborg.</p>

<p><a href="http://www.evm.dk/publikationer/2014/~/media/oem/pdf/2014/2014-publikationer/09-12-14-vaekstplan-digitalisering-af-dk/web-185953-indhold-v-kstrapport-for-digitaliering.ashx">Planen blev fremlagt</a> i december og er vedtaget stort set uændret.</p>

<p>Aftalen falder inden for fire hovedområder:
* Bedre mobil- og bredbåndsdækning
* Styrket anvendelse af it og data i danske erhvervsliv
* Digital sikkerhed
* Fremme af digitale kompetencer og læremidler</p>

<p>Inden for mobil- og bredbåndsområdet hører blandt andet, som Version2 tidligere har skrevet at 700 Mhz frekvensområdet frigives til mobilt bredbånd.</p>





<p>Regeringen har desuden som mål, at alle husstande og virksomheder har adgang til en bredbåndsforbindelse med mindst 100 Mbit/s download og 30 Mbit/s upload senest i 2020, og at der skal være god adgang til mobiltelefoni i Danmark.</p>

<p>Det skal ske med udgangspunkt i principperne om markedsbaseret og teknologineutral udrulning, bl.a. gennem dækningskrav i frekvensauktioner. Der er allerede gennemført en række initiativer, bl.a. er planloven ændret, så der ikke længere kræves landzonetilladelse til etablering af mobilantenner på eksisterende master og bygninger.</p>

<p>Graveloven er også ændret, så omkostninger til bredbåndsudrulning kan reduceres ved, at bredbåndsudbydere får adgang til andre operatørers passive, fysiske infrastruktur som tomrør o.l. på tværs af forsyningssektorer på rimelige vilkår og betingelser, herunder pris, som der står i aftalen.</p>

<p>Inden for teleområdet dukker den aktuelle netneutralitetsdebat også op i et afsnit, der beskriver at parterne skal undersøge, hvilken indflydelse de internetbaserede indholdstjenester som, Netflix, Youtube og Skype har for udviklingen og konkurrencen i telesektoren, og om der er behov for ændringer af den fremadrettede regulering af teleområdet.</p>

<p>Arbejdet skal også indgå i EUs kommende eftersyn af EU-reglerne på teleområdet.</p>

<p>Under afsnittet om Digital sikkerhed kan man læse hvordan et nyt “Virksomhedsråd for IT-sikkerhed” ser dagens lys. Rådet får til opgave at udvikle løsningsforslag, retningslinjer og værktøjer samt komme med anbefalinger til erhvervs- og vækstministeren og erhvervslivet på områder, der understøtter erhvervslivets IT-sikkerhed.</p>

<p>Rådet skal deltage i udarbejdelsen af et virksomhedsrettet sikkerhedstjek og vil blive inddraget i tilrettelæggelsen af en styrket informationsindsamling og videndeling om IT-sikkerhed i erhvervslivet.</p>

<p>Endelig får Rådet til opgave at komme med anbefalinger til håndtering af privacy, så det allerede i udviklingen af nye løsninger sikres, at data ikke kan misbruges. Gennem konkrete anbefalinger til erhvervs- og vækstministeren og erhvervslivet får rådet således til opgave at bidrage til at højne IT-sikkerheden i virksomhederne.</p>

<p>Rådet sekretariatsbetjenes af Erhvervsstyrelsen i tæt samarbejde med relevante brancheorganisationer og myndigheder, herunder Center for Cybersikkerhed og Digitaliseringsstyrelsen og får 2 millioner kroner til at etablere sig for i år herunder til analyser samt information, videnspredning og best practice eksempler.</p>

<p>Læs hele aftalen<a href="http://www.evm.dk/~/media/oem/pdf/2015/15-02-26-vaekstplan-digitalisering-danmark/aftale-om-v-kstplan-for-digitalisering-i-danmark.ashx"> her</a>:</p>
  </section></div></body></html>
