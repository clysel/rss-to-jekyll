---
layout:     post
title: 	    "Center for Cybersikkerhed udvider med tre enheder"
post_author:	    Elías Christian Lundström
post_date:	    Tue, 21 Apr 2015 15:08:24 +0000
post_site:	    www.version2.dk 
post_link:	    http://www.version2.dk/artikel/center-cybersikkerhed-udvider-med-tre-enheder-150046?utm_medium=feed&utm_source=version2.dk&utm_campaign=it_nyheder
---
<html><body><div><section class="body">
    <p>Center for Cybersikkerhed skal spille en mere aktiv rolle i at hjælpe myndigheder og virksomheder med at imødegå hackerangreb og håndtere it-sikkerheden, lød oplægget til regeringens plan for en national it-sikkerhed i efteråret 2014.</p>

<p>Og det er tilsyneladende sket for den statslige it-sikkerhedstjeneste.</p>

<p>Center for Cybersikkerhed har netop fået tre nye enheder, der skal stå for at vurdere it-trusler, være med til at sikre kritisk infrastruktur som eksempelvis elnettet og som skal bistå virksomheder med at efterforske hackerangreb.</p>

<p>Det skriver centeret i en pressemeddelelse, hvor det ikke fremgår, om enhederne skal kunne noget nyt i forhold til myndighedens tidligere opgaver. Der er derfor snarere tale om en udvidelse af den eksisterende kapacitet.</p>

<p>Til udvidelsen vil Center for Cybersikkerhed slå ledige stillinger op i den nærmeste fremtid for at bemande de nye enheder, lyder det. I øjeblikket er der omkring 80 ansatte.</p>

<p>Trusselsvurderingsenheden skal tage sig af analyser af specifikke trusler, som kan påvirke myndigheder og virksomheders it-sikkerhed, og enheden vil fremover kunne komme med advarsler inden for specifikke sektorer, står der i pressemeddelelsen.</p>

<p>Det er uklart, hvordan denne enhed skal arbejde sammen med den lignende enhed GovCert, der er statens it-varslingstjeneste til myndigheder og virksomheder, og som også hører under Center for Cybersikkerhed.</p>

<p>GovCert er tidligere blevet kritiseret for at varsle for sent om selv alvorlige sårbarheder. Eksempelvis reagerede den offentlige danske it-varslingstjeneste først flere dage efter sine internationale kolleger på det alvorlige sikkerhedshul Shellshock.</p>

<p>Vi varsler først, når der er nogen, som forsøger at udnytte sårbarhederne, lød forklaringen fra Center for Cybersikkerhed dengang.</p>



<p>Udover trusselsvurderingsenheden består udvidelsen af endnu to enheder: SCADA-kompetenceenheden og undersøgelsesenheden.</p>

<p>Førstnævnte skal tage sig af at rådgive private og offentlige virksomheder, der er ansvarlige for samfundskritisk infrastruktur om sikkerheden i deres it-systemer. Det gælder især inden for forsyningsinfrastrukturen med el, vand, gas og vind samt større anlæg som jernbaner og lufthavne. Disse virksomheder benytter sig ifølge Center for Cybersikkerhed ofte af systemer, som blev lavet »uden sikkerhed for øje«, og som nu, hvor de er koblet på internettet, risikerer at blive kompromitteret.</p>

<p>Til sidst skal undersøgelsesenheden forsøge at samle erfaringerne fra hackerangreb på myndigheder og virksomheder og gøre dem til anbefalinger, så selvsamme organisationer kan forbedre sikkerheden.</p>
  </section>

  
      </div></body></html>
