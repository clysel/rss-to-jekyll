---
layout:     post
title: 	    "Benny Engelbrecht: Better Place-fiasko plager stadig elbiler"
post_author:	    
post_date:	    Wed, 29 Apr 2015 20:49:45 +0200
post_site:	    politiken.dk 
post_link:	    http://politiken.dk/oekonomi/2050/groen_omstilling/ECE2648916/benny-engelbrecht-better-place-fiasko-plager-stadig-elbiler/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Norge har over 10 gange så mange elbiler som Danmark. 
</p><p>
Men spørger man skatteminister Benny Engelbrecht (S), så er forklaringen 
hverken, at Norge har fritaget elbiler for moms, eller at norske elbiler kan 
bruge busbaner og parkere gratis i byen. Forklaringen er nærmere det 
kuldsejlede Better Place-projekt, der gik konkurs i 2013. 
</p><p>
»Hvis man skal være lidt hård, så kan man sige, at vi har haft en ret stor 
ambition i Danmark på det her område. Men også en ret negativ oplevelse med 
Better Place-projektet, som mere end nogen form for støtteordning eller 
subsider har været med til at underminere udviklingen«, siger Benny 
Engelbrecht.
</p><p>
Better Place blev stiftet af den israelske iværksætter Shai Agassi i 2007 og 
kom til Danmark i 2009. Det statsejede energiselskab Dong investerede 200 
mio. kroner i projektet, inden det trak sig ud, og Better Place Danmark gik 
konkurs i 2013.
</p><p>
»Der var så mange, der fandt det projekt så spændende, men blev skuffede, da 
det ikke kunne levere. Den skuffelse får vi meget svært ved at overvinde, 
også selv om vi så har en afgiftsfritagelse og gør nogle yderligere ting. 
Tillid er meget væsentligt«, siger skatteministeren.
</p><p>
Han meldte onsdag aften ud, at regeringen vil forlænge afgiftsfritagelsen for 
danske elbiler til at gælde til udgangen af 2016.
</p><p>
»Vi lægger op til, at afgiftsfritagelsen, som man har kendt siden 1984, 
fortsætter i 2016. Det vil være en del af vores finanslovsforslag, og det 
kan forhåbentlig skabe noget af den ro og sikkerhed, som branchen har 
efterspurgt«, siger skatteministeren.
</p><h3>
Elbiler skal indfases
</h3><p>
Forlængelsen skal også gælde brintbiler og omfatte den nedsatte afgift på 
strøm til elbiler. I alt vil det koste ca. 550 mio. kroner, men da salget af 
elbiler medfører andre indtægter, ender regningen ifølge regeringen på ca. 
450 mio. kroner for 2016. 
</p><p>
»Efter 2016 lægger vi op til, at der skal ske en gravis indfasning af 
elbilerne i det normale afgiftssystem. Præcis hvordan det skal foregå, 
vender vi tilbage til. Der skal vi først se, præcis hvordan det kommer til 
at gå med elbilsalget«, tilføjer han.
</p><p>
»Vi ved, at 2014 var et rekordår, og vi kan se, at der er fremgang i salget i 
første kvartal af 2015. Så vi vil lige følge den udvikling for at kunne 
lægge det præcise snit. Men det bliver ikke en overgang fra det ene år til 
det andet.
</p><p><i class=" bl-elem">Skal der være fuld afgift på elbiler efter en overgangsperiode, hvis det 
står til jer?</i></p><p>
»Vi skal mere generelt sørge for, at biler beskattes ensartet, uanset 
brændstoftyper. På det lange, lange sigt vil det være sådan, at uanset 
hvordan man nedbringer sit CO2-udslip, og uanset om bilen kører på gas, 
benzin eller strøm, så skal afgiften være lavere, jo mere brændstoføkonomisk 
bilen er. Udfordringen er at indfase det på en rimelig måde over en 
årrække«. 
</p><h3>
Norge har langt flere elbiler
</h3><p>
I lobbygruppen Dansk Elbil Alliance er der skuffelse over, at regeringens 
udspil i første omgang kun rækker et år ud i fremtiden.
</p><p>
»Det her er ikke den afklaring, som jeg havde håbet på. Men får vi en bred 
aftale, er det et vigtigt signal til markedet«, siger branchechef i 
foreningen, Lærke Flader.
</p><p>
Der blev i 2014 solgt 1.575 elbiler i Danmark, svarende til 0,84 procent af 
alle nye biler. Det samlede antal menes at være på ca. 3.800 elbiler. Det er 
langt færre end i Norge, hvor der kører ca. 50.000 elbiler. 
</p><p class=" bl-elem">
I Norge er elbiler ikke kun fritaget for registreringsafgift, men også for 
moms. Desuden har elbiler lov at køre i busbaner og parkere gratis i byen. 
</p>	
</div>
</div></body></html>
