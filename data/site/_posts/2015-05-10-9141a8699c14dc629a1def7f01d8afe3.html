---
layout:     post
title: 	    "Bonus på op til 9.000 kroner skal lokke langtidsledige i arbejde"
post_author:	    
post_date:	    Sun, 10 May 2015 16:59:32 +0200
post_site:	    politiken.dk 
post_link:	    http://politiken.dk/indland/politik/ECE2663671/bonus-paa-op-til-9000-kroner-skal-lokke-langtidsledige-i-arbejde/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Det skal kunne betale sig at arbejde. Det har været et af oppositionens 
vigtigste politiske budskaber de seneste år, og nu melder regeringen sig på 
banen med et forslag om en såkaldt jobbonus-ordning, der skal give de 
langtidsledige en ekstra økonomisk gulerod, hvis de kommer i arbejde. 
</p><p>
Regeringen præsenterede initiativet på et pressemøde i Finansministeriet i 
eftermiddags, som det sidste initiativ i regeringens vækstpakke, der samlet 
består af cirka 50 initiativer. 
</p><p>
Regeringen vil give op til 1.500 kroner om måneden skattefrit til 
langtidsledige på kontanthjælp i de sidste seks måneder af 2015, hvis de 
kommer i job. Dermed kan der være en kontant bonus på op til 9.000 kroner på 
vej til de 110.000 langtidsledige, der er omfattet af forslaget. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/indland/politik/ECE2663468/kontant-bonus-skal-faa-kontanthjaelpsmodtagere-i-job/">Kontant bonus skal få 
kontanthjælpsmodtagere i job</a></p><p>
Finansminister Bjarne Corydon (S) afviste på pressemødet, at regeringens 
forslag er et knæfald for oppositionens ønske om, at der skal være større 
forskel på, hvor meget mere man får at rutte med, hvis man skifter 
kontanthjælpen ud med et job. 
</p><p>
»Det er vigtigt at understrege, at der i dette forslag ikke er nogen, der 
bliver straffet. Vi taler op til folk i stedet for at tale ned til dem«, 
siger han. 
</p><p>
»Vi skal have alle med, når fremgangen begynder at bide sig fast, og det er 
derfor, vi nu gør en ekstra indsats for de ledige, der har været væk fra 
arbejdsmarkedet i en længere periode«. 
</p><p>
Det er regeringens ambition, at ordningen skal træde i kraft 1. juli og gælde 
resten af året. 
</p><h3>
Øremærket langtidsledige 
</h3><p>
Forslaget adskiller sig fra oppositionens tanker ved at øremærke den 
økonomiske gulerod til en særlig udsat gruppe, nemlig de godt 110.000 
langtidsledige. Langt de fleste i denne gruppe - cirka 100.000 - er 
kontanthjælpsmodtagere, mens resten er personer på uddannelseshjælp, på 
ledighedsydelse eller folk i såkaldte ressourceforløb. Fælles for dem er, at 
de per 31. marts i år har været på overførselsindkomst i minimum et år, og 
det er ifølge økonomi- og indenrigsminister Morten Østergaard (R) ikke 
tilfældigt, at den økonomiske håndsrækning er tiltænkt netop denne gruppe. 
</p><div class="art-quote article-box">
<p class="quote"/>
<blockquote>
<p class="quote-txt">
Det er sympatisk og klogt at tilskynde ledige til at komme i arbejde
</p>
<p class="sender">
Harald Børsting, LO 
</p>
</blockquote>
</div><p>
»Med en kontant, skattefri bonus på 9.000 koner kan vi give personer, der 
hænger fast i kontanthjælp, en ekstra tilskyndelse, en ekstra chance«, siger 
han og henviser til, at det bliver vanskeligere at komme tilbage på 
arbejdsmarkedet igen, når man har stået udenfor i lang tid. </p><p>
I LO, hvor formand Harald Børsting tidligere har ytret ærgrelse over, at 
Venstre i høj grad har sat sig på debatten om, at det skal kunne betale sig 
at arbejde, hilser man forslaget velkomment. 
</p><p>
»Det er sympatisk og klogt at tilskynde ledige til at komme i arbejde. Og med 
indførelsen af en kontantbonus på 1.500 kroner om måneden i sidste halvår af 
2015 gør regeringen det nu endnu mere attraktivt for kontakthjælpsmodtagerne 
at finde et job. Derfor hilser jeg forslaget velkomment«, siger Harald 
Børsting i en meddelelse på LO’s hjemmeside. 
</p><h3>
SF: Kortvarig model 
</h3><p>
Hos Folketingets øvrige partier er begejstringen mere begrænset. SF og 
Enhedslisten er glade for, at regeringen nu rækker en hjælpende hånd ud til 
de langtidsledige, men de mener ikke, at initiativet er ambitiøst nok. 
</p><p>
»Det er en god idé, men det er en meget kortvarig model. Den store udfordring 
er at få skabt nogle arbejdspladser. Vi ser gerne, at regeringen løfter 
barren lidt«, siger Jonas Dahl, SF’s finansordfører. 
</p><p>
Heller ikke Enhedslistens politiske ordfører Johanne Schmidt-Nielsen er 
entydigt begejstret for initiativet. 
</p><p>
»Jeg kan dårligt være imod, at nogle mennesker, som har været arbejdsløse 
længe, får en ekstra bonus. For de penge falder jo på et tørt sted. Men jeg 
synes, det er ærgerligt, at regeringen hopper med på højrefløjens sang om, 
at arbejdsløsheden skyldes, at der mangler økonomiske incitamenter. For det 
er en falsk sang. Når der er danskere, som går arbejdsløse, så er det fordi, 
der er færre ledige job, end der er arbejdsløse. Det ændrer en bonus intet 
som helst ved«, skriver hun i en kommentar på partiets hjemmeside. 
</p><p>
I den borgerlige lejr er der heller ikke ligefrem begejstring. 
</p><p>
»Det er et skridt i den rigtige retning. Men det er for lidt. Vi tror på, at 
økonomiske incitamenter virker, men der her er en meget kortvarig model, og 
den rammer kun en meget begrænset målgruppe. Der er brug for en mere 
permanent løsning, hvor vi hæver beskæftigelsesfradraget og sænker skatten 
på arbejde«, siger De Konservatives erhvervs- og vækstordfører, Brian 
Mikkelsen. 
</p><h3>
Løkke: Fin lille genbrugspakke 
</h3><p>
Regeringen har budgetteret med, at ordningen kommer til at koste 82 millioner 
kroner. Det svarer til, at 10 – 15.000 langtidsledige kommer i job og dermed 
bliver berettiget til at modtage jobbonus. 
</p><p>
Regeringens samlede vækstinitiativer vil i år løbe op i godt 1 milliard 
kroner. Frem til 2020 vil det koste 7,5 milliarder kroner. 
</p><p><b class="ext-link">OVERBLIK: </b><a class="embeddedlink" href="http://politiken.dk/indland/politik/ECE2657283/overblik-bliv-klogere-paa-regeringens-vaekstpakke-i-tekst-og-grafik/">Bliv klogere på regeringens vækstpakke 
i tekst og grafik</a></p><p>
Venstres formand Lars Løkke Rasmussen opsummerer til Ritzau sit syn på 
regerings vækstpakke således: 
</p><p>
»Det er en fin lille genbrugspakke. Den består mestendels af elementer, som i 
forvejen var på bordet. Landdistriktspenge, der skal ud at rulle. Penge, vi 
selv har fundet sammen med regeringen«. 
</p><p>
Selv vil oppositionens statsministerkandidat lancere en 'Jobplan 2015', hvis 
han vinder magten efter et kommende folketingsvalg. 
</p><p class=" bl-elem"/>	
</div>

</div></body></html>
