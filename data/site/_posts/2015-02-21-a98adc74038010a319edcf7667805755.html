---
layout:     post
title: 	    "Risiko for barske klø lurer på dansk teenagetalent i VM-debut"
post_author:	    
post_date:	    Sat, 21 Feb 2015 11:27:14 +0100
post_site:	    politiken.dk 
post_link:	    http://politiken.dk/sport/cykling/ECE2557085/risiko-for-barske-kloe-lurer-paa-dansk-teenagetalent-i-vm-debut/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Betingelserne er barske og en håndfast, dugfrisk advarsel efterlader ingen 
tvivl om den risiko for en gevaldig gang klø, der lurer forude, når dansk 
cykelsports tredobbelte juniorverdensmester Amalie Dideriksen i dag 
debuterer ved den internationale elites opgør om den maksimale globale hæder 
på Velodrome National i Paris-forstaden Saint-Quentin-en-Yvelines.
</p><p>
Ligesom sin jævnaldrende landsmand Casper Pedersen har den 18-årige 
gymnasieelev fra Amager en vellykket World Cup-sæson bag sig med en samlet 
fjerdeplads i den olympiske disciplin omnium som udbytte.
</p><h3>
Landsmands eksempel sender kraftigt signal
</h3><p>
Men netop Casper Pedersens eksempel sender et kraftigt signal til Amalie 
Dideriksen om, hvor kompromisløst hårdt mødet med de ældre og væsentligt 
mere rutinerede rivaler kan forme sig, når det er VM-medaljer, der står på 
spil.
</p><p>
For selv om Casper Pedersen gik til sin første optræden på højeste niveau som 
overordnet World Cup-vinder, er han, når konkurrencerne i dag genoptages, at 
finde på en beskeden 14.-plads blandt de 21 deltagere.
</p><p><b class="ext-link">LÆS MERE</b><a class="embeddedlink" href="http://politiken.dk/sport/cykling/ECE2556981/danske-problemer-paa-ny-fransk-jubeldag-ved-vm/">Danske problemer på ny fransk 
jubeldag ved VM</a></p><p>
Og godt nok er der håb om avancement for den utrætteligt kæmpende teenager, 
men når facit i aften gøres op, vil han være langt fra de attraktive 
topplaceringer.
</p><h3>
Oppe mod det hidtil skrappeste felt
</h3><p>
En tilsvarende skæbne er den sandsynlige udgang på Amalie Dideriksen indtog på 
VM-scenen, for hun udsættes for de samme krævende vilkår som Casper Pedersen 
– at være den yngste aktør i et felt af modstandere så imponerende stærkt, 
at hun aldrig har været udsat for noget tilsvarende.
</p><p>
Dog synes der at være én væsentlig forskel på de to unge danskeres situation, 
for selv om alt, hvad der kan krybe og gå af verdens omniumspecialister har 
taget turen til Saint-Quentin-en-Yvelines, forekommer gruppen af kvindelige 
aktører samlet ikke at have helt det samme format som den mandlige.
</p><h3>
Toppen er imponerende stærk
</h3><p>
»Toppen hos kvinderne er imponerende stærk, og i et opgør med de bedste får 
Amalie det givetvis svært«, fastslår Danmarks Cykle Unions banelandstræner 
Casper Jørgensen.
</p><p>
»Men bredden er ikke ligeså imponerende som hos mændene, og jeg synes, det 
danner basis for en reel tro på, at Amalie kan slutte mellem de 10 bedste, 
hvilket vil være yderst tilfredsstillende«.
</p><p>
»Og i øvrigt mener jeg da også, der er en mulighed for at Casper kan nå det, 
hvis alt flasker sig for ham i dag«.
</p><h3>
Tre aktører med patent på medaljer
</h3><p>
I kvindernes omnium har tre udøvere i de seneste år haft patent på 
podiepladserne ved de mest prestigemættede internationale begivenheder.
</p><p>
Ved VM i både 2014 og 2013 erobrede den 31-årige amerikaner Sarah Hammer, der 
også er femdobbelt verdensmester i individuelt forfølgelsesløb, guld med 
englænderen Laura Trott og australieren Annette Edmondson – nykåret 
verdensmester i holdforfølgelsesløb – som sølv- og bronzevinder.
</p><p>
I 2012 tronede den samme trio på sejrsskamlen ved både VM og OL, men da var 
rækkefølgen byttet afgørende om. Laura Trott strøg til tops både ved 
verdensmesterskaberne og i den olympiske kappestrid på hjemmebane – i det 
første tilfælde foran Edmondson og Hammer, mens amerikaneren snuppede 
OL-sølvet for næsen af australieren.
</p><h3>
Fik en flyvende start på World Cup
</h3><p>
Amalie Dideriksen har ved World Cup-arrangementerne mødt både Trott og Hammer, 
som dog begge i modsætning til danskeren kun har deltaget i en af de tre 
afdelinger, mens Australien har gemt Annette Edmondson til VM.
</p><p>
Det er også den eneste af de aktuelle konkurrenter, som danskeren ikke har 
lært at kende på udflugterne til Guadalajara, London og Cali i løbet af 
vinteren, hvor hun oplevede en flyvende start med en fjerdeplads ved debuten 
i Mexico.
</p><p>
Siden blev hun nr. 8 i London og 7 i Colombia, og det indbragte hende 
sluplaceringen som nr. 4 efter hollænderen Kirsten Wild, cubaneren Marlies 
Mejias og belgieren Jolien D’Hoore, der som den eneste af de topplacerede 
kun var med i to af de tre stævner.
</p><h3>
Beskeden 12.-plads ved EM
</h3><p>
Den første prøve på de udfordringer, som elitetilværelsen byder på, når det 
handler om omnium, fik Amalie Dideriksen ved europamesterskaberne på 
Guadeloupe i oktober.
</p><p>
Her kom hun næsten direkte fra den landevejssæson, der sluttede så succesrigt 
med erobringen af VM-titlen hos juniorerne for andet år i træk, og 
baneformen var da heller ikke helt i top ved EM.
</p><p>
Amalie Dideriksen blev nr. 12 blandt 17 startende med Trott, D’Hoore og 
tyskeren Anna Knauer på medaljepladserne og i øvrigt med lutter aktuelle 
VM-modstandere foran sig.
</p><h3>
Brækkede kravebenet ved junior VM
</h3><p>
Det sidste juniorår bød ligeledes på VM-guld i scratch, og Amalie Dideriksen 
var stærkt på vej til en medalje også i omnium, da hun blev sat ud af 
spillet af et voldsomt styrt.
</p><p>
På banen i Sydkorea lå danskeren på andenpladsen inden den sidste disciplin, 
pointløb, men her væltede hun så slemt allerede i den første spurt, at hun 
brækkede kravebenet.
</p><p class=" bl-elem">
I modsætning til Casper Pedersen kan Amalie Dideriksen gøre sig håb om en 
opmuntrende indledning på kappestriden i Saint-Quentin-en-Yvelines, eftersom 
hun har sine bedste discipliner, scratch, forfølgelsesløb og udskilningsløb, 
på førstedagen.
</p>	
</div>
</div></body></html>
