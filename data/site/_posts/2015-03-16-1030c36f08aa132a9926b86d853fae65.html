---
layout:     post
title: 	    "Nu går jagten ind: Hvem skal have mellemlageret med atomaffald?"
post_author:	    Magnus Boye
post_date:	    Mon, 16 Mar 2015 04:07:00 +0000
post_site:	    ing.dk 
post_link:	    http://ing.dk/artikel/nu-gaar-jagten-ind-hvem-skal-have-mellemlageret-med-atomaffald-174741
---
<html><body><div><section class="body"><p>De fem såkaldte atomkommuner kunne i sidste uge ånde lettet op for en stund. Folketingets partier valgte på et møde med sundhedsminister Nick Hækkerup (S) at lægge planen om et slutdepot på hylden og i stedet fokusere på den mere midlertidige løsning: Et mellemlager. Dermed er scenen sat for endnu en kamp mellem alle kommuner om at undgå landets måske mest upopulære nabo.</p>
			
			<p>De fem atomkommuner blev nemlig udvalgt på baggrund af en række geologiske hensyn. Men alle disse kriterier er kastet op i luften på ny, fordi et mellemlager er meget mindre afhængigt af den omkringliggende natur, fortæller chefkonsulent ved Geus, Peter Gravesen.</p>
			<p>»Der er ikke de samme skrappe krav til et mellemlager,« fastslår han.</p>
			<p>Sammen med Dansk Dekommissionering har Geus for nyligt leveret en rapport, der undersøger muligheden for et mellemlager i Danmark. Heri kommer de to myndigheder med flere bud på kriterier, der kan ligge grund for jagten på den rette byggegrund.</p>
			
			<p>Rapporten anbefaler som det første, at et mellemlager bygges væk fra de såkaldte områder med særlige drikkevandsinteresser (OSD-områder), der huser størstedelen af Danmarks grundvand.</p>
			<p>»Stort set alt drikkevand i dette land er baseret på grundvandet, så det er noget vi skal passe særlig godt på,« siger Peter Gravesen.</p>
			<p>Dertil kommer de særlige naturområder, der er beskyttet af Europæisk lov. Natura2000-områderne skal beskytte sjælden natur og truede dyr. Så også her giver det mening at holde atomskrot på afstand, mener Peter Gravesen.</p>
			<h2>Sæt det i et industrikvarter</h2>
			<p>Det er ikke bare naturforhold, man kan skele til, for at finde den ideelle position for et mellemlager. Der kan også være en fidus i at sætte det sammen med industri, der i forvejen forurener, mener Peter Gravesen.</p>
			<p>»Når et industriområde anlægges tager man jo grundvandsforhold og drikkevandsforhold i betragtning. Det betyder, at man allerede har taget stilling til nogle af de hensyn, som også kan gøre sig gældende for et mellemlager,« siger han.</p>
			
			<p>Der er kun begrænset erfaring med mellemlagre. De danske myndigheder har set på Holland, hvor man netop har placeret et lager sammen med storindustri og tæt ved et atomkraftværk.</p>
			<p>»På den måde kan man drage nytte af den viden, der allerede eksisterer,« påpeger Peter Gravesen, og understreger, at der ligger et større forarbejde og venter, før politikerne om et år skal beslutte de endelige kriterier til mellemlagerets placering, struktur og sikkerhed.</p>
			<h2>Ingeniører til undsætning</h2>
			<p>Politikerne selv var i sidste uge tilfredse med, at et enigt Folketing onsdag valgte mellemlager-sporet. Også selvom en årelang placeringskrig kan vise sig at have været unødvendig, mener SF’s energiordfører, Steen Gade.</p>
			<p>»Det er en helt ny diskussion. Så der er ingen sammenhæng,« siger han til Ingeniøren.</p>
			<p><em>Har det været spildte kræfter?</em></p>
			<p>»Ja, det kan man godt sige. Men den proces vi har haft, har været med til at modne tanken om et mellemlager,« forklarer Steen Gade og påpeger, at forbilledet i det hollandske mellemlager ikke eksisterede i 2003, da loven om et slutdepot blev vedtaget.</p>
			<p>Også socialdemokratiets sundhedsordfører, Flemming Møller Mortensen, ser nu landet som åbent, når vi skal diskutere beliggenhed for atomlageret. Og denne gang håber politikeren, at dialogen med eventuelle værts-kommuner kommer i højsædet.</p>
			<p>»Mit ønske er klart, at det ikke skal være givet, at der er stor folkelig eller kommunal modstand mod projektet, men derimod, at der er nogen, der kan se noget potentiale i det,« siger Flemming Møller Mortensen.</p>
			<p>Men endnu før det, er der brug for nøgterne vurderinger af udfordringen, mener ordføreren, som gerne ser Ingeniørens læsere komme med indspark til debatten.</p>
			<p>»Det er jo et spørgsmål om, hvilke tekniske specifikationer skal ligges ind i sådan et anlæg,« siger Flemming Møller Mortensen og tilføjer:</p>
			<p>»Alle faglige kompetencer skal sættes i spil.«</p>
		</section></div></body></html>
