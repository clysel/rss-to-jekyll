---
layout:     post
title: 	    "Millionbevilling til Amager Bio skaber uro hos københavnske spillesteder "
post_author:	    
post_date:	    Thu, 14 May 2015 14:03:28 +0200
post_site:	    politiken.dk 
post_link:	    http://politiken.dk/kultur/musik/ECE2669084/millionbevilling-til-amager-bio-skaber-uro-hos-koebenhavnske-spillesteder/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Lokalet er næppe mere end 15 kvadratmeter. Op ad væggen står et bord, ovenover 
dingler en knagerække med rawlplugs ud af væggen. 
</p><p>
»Da vi havde Prince på besøg, sad turmanageren og det fem-seks mand store hold 
her«, siger Jesper Nordahl. 
</p><p>
»Vores frivillige går igennem her for at komme ind på toilettet derinde«, 
siger han og udpeger en rute gennem rummet. 
</p><p>
Der er trangt i produktions- og backstagelokalerne på spillestedet Amager Bio 
i København. 
</p><h3>
For 28,4 millioners forbedringer 
</h3><p>
Også i foyerområdet, i garderoben og på toiletterne, når der er optræden på 
scenen. Herretoilettet har otte pissoirer og to båse til 1.100 publikummer 
ved en udsolgt koncert. 
</p><p>
Derfor var leder Jesper Nordahl og hans team også glade, da 
Borgerrepræsentationen i København for et par uger siden blev enige om at 
bevilge hele 28,4 mio. kr. til det kommunale kulturhus Amager Kulturpunkt, 
der foruden Amager Bio blandt andet omfatter spillestedet Beta og et par 
andre kulturtilbud. 
</p><p>
Bevillingen skal bruges til at realisere tredje og afsluttende fase af et 
byggeprojekt, der har været undervejs i over 10 år. I Amager Bio, der 
primært får den nye bevilling at mærke, skal der opføres en ny indgang, ny 
førstesal med balkon, nye toiletter, nye garderobeforhold og nyt 
backstageområde. Og så vil spillestedet øge sin kapacitet til op mod 1.500 
publikummer. 
</p><p>
»Det er ikke helt sikkert, hvad vi lander på, for det hele er stadig på 
skitseplan«, siger Jesper Nordahl: »For os handler det ikke om kapacitet, 
men om, at Amager overordnet får et bedre kulturhus og spillested«. 
</p><h3>
Ikke lige, hvad vi manglede … 
</h3><p>
Andre er mere optaget af kapaciteten. København mangler nemlig ikke et 
spillested i den størrelse og kvalitet, som Københavns Kommune nu støtter 
Amager Bio til at udvide til. Tværtimod. 
</p><p>
Bare en måned før politikerne uddelte støtten, modtog kultur- og 
fritidsudvalget en rapport, det selv havde bestilt, og hvor de blandt andet 
bad regionens fem regionale spillesteder nævne deres største udfordringer 
lige nu. 
</p><p>
De regionale spillesteder – der tæller Vega, Loppen, Jazzhouse, Global og 
Culture Box – meldte ifølge rapporten enstemmigt, »at markedet på nuværende 
tidspunkt kun akkurat kan bære fem regionale spillesteder i København, og at 
et sjette regionalt spillested vil blive for meget i forhold til 
efterspørgslen«.
</p><p><b class="ext-link">LÆS OGSÅ </b><a class="embeddedlink" href="http://politiken.dk/kultur/musik/ECE2495980/spillesteder-kaemper-om-statens-jazzpenge/">Spillesteder kæmper om statens 
jazzpenge</a></p><p>
Rapporten noterede, at flere københavnske spillesteder i de senere år har 
været i økonomiske problemer, og at kultur- og fritidsudvalget i flere 
tilfælde har måttet give ekstraordinært tilskud til spillestederne for at 
sikre deres overlevelse. 
</p><p>
I kommunens musikudvalg – hvor netop Jesper Nordahl er repræsentant for 
spillestederne – havde man rapporten i høring ad to omgange. 
</p><p>
Amager Bio er ikke et regionalt spillested, men et såkaldt honorarstøttet 
spillested placeret i et kulturhus. Men Amager Bios kapacitet bliver med 
bevillingen lig den på Vega, Vesterbro-spillestedet, der har plads til 1.500 
mennesker i sin største sal. 
</p><p>
Derudover ligger der på Amager i forvejen, som rapporten også fremhæver, DR’s 
koncertsal, der i stigende grad har satset på rytmisk musik og har plads til 
1.800 publikummer. 
</p><h3>
En ny rokade 
</h3><p>
Derfor er det paradoksalt, at politikerne nu har sagt god for endnu en scene i 
den størrelsesorden, siger Vegas direktør, Steen Jørgensen. 
</p><p>
»Hvis ikke det er en katastrofal beslutning, er det i hvert fald en virkelig 
ikke-velovervejet beslutning«, siger han. 
</p><p>
»Det her vil føre til en ny rokade af koncerternes placering, som vil påvirke 
os andre. Hvis man har to ens kapaciteter, og den ene er dyrere end den 
anden, giver det sig selv, hvem der vinder«. 
</p><p>
Hovedproblemet med den betragtelige støtte til Amager Bio er ifølge flere 
kritikere, at spillestedet kommer til at kunne arrangere koncerter på 
favorable vilkår. 
</p><div class="art-quote article-box">
<p class="quote"/>
<blockquote>
<p class="quote-txt">
Problemet er, at vi får for mange scener med cirka identisk kapacitet og 
sammenfaldende kunstneriske præferencer
</p>
<p class="sender">
Bjarke Svendsen, Jazzhouse 
</p>
</blockquote>
</div><p>
Vega, der ejes af en erhvervsdrivende fond, er Danmarks største regionale 
spillested med årligt tilskud fra stat og kommune på i alt ca. 5,5 mio. kr. 
Med førerpositionen kan Vega booke de største og dyreste kunstnere, men 
dermed følger også større risiko, hvis koncerterne ikke sælger tilstrækkelig 
mange billetter. Derudover har man som regionalt spillested en række 
forpligtelser angående repertoire og overenskomstdækket arbejdskraft som 
billetkontrollører, bartendere, garderobepersonale og øvrigt personale. <br/><br/>
Anderledes står det til for Amager Bio.</p><p>
Spillestedet er i høj grad drevet af frivillige, omkring 50 frivillige per 
koncert, og med millionerne til udvidelsen følger ikke krav om et bestemt 
repertoire. 
</p><p>
Støtten, der er bevilget til Amager Kulturpunkt, der som kommunal institution 
har et nettodriftsbudget på 11,8 mio. kr. om året, er en anlægsbevilling, 
ikke en driftsbevilling. Men kombinationen af forbedrede fysiske rammer, 
større kapacitet, frivillig arbejdskraft og en forventet forbedret økonomi 
for Amager Bio, der ellers i årevis har kæmpet med underskud, vil ifølge 
flere stille stedet for stærkt i forhold til konkurrenterne. 
</p><p>
De frygter, at Amager Bio fremover kan overbyde de øvrige spillesteder, når de 
booker artister, eller omvendt underbyde, hvis bookingbureauer lejer sig 
ind. 
</p><p>
»Når politikere beslutter at støtte et enkelt sted så markant, rykker man ved 
nogle andres forretningsgang og giver dem i værste fald kniven«, siger 
direktør på Bremen Teater Jesper Majdall. 
</p><h3>
Ondt i røven? 
</h3><p>
Det kan ikke overraske nogen, at et nyt forbedret spillested i København får 
konkurrenterne til at ryste lidt i bukserne, men millionbevillingen til 
Amager Bio er udtryk for en generel problemstilling inden for spillesteder, 
siger kritikere. 
</p><p>
På den ene side fordi det kan blive de private bookingbureauer og ikke 
kulturlivet, der vinder, forklarer lederen af Jazzhouse, Bjarke Svendsen: 
</p><p>
»Problemet er, at vi får for mange scener med cirka identisk kapacitet og 
sammenfaldende kunstneriske præferencer. Det er attraktivt for 
bookingbureauerne, da de så kan presse spillestederne mod hinanden. Man 
risikerer en situation, hvor der udløses budkrig for skatteborgernes penge«. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/ECE2324341/spillested-paa-amager-er-truet-af-lukning/">Spillested på Amager er truet 
af lukning</a></p><p>
Ved at bookingbureauer og arrangører får flere valgmuligheder, kan budkrig på 
artisterne rykke på den balance, der er på markedet i dag. 
</p><p>
Beatbox Entertainment, et af landets største koncertbureauer, der arrangerer 
koncerter med især internationale kunstnere, hilser ikke overraskende et 
forstørret Amager Bio velkommen. Bureauet oplever, at der især i 
efterårssæsonen er artister, der ikke kan spille i København, fordi der 
mangler ledige scener, siger direktør Mads Sørensen: 
</p><p>
»Spillestederne må vænne sig til, at der er en virkelig verden derude, hvor 
der er noget, der hedder konkurrence«. 
</p><p>
Han afviser, at man ved at arrangere koncerter i Amager Bio regner med at 
kunne få bedre priser der end andre steder, men kender i sagens natur ikke 
de præcise lejepriser, der vil være realiteten, når det nye Amager Bio står 
klar. 
</p><p>
Så det er ikke jer, der bliver vinderne? 
</p><p>
»Vi tilbyder et produkt til forbrugerne. Der bliver flere koncerter. Ergo er 
det forbrugerne, der vinder«, siger han. 
</p><p>
»Jeg kan ikke sidde og fedte rundt med, at jeg af politiske årsager burde 
placere koncerterne her eller der. Jeg lejer det spillested, som har en 
ledig dato«. 
</p><h3>
Afviser skævvridning 
</h3><p>
Allan Ahmad (EL), næstformand i kultur- og fritidsudvalget, har været en af de 
ivrigste fortalere for udvidelsen af kulturhuset på Amager. Han har blandt 
andet omtalt kapacitetsudvidelsen som noget, der kunne være med til at sikre 
en bedre driftsøkonomi for stedet. 
</p><div class="art-quote article-box">
<p class="quote"/>
<blockquote>
<p class="quote-txt">
Hvis ikke det er en katastrofal beslutning, er det i hvert fald en virkelig 
ikke-velovervejet beslutning 
</p>
<p class="sender">
Steen Jørgensen, Vega 
</p>
</blockquote>
</div><p>
»Vi har først og fremmest ønsket et veldrevet kultursted i et område, hvor der 
ikke er særlig meget andet. Vi kan ikke støtte alle på en gang. Vi 
prioriterer, og andre spillesteder har også fået«, siger han. <br/><br/>
Han afviser, at bevillingen vil skævvride konkurrencen for de andre 
spillesteder.</p><p>
»De er i allerhøjeste grad forskellige spillesteder med forskellige evner. 
Vega er dygtige til at gøre deres ting, og Amager Bio er dygtige til deres, 
især med hensyn til lokalforankring og kvalitet«, siger Allan Ahmad. 
</p><p>
Andre peger netop på, at prioriteringen af Amager Bio er et udtryk for 
manglende politiske ambitioner om ’kvaliteten’ af koncertlivet. Amager Bio 
har længe været kendt for et folkeligt rockrepertoire til et modent publikum 
med internationale bands, hitkavalkader og jam-bands. 
</p><p>
På kalenderen i maj er kopibandene Johnny Cash Roadshow og Best of Bowie, den 
danske gruppe Sømændene og jazztrommeslageren Billy Cobham. 
</p><h3>
»Fint med en retroscene«
</h3><p>
»Jeg tror sådan set, at der er politisk ønske og vilje til at støtte 
kapacitet. Men før man donerer mere af den, må man jo tænke over, hvad den 
skal gives til. Hvilket indhold, musikalsk genremæssig spredning og branding 
af København man ønsker«, siger Bjarke Svendsen fra Jazzhouse og bakkes op 
af Vega. 
</p><p>
»Det er fint med en retroscene, hvis der er et publikum til det. Men i stedet 
for en Amager-fokuseret beslutning, der skubber til markedet, mangler jeg 
ambitioner for, hvad det er for en samlet scene, vi efterstræber«, siger 
Steen Jørgensen. 
</p><p>
Han så eksempelvis hellere, at man havde satset på et spillested med den 
dobbelte kapacitet. Det mangler, efter at KB-Hallen brændte, og Falconer 
Salen er i dag det eneste med plads til 3.000 personer. 
</p><p>
Andre synes, at alene det, at man har støttet et spillested, er et vigtigt 
politisk signal om opbakning til udvikling af koncertlivet. Eksempelvis 
leder Kennet Bøgehøj fra Spillestedet Stengade 18: 
</p><p>
»Amager Bio har været dygtige til at lave et projekt, politikerne har 
interesseret sig for. Så må vi andre bare sørge for at holde os til, hvis vi 
vil være med i konkurrencen«. 
</p><h3>
Meget mere end et spillested 
</h3><p>
Netop det at gøre sig bemærket blandt politikerne ved Jesper Nordahl fra 
Amager Bio godt er vigtigt. Direkte adspurgt, om hans gang på rådhuset – som 
repræsentant i musikudvalget under kultur- og fritidsudvalget – har gjort 
det lettere at hente de 28,4 mio. hjem, svarer han: 
</p><p>
»Ja, selvfølgelig. Men det handler ikke om de poster, jeg sidder på. Det 
handler om, at jeg generelt er meget optaget af det politiske miljø«. 
</p><p>
Han kan ikke forstå den kritik, de andre spillesteder ytrer. Godt nok melder 
Amager Bio kun omkring 10 ud af 90 årlige koncerter udsolgt, men Jesper 
Nordahl mener, at der er fint plads til en kapacitet mere, der svarer til 
den i Vega. 
</p><p>
»Vi kan noget andet, og det her er jo meget, meget mere end et spillested«, 
siger Jesper Nordahl. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/musik/ECE2326374/politisk-flertal-vil-redde-amager-spillested/">Politisk flertal vil redde 
Amager-spillested</a></p><p>
Han minder om, at Amager Kulturpunkt foruden Amager Bio består af et 
børneteater, et medborgerhus og et seniorkulturhus, og peger på, at den nye 
indretning kan give mulighed for, at eksempelvis børneteatret kan benytte 
lokalerne til teaterfestivaler og andet. 
</p><p>
Samtidig, understreger Jesper Nordahl, har Amager Bio ikke planer om at over- 
eller underbyde nogen. For der er nok »ikke nogen, der er gladere for at 
gøre en god handel end os«. Ligesom spillestedet ikke har tænkt sig at ændre 
repertoire. 
</p><p>
»Jeg har ikke tænkt mig at lave om på Amager Bios profil, fordi vi kan sælge 
et par hundrede billetter mere nogle gange. Vi har i forvejen masser af 
koncerter, hvor vi kunne sælge 200 billetter mere«, siger Jesper Nordahl. 
</p><p>
Selv om det ikke nødvendigvis er jam-bands, der har deres højeste prioritet, 
er det omvendt ofte de bands, der kan fylde salen og tage fra i baren, så 
man ugen efter kan hyre et interessant mindre kendt amerikansk rocktalent 
for eksempel. 
</p><p>
Byggeriet går i gang senere i år. Forhåbentlig har rockorkestrene, 
jam-bandsene og Prince – hvis nu han skulle komme forbi igen – mere plads 
backstage i slutningen af 2017, hvor byggeriet står klar. 
</p><p class=" bl-elem">
»Men det, jeg glæder mig allermest til, er at give alt det her til vores mange 
frivillige og sige: Nå, var det sådan, I ville have det?«, siger Jesper 
Nordahl. 
</p>	
</div>

</div></body></html>
