---
layout:     post
title: 	    "Succesrigt storhold knuser dansk drøm om sæsonens første triumf "
post_author:	    
post_date:	    Fri, 20 Mar 2015 20:05:40 +0100
post_site:	    politiken.dk 
post_link:	    http://politiken.dk/sport/cykling/ECE2597641/succesrigt-storhold-knuser-dansk-droem-om-saesonens-foerste-triumf/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>I cirka 145 km kæmpede det 22-årige luxembourgske stortalent Alex Kirsch i dag i front for på de belgiske landeveje at sikre Danmarks eneste fuldprofessionelle cykelmandskab Cult Energy sæsonens første sejr.</p><p>Til at begynde med stred Kirsch, der allerede tidligere har demonstreret spændende offensive tendenser, i selskab med tre følgesvende. Mod slutningen var han ganske alene, men ruten i det 198 km lange Handzame Classic appellerede i så udstrakt grad til sprinterne, at forehavendet trods ihærdig indsats og lovende udsigter undervejs havde meget små chancer for at kunne lykkes.</p><h3>Belgier noteredes for sæsonens tredje sejr</h3><p>Ikke mindst det belgiske storhold Etixx-Quick Step skærpede jagten og fik da også fortjent belønning for anstrengelserne.</p><p>For efter godt 15 km fra mål at have knust de dansk-luxembourgske drømme om succes kontrollerede Etrixx-Quick Step finalen så perfekt, at holdets 29-årige belgier Gianni Meersman kunne suse over stregen som vinder foran landsmændene Antoine Demoite (Wallonie-Bruxelles) og Tiesj Bennoot (Lotto Soudal).</p><p>Det var Meersmans tredje gevinst i denne sæson, efter at han slog til i det australske endags løb Cadel Evans Great Ocean Race samt på 1. etape i Volta ao Algarve, og han har således leveret sit væsentlige bidrag til, at Etixx-Quick Steps samlede sejrshøst nu er oppe på 17.</p><h3>Styrt kostede sprinter en brækket arm</h3><p>Topscorer er den britiske eksverdensmester Mark Cavendish med seks førstepladser, men meget betegnende for det belgiske kollektivs høje kvalitet er triumferne fordel på otte forskellige ryttere – og så har den skadede belgiske superstjerne Tom Boonen endna endnu ikke vundet.</p><p>Etixx-Quick Step topper på sæsonens sejrliste fulgt af Team Sky med 13 samt Movistar og Lotto-Soudal med hver 10.</p><p>Sidstnævnte udsattes i øvrigt for et trist uheld i dag, idet den belgiske sprinter Kenny Dehaes styrtede allerede forholdsvis tidligt i løbet og brækkede den ene arm.</p><h3>Travl weekend for Cult Energy</h3><p>Handzame Classice dannede for Cult Energy optakten til en travlt weekend. Den trup, der var i aktion i dag, fortsætter til Holland, hvor Ronde van Zeeland søndag står på programmet.</p><p class=" bl-elem">Den anden halvdel af holdet anført af Rasmus Guldhammer, Linus Gerdemann, Fabian Wegmann og Michael Carbel skal i ilden i Frankrig, hvor Classic Loire-Atlantique og Grand Prix Cholet køres lørdag og søndag.</p>	
</div>
</div></body></html>
