---
layout:     post
title: 	    "Hormonforstyrrende stoffer koster EU 1.170 milliarder kroner"
post_author:	    
post_date:	    Thu, 05 Mar 2015 22:49:30 +0100
post_site:	    politiken.dk 
post_link:	    http://politiken.dk/forbrugogliv/sundhedogmotion/ECE2575726/hormonforstyrrende-stoffer-koster-eu-1170-milliarder-kroner/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Da EU-kommissionen i 2013 spurgte, hvad det koster industrien at fjerne eller 
begrænse hormonforstyrrende stoffer, satte den samtidig arbejdet for at 
bremse stofferne i stå. 
</p><p>
Det provokerede 18 fremtrædende læger og forskere fra Europa og USA så meget, 
at de besluttede at lave det modsatte regnestykke: Hvad koster det de 
europæiske samfund, hvis vi tillader, at potentielt hormonforstyrrende 
stoffer i legetøj, elektronik og miljø skader menneskers sundhed, 
frugtbarhed og intelligens? 
</p><p>
Svaret er hele 1.170 milliarder kroner om året, viser forskernes beregninger, 
som torsdag eftermiddag blev fremlagt i Endocrine Society i Bruxelles, en 
verdensomspændende forening af eksperter i hormonforstyrrende stoffer. 
</p><h3>
Svimlende tal 
</h3><p>
»Det er jo rystende dyrt og viser, hvor skadelige hormonforstyrrende stoffer 
er for samfundet. Og så er tab af livskvalitet ikke med. Det her handler 
udelukkende om ’hard money’«, siger professor ved Syddansk Universitet, 
Philippe Grandjean, som i går var med til at fremlægge den videnskabelige 
artikel. 
</p><p>
Og kommissionen slipper ikke for at få stukket forskernes beregninger i næsen, 
lover miljøminister Kirsten Brosbøl (S). 
</p><p><b class="ext-link">LÆS OGSÅ</b><a class="embeddedlink" href="http://politiken.dk/forbrugogliv/forbrug/forbrugersikkerhed/ECE2356995/chips-og-kiks-indeholder-hormonforstyrrende-stof/">Chips og kiks indeholder 
hormonforstyrrende stof</a></p><p>
»Vi vil have de her tal ind i kommissionens konsekvensberegninger, så de ikke 
bare ser på industriens tal«, siger Brosbøl, som kalder beløbet for ’et 
svimlende tal’. 
</p><p>
Hormonstofferne går under navne som for eksempel ftalater, bromerede 
flammehæmmere, insektgifte og parabener, der er mistænkt for at medføre en 
lang række af dårligdomme: nedsat frugtbarhed, misdannede kønsorganer, 
testikelkræft, hjerte-kar-sygdomme, neurologiske skader, 
indlæringsproblemer, fedme og diabetes 2. 
</p><h3>
Svært at prissætte 
</h3><p>
Forskerne gør normalt ikke deres resultater op i samfundsomkostninger, men nu 
var det nødvendigt at gå i aktion, siger professor Ulla Hass fra 
Fødevareinstituttet ved DTU. 
</p><p>
»Det er frygtelig svært at prissætte sådan noget. Hvordan sætter man en pris 
på forældres sorg og bekymring, hvis de får et misdannet barn? Men man kan 
jo regne på omkostningerne i hospitalssektoren og mistet arbejdsevne, og det 
syntes vi, var vigtigt«, siger Ulla Hass. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/forbrugogliv/forbrug/forbrugersikkerhed/ECE2405399/industrien-skal-selv-teste-for-hormonforstyrrende-stoffer/">Industrien skal selv teste for 
hormonforstyrrende stoffer</a></p><p>
Forskergruppen har således udelukkende beregnet på de skader, som de har 
fundet klare videnskabelige tegn på, understreger Philippe Grandjean, som 
selv står bag forskningsresultater omkring skadevirkninger, når gravide 
udsættes for bestemte insektgifte. 
</p><p>
»Vi ved, at det kan skade børns intelligens, og at mere intelligente personer 
har bedre chancer for at uddanne sig og få et bedre job, der er bedre 
betalt. For samfundet medfører det blandt andet højere produktivitet og 
eksportmuligheder«, siger Philippe Grandjean. 
</p><h3>
Mange stoffer udfases 
</h3><p>
Selv om tallene virker enorme, er de ikke urealistiske, vurderer 
sundhedsøkonom, professor Jakob Kjellberg fra Kora, Det Nationale Institut 
for Kommuners og Regioners Analyse og Forskning. 
</p><p>
»Det handler jo om hele Europas befolkning, som ifølge forskerne er påvirket i 
en eller anden grad. Regner man sundhedsudgifter og tabt arbejdsfortjeneste 
med, kan det godt være på det lag«, siger Jakob Kjellberg, som understreger, 
at han ikke kan vurdere den forskning, som ligger bag beregningerne. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/forbrugogliv/sundhedogmotion/forbrugerkemi/ECE2332405/farlige-ftalater-er-naesten-umulige-at-spotte/">Farlige ftalater er næsten 
umulige at spotte</a></p><p>
Miljøpolitisk chef i Dansk Industri, Karin Klitgaard, mener, at flere af de 
omtalte stoffer er på vej ud. 
</p><p>
»Mange virksomheder arbejder på at udfase skadelige kemiske stoffer«. 
</p><p class="art-ext-other">

</p><p class=" bl-elem"/>	
</div>
</div></body></html>
