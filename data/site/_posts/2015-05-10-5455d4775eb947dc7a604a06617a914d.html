---
layout:     post
title: 	    "Politikere vildleder om 800.000 på forsørgelse"
post_author:	    
post_date:	    Sun, 10 May 2015 10:10:50 +0200
post_site:	    politiken.dk 
post_link:	    http://politiken.dk/indland/ECE2663240/politikere-vildleder-om-800000-paa-forsoergelse/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Når politikerne kaster tallet 800.000 ud i debatten om, hvor mange danskere 
der er på offentlig forsørgelse, sker det unuanceret og som en vildledning.
</p><p>
Det er kritikken fra både økonomer og forskere, skriver <a target="_blank" href="http://jyllands-posten.dk/politik/ECE7693640/Politikere-vildleder-v%C3%A6lgere-om-de-800.000-fors%C3%B8rgede/">Jyllands-Posten</a>.
</p><p>
800.000 danskere i den arbejdsdygtige alder bliver rigtig nok forsørget af det 
offentlige, men det betyder ikke, at de ved hjælp af nogle politiske greb 
kan sendes ud på arbejdsmarkedet.
</p><p>
I bedste fald er det kun 160.000 - altså en femtedel - der i realiteten er 
parat til et job i løbet af en overskuelig fremtid, vurderer forskere og 
økonomer over for Jyllands-Posten.
</p><h3>
En blandet landhandel af jobløse
</h3><p>
En af dem er forhenværende rigsstatistiker og chef for Danmarks Statistik Jan 
Plovsing, som har gennemgået den store gruppe af forsørgede. Han peger på, 
at godt 53.000 er på barsel, mens andre godt 56.000 er på sygedagpenge. 
221.500 er førtidspensionister.
</p><p>
Han kalder derfor dem, der gemmer sig i de 800.000, for »en meget blandet 
landhandel«.
</p><p>
Både formanden for Velfærdskommissionen, professor Torben M. Andersen fra 
Aarhus Universitet, og professor Jørgen Goul Andersen bakker op om, at der 
ikke er tale om en homogen, arbejdsparat gruppe.
</p><p>
»Det ville være bedre for samfundsdebatten, hvis man fokuserede mere præcist 
på, hvad man talte om, når man brugte tallet 800.000. Man stikker vælgerne 
blår i øjnene, hvis man giver det indtryk, at det er folk, der alle kan tage 
et job«, siger Jørgen Goul Andersen til Jyllands-Posten.
</p><h3>
Støjberg afviser kritik
</h3><p>
Venstre er blandt de partier, der bruger 800.000 til at illustrere den 
økonomiske udfordring, Danmark står over for.
</p><p>
Partiets politiske ordfører, Inger Støjberg, afviser dog, at Venstre har 
påstået, at man fra den ene dag til den anden ville kunne flytte så mange 
danskere væk fra forsørgelse og i job i stedet.
</p><p class=" bl-elem">
Hun understreger over for Jyllands-Posten, at partiet godt ved, at »nogle 
af disse mennesker aldrig nogensinde kunne komme i et almindeligt 
fuldtidsjob.«
</p>	
</div>

</div></body></html>
