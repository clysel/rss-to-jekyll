---
layout:     post
title: 	    "USA vil teste nyt atomdepot: Fem kilometer dybt borehul"
post_author:	    Magnus Boye
post_date:	    Tue, 05 May 2015 10:46:00 +0000
post_site:	    ing.dk 
post_link:	    http://ing.dk/artikel/usa-vil-teste-nyt-atomdepot-fem-kilometer-dybt-borehul-175865
---
<html><body><div><section class="body">
			<p>Der er vanligvis dybere geologiske lag i spil, når atomaffald skal deponeres for tid og evighed – eller i hvert fald i meget længe. Underjordiske depoter i Sverige og Finland skal graves godt 500 meter ned i grundfjeldet, men med kommende amerikanske deponerings-forsøg tages det farlige affald til nye dybder.</p>
			<p>Nærmere bestemt vil amerikanerne bore et 60 cm bredt hul fem tusind meter ned i jorden, som efterfølgende kan fyldes med atomskrot og forsegles. Det skriver britiske <a href="http://www.theengineer.co.uk/news/us-to-trial-pioneering-deep-hole-nuclear-waste-disposal-technique/1020281.article#ixzz3ZBHTfkSC">The Engineer</a>.</p>
			<p>Teknikken, der er udviklet af britiske forskere, er ikke ny. Siden 1970’erne har den tilsyneladende simple metode været overvejet, men først for nylig er boreteknologien blevet i stand til at løfte opgaven, mener Fergus Gibb, der er professor emeritus i Geokemi ved Sheffield Universitet.</p>
			<h2>Langt fra grundvandet</h2>
			<p>Den ekstreme dybde gør ifølge professoren borehullet til et mere sikkert depot, end et udgravet undergrundslager, som stadig ligger inden for den zone, hvor grundvand cirkulerer.</p>
			<p>»At gå flere kilometer ned i jorden betyder, at deponeringsområdet i bunden af borehullet er i en geologi, der ligger under – og er isoleret fra – det normale grundvand,« forklarer Fergus Gibb til The Engineer.</p>
			<p>Skulle uheldet være ude på bunden af det dybe hul, så vil det radioaktive affald stadig ikke kunne sprede sig til grundvandsreserver, forsikrer professoren. På grund af den geologiske isolation vil atomskrottet højst kunne sive ud i det dybtliggende vand, der har været adskilt fra jordens overflade i millioner af år.</p>
			<h2>Forsegles med flydende granit</h2>
			<p>Også på prissiden har Deep Borehole Disposal, som metoden kaldes, point at hente. Hvert borehul kommer til en pris af få ti millioner dollars, mens et udgravet depot kan koste op til flere milliarder dollars at etablere.</p>
			<p>For at deponere hele Storbritanniens atomskrald skal der bores seks af de dybe huller, mener professoren, og hvert hul tager fem år lave og fylde ud. Hullet forsegles med den såkaldte <em>rock welding</em>-teknik (sten-svejsning), hvor knust granit smeltes og fyldes i hullet, hvor det får lov til at størkne.</p>
			<p>»Dette lukker hullet fuldstændig, præcis som hvis hullet aldrig var blevet boret,« forsikrer Fergus Gibb.</p>
			<p>Den amerikanske forsøgsboring forventes at finde sted i slutningen af næste år. Hvis alt går vel vil USA’s Energidepartement følger testen op med en 22 centimeter bred boring, der skal huse små beholdere af højradioaktivt cesium og strontium.</p>
		</section>
		  </div></body></html>
