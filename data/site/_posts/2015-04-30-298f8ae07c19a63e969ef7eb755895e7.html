---
layout:     post
title: 	    "Blog: Hybridløsninger kræver nye analyseformer og gode businesscases fra CIOen"
post_author:	    Per Lolk
post_date:	    Thu, 30 Apr 2015 06:45:24 +0000
post_site:	    www.version2.dk 
post_link:	    http://www.version2.dk/blog/hybridloesninger-kraever-nye-analyseformer-og-gode-businesscases-fra-cioen-164892?utm_medium=feed&utm_source=version2.dk&utm_campaign=it_nyheder
---
<html><body><div><section class="body">
    <p>Hvis du som it-ansvarlig skal kunne svare begavet på, om det kan betale sig at flytte it-objekter ud i skyen og arbejde med hybridløsninger, står du over for en helt anden type analysearbejde, end du hidtil har gjort.</p>

<p>I takt med at virksomhederne har fået brug for ny, mere eller anderledes kapacitet er en knopskudt it-infrastruktur mange steder blevet mere reglen end undtagelsen. Og selvom det aldrig har været den smarteste vej frem, er det i dag et decideret problem at håndtere sin infrastruktur på den måde.</p>

<p>For med knopskydninger er det praktisk taget umuligt at arbejde konstruktivt med hybridløsninger. Så når forretningen kommer og spørger, om det ikke kan betale sig at flytte dét eller dét i skyen, står man som it-ansvarlig ofte med en lummer fornemmelse af, ikke at være helt sikker i sit svar.</p>

<p>Knopskydningerne skyldes blandt andet, at elementerne i en it-infrastruktur næsten uden undtagelse bliver indkøbt med besparelser for øje. Det har altid undret mig, at spare-iveren er så markant, når det kommer til netop infrastruktur. Ikke fordi, det ikke er godt at spare penge, men fordi de fleste ser helt anderledes på tingene, når det handler om øvrige it-investeringer. For eksempel er der vel nærmest ingen, der investerer i CRM, BI eller ERP uden at have et effektiviseringsaspekt og en mulig øget indtjening med i overvejelserne.</p>

<p>Når det kommer til infrastrukturen, betragtes den oftest som en ren omkostning, og derfor er det ikke så underligt, at de it-ansvarlige ofte tager sparebrillerne på. Men hvad nu hvis man vendte en 2 % besparelse på infrastrukturbudgettet på hovedet og foretog en 2 % forøgelse af budgettet og på den måde øgede virksomhedens samlede fortjeneste med 10 %? Så var det måske pludselig en helt anden historie for de fleste CEOs og CFOs.</p>

<p>Og her kommer udfordringen for mange it-ansvarlige. For hvis man vil have direktionens øjne op for, hvilke fordele, der kan være ved at investere i it-infrastruktur, er man nødt til at stille op med reelle business cases – fuldstændig som man gør, når det handler om at investere i CRM, BI og ERP. Men hvad skal man tage fat i, når man laver sine beregninger? Her bliver mit indlæg lidt længere, end de plejer at være, men til gengæld håber jeg at kunne inspirere dem, der står over for det lidt anderledes analysearbejde:</p>

<p>Mange har for eksempel hørt om flash og ved, det er smart og hurtigt – og dyrt. Men hvis man gerne vil have flash, er man nødt til at analysere sig frem til, hvor man med fordel kan bruge det, og hvordan det kan gavne forretningen i kroner og ører. Med de teknologiske kvantespring, der sker fra tid til anden, har man måske slet ikke opdaget, at man inden for samme budget kan få bedre performance, eller at man kan få samme performance til en lavere pris.</p>

<p>Der er også mange, der køber en ny server, men glemmer at se på, at den nye server rent faktisk er dobbelt så kraftig som den gamle, og at den derfor kan udnyttes på en helt anden måde end den gamle. Eller det kan være, man med fordel kunne skifte flere servere ud på samme tid og lave en fornuftig konsolideringsøvelse. Det er en beregning, som er relativt nem at gå til og som er til at tage at føle på for ledelsen. ”Alle har vel konsolideret, alt hvad de kan nu om dage”, tænker du måske. Min erfaring er, at nej, det har de underligt nok ikke.</p>

<p>Virksomheders DNS kunne også godt bruge eftersyn lidt oftere end det typisk sker, for der er virkelig ikke ret mange ting, der virker, hvis DNSen ikke gør, eller der er fejl ved den. Tit bliver DNSen bare lavet, og den ene efter den anden tilføjet. Efterhånden som man efterfølgende lukker ting ned, der ikke er behov for, får man ikke lavet de nødvendige ændringer i DNSen, og den ene dag tager den anden med langt fra optimale svartider. Det koster typisk koster kun en eller to konsulentdage at få DNSen optimeret, så hvis fx 500 mand sparer et halvt minut hver om dagen på den måde, giver det 4 timer om dagen og ROI på en måneds tid.</p>

<p>Når virksomheder definerer en backup-politik, er der mange, der erkender, at med de store datamængder, de efterhånden har, er det en ret stor opgave at reetablere det hele. Men i virkeligheden er det måske kun få systemer, der er missionskritiske, og det er reelt kun dem, der skal reetableres hurtigt. Ved at få overblik over det, kunne man lave backup-politikker, der matcher det, man reelt har brug for, hvis uheldet skulle være ude, i stedet for at stå med en komplet uoverskuelig og ustruktureret restore opgave. Forskellige systemer har forskellige behov. Der er jo heller ikke nogen, der tegner den samme forsikring til deres lejlighed og deres kolonihavehus. Så nøjes med at tegne den dyreste ”backup-forsikring ” på de vigtigste ting og skot den af på resten, og du er allerede i gang med at spare, mens du investerer – i det rigtige.</p>

<p>Man kan få storage på 117 måder i mindst 4-5 forskellige disk-kvaliteter. Man kan connecte til det via fiber over FCOE, via direct attached storage, spejle det, lave snap shots osv.. Mange kigger på den storage, de har i dag, og som er købt for 1-2-3-mange år siden, når de skal have nyt. I stedet skulle de se på de data, man har, og vurdere hvad behovet for tilgængelighed reelt er og så købe storage efter det. Og her nytter det ikke længere bare at måle sit samlede workload, for hvad skal man bruge det tal til? Det ene system har brug for den ene slags diske, og det andet har brug for andre, og hvis man gav systemerne det, de hver især eksakt havde brug for, ville brugerne i den sidste ende opleve kortere svartider og formodentlig blive mere effektive. I det hele taget er tiden kommet til for alvor at tage noget så ”umålbart” som brugeroplevelser med i beregningerne. For det er altid interessant at konkretisere, hvad det er værd for forretningen at fx medarbejdere, der taster meget, får reduceret deres ventetider og kan ekspedere så mange flere kunder, at man kan undgå at ansætte flere folk, i takt med at man selv får flere kunder. Det har gennem tiden været svært at finde ud af, men det er det faktisk ikke længere – i dag kan man jo måle, hvor megen ventetid de har.</p>

<p>På den måde er der en lang række parametre, man kan måle, veje og justere på i sin business case, og jeg er ikke i tvivl om, at de fleste CEO/CFOs ville blive både glade og overraskede, hvis deres CIO kom og sagde: ”Se her, - vi investerer en million! Det løfter produktiviteten så og så meget, og det fører til den og den besparelse. Det betyder i den sidste ende, at vi samlet set kan bidrage med så og så meget til vores samlede resultat på bunden.” 
Og hvis der sidder CIOs med praktisk erfaring med den foreslåede tilgang og læser dette, kunne de måske dele ud af deres erfaringer, så ikke alle skal starte med den dybe tallerken.</p>
  </section>


  </div></body></html>
