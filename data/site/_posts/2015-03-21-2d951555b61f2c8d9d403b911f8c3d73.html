---
layout:     post
title: 	    "Ekspert om russisk trussel: Ambassadør har ikke styr på 'koderne'"
post_author:	    
post_date:	    Sat, 21 Mar 2015 11:20:39 +0100
post_site:	    politiken.dk 
post_link:	    http://politiken.dk/udland/int_rusland/ECE2598012/ekspert-om-russisk-trussel-ambassadoer-har-ikke-styr-paa-koderne/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Der er ikke grund til at være bekymret for, om Rusland har planer om at vende 
sine missiler mod Danmark. 
</p><p>
Det fastslår ruslandsekspert Jens Worning Sørensen, forhenværende dansk 
generalkonsul i Sankt Petersborg og ekstern lektor i statskundskab med fokus 
på russisk politik ved København Universitet.
</p><p>
Hans udmelding kommer efter, at den russiske ambassadør i Danmark, Mikhail 
Vanin, i <a href="http://jyllands-posten.dk/indland/ECE7573125/Ruslands-ambassad%C3%B8r-Danske-skibe-kan-blive-m%C3%A5l-for-russisk-atomangreb/" target="_blank">Jyllands-Posten 
</a>i dag truer med, at »alle, der tilslutter sig (Natos missilskjold, red.) 
fremover bliver mål for ballistiske missiler. I vil blive en del af truslen 
for Rusland«. 
</p><p>
Mikhail Vanin slår samtidig fast, at Rusland uden problemer vil være i stand 
til at gennemtrænge både det nuværende og det fremtidige missilskjold ved 
hjælp af landets arsenal af blandt andet avancerede atomvåben. 
</p><p><b class="ext-link">LÆS MERE</b><a class="embeddedlink" href="http://politiken.dk/udland/ECE2597883/ruslands-ambassadoer-truer-danmark-med-angreb-med-atommissiler/">Ruslands ambassadør truer Danmark 
med angreb med atommissiler</a></p><p>
Men den russiske ambassadørs udmeldinger giver ikke anledning til nervøse 
trækninger hos Jens Worning Sørensen. 
</p><div class="art-quote article-box">
<p class="quote"/>
<blockquote>
<p class="quote-txt">
Hvis ikke vi både i øst og vest bliver mere pragmatiske og kan rumme 
konfliktpotentialet på en mere voksen måde, end tilfældet er i dag, så 
dukker atomvåbnene op derude et sted langt nede på agendaen
</p>
<p class="sender">
Jens Worning Sørensen, tidligere generalkonsul i Sankt Petersborg, Rusland. 
</p>
</blockquote>
</div><p/><p>
»Ikke et sekund er jeg nervøs. Kigger du i andre europæiske aviser, er der 
ikke andre russiske ambassadører, der er ude og sige noget lignende. Så han 
handler ikke på en ordre fra Udenrigsministeriet i Moskva. Men han er ude i 
den disciplin, som vi kalder <i>public diplomacy</i> - hvor han forsøger at 
påvirke Danmark gennem den almindelige offentlighed - i modsætning til mere 
klassisk diplomati, som foregår bag lukkede døre«, forklarer Jens Worning 
Sørensen.
</p><p>
Han vurderer, at Mikhail Vanins bombastiske udmeldinger mest af alt er udtryk 
for, at han ikke kender koderne i dansk presse. 
</p><p>
»Med <i>public diplomacy</i> kommer man let galt af sted i et fremmed 
land, hvor man ikke altid kender koderne. Det er min tolkning af det, der 
sker her. Mikhail Vanin har tidligere været ude med uheldige 
pressemeldinger«, siger Jens Worning Sørensen. 
</p><h3>
Rusland vil insistere på at være stormagt 
</h3><p>
Men ambassadørens udmelding bør dog få danskerne til at tænke nøje over 
relationen til Rusland, påpeger han. 
</p><p>
Sanktioner og ikke mindst faldende oliepriser har gjort et gevaldigt indhug i 
russisk økonomi. Rusland har et erklæret mål om at være blandt verdens 
stormagter, og det er skrevet ind i de officielle russiske planer, at 
landets bruttonationalprodukt (bnp) skal vokse frem mod 2020 i tilstrækkelig 
grad til, at Rusland også besidder de økonomiske muskler til at være en 
stormagt. 
</p><p>
»Krisen med Vesten og landets isolering betyder, at Ruslands bnp ikke bliver 
nær så stort i 2020, som det ellers var planen. Men det får ikke Rusland til 
at opgive at være en stormagt. Og hvilke redskaber har de så? De har fortsat 
deres atomvåben, og det er måske et spørgsmål, som vi skal til at være 
opmærksomme på«. 
</p><p><i class=" bl-elem">Hvad er ambassadørens ærinde? </i></p><p>
»Hans ærinde er, at han befinder sig i Danmark, som i den nuværende konflikt 
med Rusland er blevet en af modstanderne. Han vil gerne have nogen til at 
trække i bremsen i Europa i forhold til den konflikt, der kører mellem 
Vesten og Rusland. Men problemet er, at Danmark faktisk - med 
udenrigsminister Martin Lidegaard, der står på Uafhængighedspladsen i Kijev 
i Ukraine, når der er fotografer til stede - er blevet lidt af en høg i 
denne konflikt. Og derfor burde den russiske ambassadør også have vidst, at 
Danmark er uden for russisk pædagogisk rækkevidde i øjeblikket«, vurderer 
Jens Worning Sørensen. 
</p><p><i class=" bl-elem">Hvorfor bringer han noget så voldsomt som atomvåben på banen?</i></p><p>
»Du kan vende den om og sige: Hvad har han ellers at spille ud med? Han vil 
have os til at tænke os om. Som i et dårligt ægteskab, hvor man for hurtigt 
ryger op under loftet, tænker han, at atomvåben må danskerne da kunne 
forstå. Men der er ikke på nogen måde tale om, at de er i spil i øjeblikket. 
Men hans pointe er, at hvis vi forlover os med USA, så vil der langt ude ad 
den vej, som en allersidste instans, være dette scenarie, som vil kunne 
udspille sig«, siger Jens Worning Sørensen. 
</p><p>
Han vurderer, at vi i øjeblikket befinder os i en periode, som formentlig vil 
vare fem-ti år, hvor vi ser en kraftig nedkøling af relationerne til 
Rusland. Nedkølingen i relationen kommer efter 25 år, hvor både Danmark og 
Rusland har kunnet håndtere, at relationen bestod af både samarbejde og 
konflikter. 
</p><p class=" bl-elem">
»Konfliktpotentialet lige nu med Rusland er langt større, end vi havde 
forestillet os. Balancen er røget af sporet, og vi skal have nye redskaber 
til at løse den nuværende konflikt. Hvis ikke vi både i øst og vest bliver 
mere pragmatiske og kan rumme konfliktpotentialet på en mere voksen måde, 
end tilfældet er i dag, så dukker atomvåbnene op derude et sted langt nede 
på agendaen, fordi det er den sidste ressource, der vil stå tilbage«, 
uddyber Jens Worning Sørensen. 
</p>	
</div>
</div></body></html>
