---
layout:     post
title: 	    "Ulovlig genteknik kan redde 10 børn om året for alvorlige sygdomme"
post_author:	    Thomas Djursing
post_date:	    Thu, 26 Feb 2015 09:21:00 +0000
post_site:	    ing.dk 
post_link:	    http://ing.dk/artikel/ulovlig-genteknik-kan-redde-10-boern-om-aaret-alvorlige-sygdomme-174374
---
<html><body><div><section class="body"><p>Briterne har fjernet forbuddet. Nordmændene overvejer det kraftigt, men i Danmark er læger, patientforeninger og Etisk Råd afventende.</p>
			<p>En ny teknik til at undgå mitokondrie-sygdomme ville ellers kunne undgå alvorlige sygdomme som blindhed, demens, tidlig død og mental retardering hos op mod 10 børn om året herhjemme. Men teknikken er forbudt.</p>
			<p>Metoden har bragt megen debat med sig, da kritikere er nervøse for både etikken og sikkerheden i at manipulere med arvemassen, og også i Danmark forholder Etisk Råd sig kritisk til at lade lægerne udføre mitokondrie-udskiftninger. Blandt andet skriver rådet i sin <a href="http://www.etiskraad.dk/da-dk/Projekter/~/media/publikationer/stamcelleforskning/Etiske-aspekter-ved-nye-typer-af-stamceller-og-befrugtningsteknikker-pdfa.ashx">redegørelse </a>fra 2010 om emnet:</p>
			<p>'Men der er også andre hensyn, som taler imod at tillade manipulation af ægceller. Som nævnt er der tale om risikable behandlinger, der i sig selv vil kunne påføre det kommende barn alvorlige sygdomme og handicap.'</p>
			<p>Op mod 500 voksne danskere går i dag rundt med symptomer, affødt af de såkaldte mitokondrie-sygdomme. Derudover er et ukendt antal mennesker død i en yngre alder eller slet ikke blevet født, da sygdom hos moderen har resulteret i abort. Sygdommen skyldes skader i arvematerialet i kroppens mitokondrier, som sørger for, at der bliver produceret energi til cellerne. Er de defekte, kan det resultere i svækkelse af f.eks. muskler, syn og hørelse, eller i værste fald i en for tidlig død. Og der er ingen kur.</p>
			<p>Genforskere mener imidlertid, at sygdommen kan begrænses fremover ved at udskifte de defekte mitokondrier fra moderens æg med mitokondrier fra et donoræg, og teknikken blev tirsdag endeligt vedtaget i det britiske overhus – den sag, der bliver kaldt ’trepersoners-babyerne’. I Norge bliver spørgsmålet også behandlet af det såkaldte Bioteknologiråd, der skal give sin indstilling til regeringen i løbet af foråret. Norge er nemlig på vej med en ny såkaldt bioteknologilov, der bliver fremlagt i starten af 2016.</p>
			
			<p>Herhjemme bliv er Etisk råds bekymringer over risici ved behandlingen deles af afdelingslæge på Klinisk Genetisk Klinik på Rigshospitalet, Elsebet Østergaard, som forsker i mitokondrie-sygdomme. Men foreløbig er risiciene dog teoretiske.</p>
			<p>»Vi ved ikke 100 procent, hvad det kommer til at betyde, hvis vi flytter mitokondrier fra et æg til et andet, men teoretisk set kan man sige: hvad skulle problemet være, hvis cellen derefter deler sig, som den skal. Der er ikke belæg for, at det skader fostret,« siger hun.</p>
			<p>Elsebet Østergaard erkender dog, at det er en vanskelig diskussion, fordi den er så ny, men umiddelbart vurderer hun risici som små.</p>
			<p>»Emnet er blevet grundigt diskuteret i England, og jeg ville ikke umiddelbart se noget problematisk i at gøre metoden lovlig i Danmark. I sidste ende bør det være op til det enkelte forældrepar selv at vælge, om de vil benytte sig af muligheden, forudgået af en grundig information og samtale med parret omkring de etiske aspekter,« siger hun.</p>
			<p>Dog, understreger hun, vil det formentlig blot være 5-10 forældrepar om året, der herhjemme ville kunne blive stillet over for muligheden. Defekterne ville nemlig kun kunne fanges i de tilfælde, hvor forældrene ved, at sygdommen findes i familien. Skal genfejlen fanges hos alle danskere, vil det kræve en bredere gensekventering af den danske befolkning.</p>
			<p>»Nogle ramte får først symptomer i voksenalderen, og de kan være svære at diagnosticere, da symptomerne også kan skyldes andre sygdomme. Genfejlen, der påvirker mitokondriernes funktion, kan også være mindre udtalt hos moderen, end den vil blive i børnene,« siger Elsebet Østergaard.</p>
			<p>»Men det kan være relevant for et forældrepar, der måske allerede har fået et barn med sygdommen og gerne vil undgå at kommende børn bliver ramt,« siger hun.</p>
			<p>Ifølge næstformand for Dansk Fertilitetsselskab og professor på Aarhus Universitetshospital Jakob Ingerslev er den igangværende debat i Storbritannien ikke nået Danmark i særlig høj grad.</p>
			<p>Han mener, at det nok skulle være muligt teknisk at udføre lignende behandlinger i Danmark, men at det p.t. ikke ligger højest på prioriteringslisten. Blandt andet fordi det slet ikke er lovligt i Danmark.</p>
			<p>»Det er selvfølgelig en fordel, hvis vi kan hjælpe nogle børn, der ellers ville være blevet syge, men vi har ikke oplevet et voldsomt behov i Danmark,« siger han.</p>
			<p>Debatten er også på sit absolut spæde stadium i Mitokondrie-foreningen i Danmark, hvor formand Ulla Isbye gerne vil vide mere, men endnu ikke kender så meget til behandlingen.</p>
			<p>»Det er også et nyt emne for os, og jeg synes, der er mange uafklarede spørgsmål om, hvilke konsekvenser der kan være. Men det er meget spændende, og min holdning er, at det bør være et valg, der er op til den enkelte at tage,« siger hun.</p>
			<p>Foreløbig har hun inviteret to forskere fra Københavns Universitet til at tale om emnet ved patientforeningens forårsarrangement i april.</p>
			<p>»Så vi kører videre med det,« siger hun.</p>
		</section></div></body></html>
