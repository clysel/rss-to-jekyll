---
layout:     post
title: 	    "Sundhedsministeren: Morfinforbruget skal undersøges til bunds"
post_author:	    
post_date:	    Wed, 11 Mar 2015 09:35:23 +0100
post_site:	    politiken.dk 
post_link:	    http://politiken.dk/forbrugogliv/sundhedogmotion/sygdom/ECE2582441/sundhedsministeren-morfinforbruget-skal-undersoeges-til-bunds/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Sundhedsminister Nick Hækkerup (S) undrer sig over, at mere end 400.000 
danskere i 2013 havde brug for en recept fra den praktiserende læge på et 
morfinpræparat. En stigning ifølge tal fra Statens Serum Institut på 43 
procent siden 2000. 
</p><p>
»Jeg vil nu bede Sundhedsstyrelsen om at undersøge, hvorfor der er sket denne 
store stigning. I svaret på det kan ligge indgange til at finde ud af, hvad 
vi kan gøre for at reducere det store forbrug, som der er. Undersøgelsen 
skal se på, hvorfor stigningen er sket, så vi kan se på, hvad vi kan gøre«. 
</p><p>
Undersøgelsen skal gøre myndighederne og det politiske system klogere på, hvem 
det er, der får morfinpræparaterne og hvorfor. Resultatet skal bruges til at 
se på, om og i givet fald hvilke initiativer, der skal sættes i værk, så 
forbruget kan tøjles. 
</p><p><b class="ext-link">LÆS OGSÅ: </b><a class="embeddedlink" href="http://politiken.dk/forbrugogliv/sundhedogmotion/sygdom/ECE2582163/eksperter-slaar-alarm-forbruget-af-morfin-er-ude-af-kontrol/">Eksperter slår alarm: 
Forbruget af morfin er ude af kontrol</a></p><p><i class=" bl-elem">Lars Løkke Rasmussen (V) stille sig i 00'erne som sundhedsminister i 
spidsen for at få nedbragt forbruget af de såkaldte benzodiazepiner, 
afhængighedsskabende nerve- og sovepræparater. Sundhedsstyrelsen lavede 
efterfølgende flere tiltag, der har ført til, at forbruget faldt. Og flere 
misbrugere er kommet ud af deres afhængighed. Det viser, at politisk fokus 
på et bekymrende stort og langvarigt medicinforbrug har effekt. Er det den 
vej, du nu vil gå?</i></p><p>
»Det kunne det sagtens være. Når vi nu skal undersøge det høje forbrug af 
morfin og den store stigning, som der er, så må vi der kunne finde værktøjer 
til at bringe forbruget i ave. Erfaringen er, som du også nævner, at når der 
laves vejledninger, når der kommer fokus på et område, så er lægerne også 
opmærksomme på, at her er der grund til at tænke sig om en ekstra gang«, 
siger ministeren. 
</p><h3>
Hækkerup: Lægerne har et stort ansvar her 
</h3><p>
Men sundhedsminister Nick Hækkerup (S) sender også et kraftigt signal til 
lægerne om at overveje mere end en gang, hvad de skriver på receptblokken: 
</p><p>
»Det er jo den enkelte læge med receptblokken, der vælger, om det er morfin, 
et morfinlignende præparat eller noget andet mildere smertestillende, der er 
brug for. Men derfor kan vI godt fra centralt hold se på, hvordan man kan 
lave en behandlingsplan, der sikrer, at der ikke bruges morfinpræparater - 
med mindre der er strengt nødvendigt. Og en plan for, hvordan man trapper 
folk ud. Så forbruget falder og ikke bare fortsætter«. 
</p><p>
Når ministeren ser på det stigende forbrug ordineret hos de praktiserende 
læger, så »er det svært ikke at ende med den tanke, at lægerne ikke er 
tilstrækkelige opmærksomme på, at der også er patienter, der ikke skal have 
så stærk medicin som et morfinpræparat«. 
</p><p><b class="ext-link">LÆS OGSÅ:</b><a class="embeddedlink" href="http://politiken.dk/forbrugogliv/sundhedogmotion/ECE2581475/susanne-har-taget-morfinpiller-i-ni-aar-jeg-fylder-min-krop-med-gift/">Susanne har taget 
morfinpiller i ni år: »Jeg fylder min krop med gift«</a></p><p>
»Vi taler jo ikke om panodiler, men meget stærk medicin som kan være 
afhængighedsskabende og have alvorlige bivirkninger. Derfor har lægerne, der 
udskriver morfinmedicinen et stort ansvar. De skal være tilbageholdende. 
Uanset om det er de praktiserende læger eller læger på sygehus«, siger Nick 
Hækkerup. 
</p><p><i class=" bl-elem">Morfinpræparater til patienter med langvarige, kroniske smerter er ifølge 
eksperter sjældent en god ide. De har bedre effekt af behandling på såkaldt 
tværfagelige smerteklinikker på hospitalerne. Men der er eksorbitant 
ventetider. Eksempelvis 71 uger i Aalborg, hvad vil du gøre med det? </i></p><p>
»Ja, det er lang tid. Måske palliationsindsatsen skal bredes ud, så det ikke 
primært er patienter i terminalfasen, altså døende, men...« 
</p><p><i class=" bl-elem">Men hvordan kan det være, at der kun er syv ugers ventetid på at komme til 
på det tværfaglige smertecenter på Odense Universitetshospital, når der er 
44 uger i Herlev, 48 uger i Næstved og 71 uger i Aalborg. Til første 
undersøgelse?</i></p><p>
»Ja, det korte svar er, at det er fordi, vi har valgt at have et decentralt 
sundhedsvæsen, hvor det er regionerne, der er driftherre. Det er et noget 
utilfredsstillende svar, det ved jeg. Derfor er noget af det, vi arbejder 
med, at vi skal have en ensartet kvalitet i hele landet, så den behandling 
du får, uanset hvad du fejler, ikke hænger sammen med, om du bor i Hillerød 
eller Herning. Og når nu vi laver sådan en undersøgelse her, så vil den 
givetvis også kunne afdække, at det kan være, at en del af svaret er, at 
andre skal lære af dem, der gør det bedst«. 
</p><p class=" bl-elem">
Ministeren har endnu ingen tidshorisont for undersøgelsen. 
</p>	
</div>
</div></body></html>
