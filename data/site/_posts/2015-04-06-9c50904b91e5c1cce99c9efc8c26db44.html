---
layout:     post
title: 	    "Miserabelt derby endte helt symbolsk målløst"
post_author:	    
post_date:	    Mon, 06 Apr 2015 18:08:32 +0200
post_site:	    politiken.dk 
post_link:	    http://politiken.dk/sport/fodbold/ECE2617553/miserabelt-derby-endte-helt-symbolsk-maalloest/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Der blev aset og maset, losset og flækket igennem i alle nærkampe. 
</p><p>
Men på trods af store ihærdigheder fra begge holds fightende spillere og de 
formidable tilskuere, blev derbyet denne 2. påskedag på Brøndby Stadion 
mellem de to ærkerivaler en af de værste siden det første i 1992. 
</p><p>
Helt centralt i elendigheden var en gammel bekendt - banen i Brøndby. 
</p><p>
For det var helt umuligt at spille fodbold på den knoldede mark af en 
fodboldbane. 
</p><p>
Det betød, at man til tider kunne tro, at man var til en Conference 
League-kamp i England mellem Bristol Rovers og Grimsby eller en seriekamp på 
Kløvermarken, i stedet for en Superligatopkamp mellem Brøndby og FCK. 
</p><p>
Derfor blev det en chancefattig kamp, uden de store højdepunkter, der endte 
med et fortjent 0-0. 
</p><h3>
Satsede på døbolde 
</h3><p>
Fra kampens første fløjt var man ikke i tvivl om, hvilken recept begge hold 
ville forsøge at indløse sejren med. Fysisk styrke, fuld tryk i nærkampene, 
lange bolde og først og fremmest dødbolde. 
</p><p>
Når holdene havde frispark bare fem meter fra midterlinjen, blev de fremmeste 
hovedstødsduellanter hevet med frem, og bolde fra venstre, højre og centralt 
blev pumpet ind i feltet i håb om en løs nedfaldsbold eller en vunden 2. 
bold. 
</p><p>
Det var kønsløst, beskæmmende og helt igennem forfærdelig fodbold, men ikke et 
ondt ord skal lyde om spillerne eller trænerne, der havde lagt taktikken. 
</p><p>
Det var den mulighed, der var, på en bane som mindede mere om en dyrskueplads 
efter en uges salg af kvæg, end en fodboldbane hos en klub, der ind i mellem 
kalder sig nordens største. 
</p><h3>
Tvivlsomme kendelser 
</h3><p>
Taktikken var de hvide københavnere i 1. halvleg bedst til og havde i perioder 
et lille tryk på hjemmeholdet. Et hav af dødbolde blev hældt ind af 
venstrebacken Ludwig Augustinsson, og et par gange var det tæt på at blive 
farligt, uden Cornelius eller andre blev helt fri. 
</p><p>
Det skyldtes især, at Brøndbys stopperduo med Daniel Agger og Martin 
Albrechtsen var enormt stærke og vandt langt de fleste dueller. 
</p><p>
De eneste højdepunkter var i stedet et par kontroversielle kendelser fra 
dommer Michael Tykgaard. Eller faktisk manglende kendelser. 
</p><p>
Daniel Agger burde have haft rødt kort, da han midt i 1. halvleg slog FCK’s 
Mathias Zanka i ryggen med en albue og fuldførte bevægelsen med at ramme 
FCK’eren i hovedet med undersiden af armen. 
</p><p>
Et klart rødt kort, som Tykgaard dog ikke kan klandres for at overse, da 
bolden var ude i siden, mens de to midterforsvarere var inde foran mål. 
</p><p>
Få minutter senere var der til gengæld ikke nogen undskyldninger, da Tykgaard 
overså et klart straffespark til Brøndby. Zanka sparkede klodset Ferhan 
Hasani over læggen i en nærkamp i feltet, uden Tykgaard fandt anledning til 
at fløjte. 
</p><h3>
Brøndby bedre med i 2. halvleg 
</h3><p>
I anden halvleg fortsatte kampen med et lignende billede, men FCK’s lette 
dominans ebbede langsomt ud. Brøndby fik skubbet spillet længere frem, og 
FCK havde meget færre indlæg og dødbolde. 
</p><p>
Efterhånden udviklede det sig til et mindre pres, men på samme måde som med 
FCK i 1. halvleg, blev det aldrig til de helt åbne chancer. 
</p><p>
Tættere på var Andreas Cornelius med et kvarter tilbage, da han flot flugtede 
bolden lige over mål fra kanten af feltet. 
</p><p>
Dramatikken stod en overtændt Johan Elmander for, da han flere gange brokkede 
sig over dommer Tykgaards kendelser og fik et gult kort for to gange at 
hoppe ind i FCK’s målmand Stephan Andersen. 
</p><p class=" bl-elem">
Kampen endte med det helt symbolske 0-0, og de 22.020 stakler, der var til 
stede på Brøndby Stadion, kunne tage hjem og tænke over, om det mon var den 
værste fodboldkamp, de nogensinde havde set – i hvert fald mellem de to 
hold. 
</p>	
</div>

</div></body></html>
