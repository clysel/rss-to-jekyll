---
layout:     post
title: 	    "Overraskende opdagelse: Der er mere uorden i små systemer end i store systemer"
post_author:	    Jens Ramskov
post_date:	    Sun, 15 Feb 2015 09:00:11 +0000
post_site:	    ing.dk 
post_link:	    http://ing.dk/artikel/overraskende-opdagelse-der-er-mere-uorden-i-smaa-systemer-end-i-store-systemer-174104
---
<html><body><div><section class="body"><p>Det er umuligt at modsætte sig termodynamikkens love, og ingen har sagt det bedre end Homer Simpson: »Her i huset overholder vi termodynamikkens love«:</p>
			
			<p>Og dog. For termodynamik relaterer sig til makrosystemer. Så hvordan er reglerne egentligt på mikroskala?</p>
			<p>Det har fysikerne Jonathan Oppenheim fra University College London og Michal Horodecki fra universitetet i Gdansk i Polen gennem flere år studeret.</p>
			<p>I en ny artikel i Proceedings of the National Academy of Sciences (<a href="http://www.pnas.org/content/early/2015/02/05/1411728112.abstract">PNAS</a>) forklarer de, at hvor der termodynamisk set kun findes én form for uorden for makroskala, så findes der en hel familie af former for uorden på mikroskala.</p>
			<p>Termodynamikkens anden hovedsætning bliver altså på mikroskala til termodynamikkens anden hovedsætninger – hvad der også er titlen på den nye artikel, hvor makkerparret har tre yderligere forskere med som medforfattere.</p>
			<p>Udover, at det er et overraskende resultat, som er interessant i sig selv, så håber Oppenheim og Horodecki, at denne indsigt kan være med til at opdage en hel række termodynamiske fænomener på kvanteniveau.</p>
			<h2>Det komplicerede er det mest enkle</h2>
			<p>Termodynamikkens anden hovedsætning forklarer, at når vi hælder mælk i kaffe, bliver det hele mikset grundigt rundt ved omrøring, og det er umuligt ved at ‘røre baglæns’ at få mælk og kaffe adskilt igen.</p>
			<p>Populært udtrykt siger den anden hovedsætning, at som tiden går, bliver alt mere og mere rodet sammen.</p>
			<p>Den tyske videnskabsmand Rudolf Clausius gav i 1854 den første formulering af den anden hovedsætning på følgende vis:</p>
			<p>'Det er ikke muligt at overføre varme fra et koldt legeme til et varmt legeme, uden at der samtidig foregår en anden proces.'</p>
			<p>Det var først efter Clausius, at fysikerne introducerede begrebet entropi.</p>
			
			<p>I dag præsenteres den anden hovedsætning af fysikere med udsagnet om, at i et lukket system vil entropien aldrig kunne falde.</p>
			<p>I den nye artikel ser forskerne dog på en variant, der beskriver den frie energi, som er den form for energi, der kan udføre et arbejde.</p>
			<p>Den frie energi F = E - TS, hvor E er den totale energi i systemet, T er temperaturen og S er entropien.</p>
			<p><figure class="plugin right zoomable"><img data-original-image="http://ing.dk/sites/ing/files/54d8e0b5e469e.jpg" src="http://ing.dk/sites/ing/files/styles/w1120_media_right/public/54d8e0b5e469e.jpg?itok=nM56fJ5E" alt=""/><figcaption> Mikrosystemet angivet med den mørkeblå sekskant med en tilstand rho_s og hamiltonen H_s (som er et udtryk for energien) ønskes omdannet til en anden tilstand og hamilton (den lyseblå sekskant). Det sker ved hjælp en katalysator (den gule stjerne) og et varmereservoir (den lysegrønne boks) og under energibevarelse for hele systemet. Forskerne har klarlagt efter hvilke regler, dette er muligt, og vist, at der findes en hel familie af former for uorden, der beskriver denne proces. Gøres mikrosystemet større og større, ender vi med et makrosystem, hvor alle disse former for uorden har samme form, og som kan udtrykkes ved det velkendte udtryk for entropi og et enkelt udtryk for den frie energi i systemet. (Grafik: PNAS). </figcaption></figure></p>
			<p>Hvis vi har et system med to tilstande (mælk og kaffe er adskilt i koppen kontra mælk og kaffe er sammenblandet), så kan et system kun gå fra en tilstand til en anden, hvis den frie energi er størst ved den første tilstand og lavest i den anden tilstand.</p>
			<p>For makrosystemer er der kun én ligning, men Oppenheim og Co. viser og forklarer i deres artikel, at der for mikrotilstande optræder en hel familie af forskellige frie energier, som hænger sammen med, hvordan mikrotilstande kan omdannes fra én tilstand til en anden.</p>
			<p>Årsagen til, at der kun er én form for fri energi for makrotilstande, er, at alle de forskellige former for fri energi for mikrotilstande konvergerer mod ét og samme udtryk, når systemerne vokser i størrelse og bliver mere komplicerede.</p>
			<p>Jonathan Oppenheim konkluderer på denne vis: »Systemer er meget mere enkle, når de er meget mere komplicerede«.</p>
			<p>Det betyder også, at den normale anden hovedsætning kan omgås på mikroskala, idet det er muligt at udtrække energi, der kan udføre et arbejde, direkte fra varme.</p>
			<p>»Kvante-termodynamik ser ud til at indeholde nogle meget mærkelige fænomener. Det bliver spændende at komme til at forstå dem bedre,« konkluderer Jonathan Oppenheim i et indlæg på <a href="http://blogs.ucl.ac.uk/science/2015/02/09/murphys-law/">Science Blog</a> fra University College London.</p>
		</section></div></body></html>
