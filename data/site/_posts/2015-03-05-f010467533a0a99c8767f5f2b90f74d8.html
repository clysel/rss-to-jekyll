---
layout:     post
title: 	    "Undren blandt it-professionelle over ny fejl ved Rejsekortet"
post_author:	    Jakob Møllerhøj
post_date:	    Thu, 05 Mar 2015 05:29:40 +0000
post_site:	    www.version2.dk 
post_link:	    http://www.version2.dk/artikel/fejl-med-forkert-tilknyttede-rejekort-og-betalingsaftraler-vaekker-undren-92073?utm_medium=feed&utm_source=version2.dk&utm_campaign=it_nyheder
---
<html><body><div><section class="body"><p>Forleden udsendte Rejsekort A/S en meddelelse om, at kunder i 16 tilfælde fejlagtigt har fået tanket deres kort op via andre kunders betalingsaftale. Fejlen skulle være blevet introduceret i forlængelse af en opdatering af systemet.</p>

<p>Men at sådan en fejl, hvor kort og betalingsaftaler tilsyneladende bliver koblet på kryds og tværs, kan opstå i første omgang, vækker undren flere steder. Blandt andet hos lektor på datalogisk institut på Københavns Universitet Erik Frøkjær.</p>



<p>Han undrer sig ikke så meget over selve fejlen, men over at den har fundet vej ind i produktionssystemet i stedet for at være blevet fanget under test.</p>

<p>»It-fejl forekommer tit mærkelige, men det er ikke det, der undrer mig ikke. Det undrer mig, at man ikke har fanget det inden ved at have et tilstrækkeligt finmasket sæt af testcases, som kan sættes i sving i forhold til enhver opdatering. Det burde man have,« siger Erik Frøkjær.</p>

<p>Flere Version2-læsere undrer sig dog også over selve fejlen. Altså hvordan bruger x's betalingsaftale pludseligt kan være blevet knyttet til bruger y's kort.</p>

<p><a href="http://www.version2.dk/artikel/ny-fejl-rejsekort-kunder-har-faaet-tanket-op-fra-andre-kunders-betalingsaftaler-91062#comment-301672">Henrik Pedersen</a> skriver blandt andet:</p>

<p>»Hvordan opstår sådan en fejl rent teknisk?</p>

<p>Gemmer de deres betalingsinformationer i tekstfiler som er hashet med<a href="http://en.wikipedia.org/wiki/ROT13"> rot13</a>, som så er blevet kortet ned til 6 tegn, eller hvad?«</p>

<p><a href="http://www.version2.dk/artikel/ny-fejl-rejsekort-kunder-har-faaet-tanket-op-fra-andre-kunders-betalingsaftaler-91062#comment-301680">Dan Villiom Podlaski Christiansen</a> undrer sig også:</p>

<p>»Ja, hvordan i alverden kan det overhovedet lade sig gøre? Koblingen mellem betaling og kunde virker rimeligt grundlæggende. Den mest umiddelbare forklaring er, at systemet er så ufatteligt komplekst, at ingen har styr på hvad der egentligt foregår hvor. Og det er ikke ligefrem betryggende!«</p>

<p>En anden læser, <a href="http://www.version2.dk/artikel/ny-fejl-rejsekort-kunder-har-faaet-tanket-op-fra-andre-kunders-betalingsaftaler-91062#comment-301684">Anton Stonor</a>, spekulerer på, om den tidligere fejl, hvor brugere fik adgang til hinandens selvbetjeningssider, fordi der ikke blev skelnet mellem store og små bogstaver, kan være på spil.</p>

<p>»Mon vi igen er ude i, at dele af systemet skelner mellem store og små bogstaver, mens andre ikke gør?«</p>

<p>Adm. direktør i Rejsekort A/S Bjørn Wahlsten har endnu ikke noget endeligt bud på, hvad fejlen kan skyldes.</p>

<p>Han nævner dog, da Version2 kontakter ham i forbindelse med en nærmere forklaring på fejlen, at der er en facilitet i rejsekort-systemet, der netop gør det muligt at knytte flere kort til en betalingsaftale.</p>

<p>»Det er en facilitet, som har været brugt af forældre og børn,« siger Bjørn Wahlsten.</p>

<p>Men i hvor høj grad faciliteten har noget at gøre med den senest udmeldte fejl fra Rejsekort A/S, er det for tidligt at sige noget om, påpeger Bjørn Wahlsten og henviser til, at han afventer en nærmere teknisk redegørelse fra leverandøren af systemet.</p>

<p>Desuden er Rejsekort A/S ved at lave en nærmere gennemgang af de 16 tilfælde, hvor der skulle være et mismatch mellem kunder og betalingsaftaler.</p>
  </section></div></body></html>
