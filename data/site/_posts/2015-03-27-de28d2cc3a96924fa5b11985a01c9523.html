---
layout:     post
title: 	    "Ny vaccine mod Ebola ser lovende ud"
post_author:	    Mie Stage
post_date:	    Fri, 27 Mar 2015 13:54:20 +0000
post_site:	    ing.dk 
post_link:	    http://ing.dk/artikel/ny-vaccine-mod-ebola-ser-lovende-ud-175125
---
<html><body><div><section class="body"><p>Tre typer Ebola-vaccine er p.t. i gang med at blive testet klinisk, men måske overhaler en japansk forskergruppe indenom med en vaccine, som ser ud til at fungere på aber.</p>
			<p>Professor Yoshihiro Kawaokas gruppe på University of Tokyo Institute of Medical Science er således lykkedes med at producere en mutantversion af virussen, hvor blot en del af genomet mangler, nemlig VP30-genet, som gør virus i stand til at sprede sig.</p>
			<p>Denne version kan herefter kun kopiere sig selv i en bestemt type celle – og altså ikke i almindelige celler. Desuden har forskerne gjort virussen i vaccinen harmløs med brintoverilte, inden de testede vaccinen på aber.</p>
			<p>Aberne blev efter en vaccination inficeret med en dødelig dosis Ebola-virus, men overlevede uden at udvikle symptomer, skriver universitetet i en <a href="http://www.u-tokyo.ac.jp/en/utokyo-research/research-news/a-novel-vaccine-for-ebola-hemorrhagic-fever.html">meddelelse</a>.</p>
			<p>Tidligere har forskerne også udført lovende forsøg på mus og marsvin, og ifølge forskergruppen adskiller denne vaccine sig ved på en sikker måde at præsentere immunforsvaret for alle virusproteiner og virus-RNA, så der dannes et effektivt forsvar.</p>
			
			<p>De tre andre vacciner, der er i test i øjeblikket, er en dna-baseret vaccine, der udtrykker forskellige glykoproteiner, en adenovirus, som udtrykker glykoproteiner samt en vesikulær stomatitis-virus, der ligeledes udtrykker glykoproteiner.</p>
			<p>Forskergruppen påpeger hertil, at førstnævnte godt nok har vist sig effektiv på aber, hvis den bliver kombineret med rekombinante adenovirus, men er ikke blevet testet som en stand-alone-vaccine.</p>
			<p>Den næste vaccine kræver for høje doser vaccine, mens forskerne ikke mener, at sikkerheden er i top ved brugen af vesikulær stomatitis-virus som ingrediens.</p>
			<p>Resultaterne er netop blevet offentliggjort i tidsskriftet <a href="http://www.sciencemag.org/content/early/2015/03/25/science.aaa4919.full?sid=d6190e0f-ec8b-44e8-8c36-a6eeeee76720">Science</a>, og udover universitetet i Tokyo deltog University of Wisconsin-Madison og det amerikanske National Institutes of Health.</p>
			<p>Ifølge WHO er flere end 24.000 mennesker, primært vestafrikanere, med 10.194 dødsfald til følge.</p>
		</section></div></body></html>
