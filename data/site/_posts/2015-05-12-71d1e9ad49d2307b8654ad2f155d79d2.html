---
layout:     post
title: 	    "Ombudsmanden kritiserer juridiske og tekniske mangler i Digital Post"
post_author:	    Adam Fribo
post_date:	    Tue, 12 May 2015 09:48:39 +0000
post_site:	    www.version2.dk 
post_link:	    http://www.version2.dk/artikel/ombudsmanden-kritiserer-juridiske-og-tekniske-mangler-i-digital-post-183968?utm_medium=feed&utm_source=version2.dk&utm_campaign=it_nyheder
---
<html><body><div><section class="body">
    <p>Digital Post lever ikke op til sit eget lovgrundlag og er samtidig i strid med forvaltningsretlige principper.</p>

<p>Det konstaterer ombudsmanden i sin endelige redegørelse efter i flere omgange at have undersøgt problemstillinger ved den digitale indgang til det offentlige.</p>

<p>Ombudsmanden har blandt andet vurderet, at begrænsningen på 10 MB pr forsendelse med Digital Post er i strid med lovgrundlaget for løsningen. Ifølge lovens § 8 har borgeren nemlig ret til at bruge Digital Post til kommunikation med det offentlige. Men da beskeder til det offentlige ofte fylder mere end 10 MB, mener ombudsmanden, at begrænsningen udhuler borgerens lovmæssige ret.</p>

<p>»Ved etableringen af postløsningen burde der have været taget højde herfor. Den gældende ordning kan ikke siges fuldt ud at leve op til lovgrundlaget,« skriver Folketingets Ombudsmand, Jørgen Steen Sørensen, i redegørelsen.</p>



<p>Ombudsmanden har undersøgt Digital Post på baggrund af rapporter fra professor Kim Normann Andersen og ph.d.-studerende Jesper Berger, der påpeger en række problemer ved løsningen.</p>

<p>Udover den manglende kapacitet kritiserer Jørgen Steen Sørensen også, at det som borger kan være meget svært at afkode, hvilken myndighed man kommunikerer med. Hvis man sender en Digital Post til Horsens Sygehus, vil der i mappen for afsendte meddelelser stå, at den er sendt til Region Midtjylland. På samme måde vil en Digital Post til en given politikreds fremstå som om, at den er sendt til Rigspolitiet.</p>



<p>Problemet skyldes, at myndigheder uden CVR-nummer ikke kan blive tilsluttet som offentlige afsendere/modtagere. Den overliggende myndighed med CVR-nummer kan derefter oprette et såkaldt kontaktpunkt for den underliggende, så den kan kontaktes af borgeren. Men i borgerens system vil beskeden alligevel stå som værende til/fra CVR-myndigheden. Selvom det ikke er tilfældet.</p>

<p>»Det er herefter min endelige opfattelse, at det ville have været ønskeligt, at Finansministeriet og Digitaliseringsstyrelsen – inden bestemmelsen om obligatorisk tilslutning af borgere til Offentlig Digital Post blev sat i kraft – havde sikret sig, at postløsningen var indrettet, så den understøttede overholdelsen af det grundlæggende forvaltningsretlige krav om, at en meddelelse fra en myndighed skal indeholde korrekt afsenderbetegnelse,« skriver Ombudsmanden.</p>



<p>Ombudsmanden vil for nuværende ikke gøre mere ved de kritiserede punkter, da han forventer, at kritikken bliver taget til efterretning i den kommende udgave af Digital Post. Digital Post 2 træder i kraft i 2016.</p>

<p>Du kan finde ombudsmandens redegørelse om kapaciteten i Digital Post <a href="http://www.ombudsmanden.dk/find/nyheder/alle/mangler_i_offentlig_digital_post_/redegoerelse_-_fysiske_personers_og_juridiske_enheders_ret_/">her</a> og den tilsvarende om "visse forhold vedrørende Digital Post" <a href="http://www.ombudsmanden.dk/find/nyheder/alle/mangler_i_offentlig_digital_post_/vedrorende_offentlig_digital_post/">her</a>.</p>
  </section>

  
  
  
  </div></body></html>
