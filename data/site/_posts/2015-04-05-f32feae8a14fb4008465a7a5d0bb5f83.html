---
layout:     post
title: 	    "Ud af bandelivet: »Der var dage, hvor jeg var sikker på, at jeg ikke ville komme hjem om aftenen«"
post_author:	    
post_date:	    Sun, 05 Apr 2015 19:34:31 +0200
post_site:	    politiken.dk 
post_link:	    http://politiken.dk/indland/ECE2616859/ud-af-bandelivet-der-var-dage-hvor-jeg-var-sikker-paa-at-jeg-ikke-ville-komme-hjem-om-aftenen/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4 class="">
Ud af bandelivet</h4>
<h5>
Serie</h5>
<div class="fakta-body" data-buildingblock="embedded_factboxlink">
<p>
Nedim Yasar var leder af banden Los Guerreros og tjente en formue på at sælge 
hash. Men under et fængselsophold for halvandet år siden 
besluttede han sig for at vende bandelivet ryggen.
</p><p>
Han er en del af Ballerup Kommunes exitprogram for bandemedlemmer, er i gang med 
en HF og arbejder som frivillig i Ungdommens Røde Kors, mens han forsøger 
at vende sig til et helt nyt liv.
</p><p>
Politiken fortæller hans historie i fire kapitler.
</p><p class=" bl-elem">
1. Kapitel: <a class="embeddedlink" href="http://politiken.dk/indland/ECE2616150/ud-af-bandelivet-der-kommer-en-16-aarig-og-giver-sin-far-en-bmw-og-han-siger-intet/">Ud af bandelivet: »Der kommer en 16-årig og 
giver sin far en BMW, og han siger intet«</a></p>
</div>
</div><p>
Nedim var blevet smidt ud af skolen, blevet for gammel til fritidsklubben, og 
hans ambitioner rakte ud over de supermarkeder og sportsbutikker, hvor han 
havde været i praktik. 
</p><p>
I Ballerups underverden fik han succes. 
</p><p>
I løbet af sine teenageår lærte han at tjene penge på alt fra stoffer til 
strømper, og han og vennerne kom med de ældre indvandrere til fester hos 
rockerne. Her skulle de lære rockernes supportere at kende, så de ikke kom 
op at slås i byen og ødelagde forretningerne. 
</p><p>
Men Nedim lagde hurtigt mærke til, at det var rockerne, der styrede 
indvandrerne og satte prisen på stofferne. 
</p><p>
»Jeg ville være ligesom dem, så jeg begyndte at gå sammen med supporterne, 
fordi jeg gerne ville have, at de snakkede om mig i klubben«. 
</p><p>
Det gjaldt om blive kendt i området, og Nedim knækkede hurtigt koden. 
</p><p>
»Det handler om at være syg, når du skal være syg, men intelligent, når du 
skal være intelligent. At du kan sidde og snakke for en sag, og når du går 
derfra, kan du være en eller anden psykopat«. 
</p><h3>
Los Guerreros 
</h3><p>
Nedim og hans venner holdt lav profil i begyndelsen og gik hverken i 
bandetrøjer eller skiltede med deres postnummer, sådan som andre 
grupperinger havde for vane. Alligevel blev der lagt mærke til dem, og en 
dag blev Nedim kaldt til et møde hos nogle af områdets mest indflydelsesrige 
rockere. 
</p><p>
»Vi fik vores egen gruppering, i vores egen by og med vores eget navn. Vi 
bestemte selv. Jeg tror, vi tænkte over det i 20 minutter, og så var det 
bare helt klart. Det var det, vi gerne ville«. 
</p><p>
Navnet på banden blev Los Guerreros – krigerne. 
</p><p>
Klubbens medlemmer var primært indvandrere med muslimsk baggrund. Der var ikke 
formelt en præsident, men Nedim var god til at lave penge, havde indflydelse 
og kendte de rigtige i miljøet, så han havde stor magt i gruppen. 
Medlemstallet i Los Guerreros steg hurtigt, og det samme gjorde 
indtjeningen, der især kom fra et omfattende hashsalg. 
</p><p>
En af indtægtskilderne var det, Nedim kalder ’rygerklubben’ – en lejlighed 
indrettet som klub med bar, musik og PlayStation, hvor almindelige mennesker 
kunne komme og ryge hash og hygge sig. Man kunne også få bragt varerne ud – 
et foretagende, som medierne døbte ’de brune bude’. 
</p><p>
Når Nedim i dag skal forklare klubbens succes, er det i overordnede vendinger. 
</p><p>
»Vi havde vores metoder til at overtage markedet i en by«, siger han. 
</p><p>
Nærmere vil han ikke komme det af frygt for at provokere tidligere 
konkurrenter og forretningspartnere. 
</p><h3>
Dummebøder og psykisk terror 
</h3><p>
De fleste penge blev tjent på hash, men inkasso, afpresning og dummebøder var 
også en del af forretningsmodellen. 
</p><p>
»Hvis dem, jeg gik med, blev bedt om noget, så gjorde de det, men vi snakkede 
også om det, hvis vi syntes, det var for meget, og vi havde klare regler. Vi 
tog ikke hjem til folks forældre, vi tog ikke hjem til folk, der havde børn, 
og vi tog ikke hjem til folks kærester. Vi var ikke ude på at ødelægge folks 
liv, men hvis de skyldte penge, var vi meget reelle. De skulle bare betale«. 
</p><p>
Ifølge Nedim var trusler som oftest nok. 
</p><div class="art-quote article-box">
<p class="quote"/>
<blockquote>
<p class="quote-txt">
Der var dage, hvor jeg var sikker på, at jeg ikke ville komme hjem om 
aftenen
</p>
</blockquote>
</div><p>
»Det var ikke, fordi vi slog folk. Vi fangede dem måske en tre-fire gange, før 
vi overhovedet gjorde noget. De skulle mærke, at det var lige meget, hvor de 
gemte sig, så skulle vi nok finde dem. Det var psykisk, vi kørte på 
dem«.</p><p>
Desuden fandt Nedim ud af, at chancen for, at folk betalte, var meget større, 
hvis han nøjedes med at snakke med folk. 
</p><p>
»Når de så havde betalt deres gæld, så kom de til ham, der ikke slog dem. Så 
de kom til mig og spurgte, om de ikke kunne købe deres hash af mig i stedet 
for«. 
</p><p>
Nedim står fast på, at han aldrig har rørt en person, der ikke i hans øjne 
havde gjort noget forkert. Men han fortæller også, at forseelserne ikke 
behøvede at være alvorlige for at udløse en dummebøde. 
</p><p>
»Det var bare at gå ud og finde en eller anden idiot, give ham en bøde. Så 
betalte han den, og vi hyggede os i den weekend på hans bekostning. Sådan 
gjorde alle. Det var bare om at observere, hvem der dummede sig, og være den 
første, der gav en bøde«. 
</p><h3>
Tvivlen 
</h3><p>
Da Nedim var i starten af 20’erne, begyndte tvivlen at melde sig. For selv om 
han var bidt af pengene, blev bandekrigene stadig mere rå. 
</p><p>
I løbet af 2008 og 2009 blev nyheder om skyderier i København nærmest hverdag, 
og i løbet af et år havde der været 32 skudepisoder, hvor medlemmer af 
indvandrerbander, rockere eller tilfældige var blevet dræbt eller såret. 
</p><p>
»Folk begyndte pludselig at dø her i lille Danmark. I gamle dage, når folk 
blev skudt i knæet, var der kæmpe mediedækning. Nu hører du bare, at en 
eller anden, er blevet skudt, og så hører du ikke mere«. 
</p><p>
Som bandemedlem levede Nedim hver dag med risikoen for selv at blive krigens 
næste offer. 
</p><p>
»Der var dage, hvor jeg var sikker på, at jeg ikke ville komme hjem om 
aftenen. Og når sådan nogle tanker hele tiden kører, har du bare ingen 
energi tilbage«. 
</p><p>
Desuden kunne Nedim hverken se sig selv som kontanthjælpsmodtager eller i 
bandetrøjen, når han blev ældre. 
</p><p>
»Tanken om, at jeg kommer kørende i sådan en kæmpe Audi og åbner vinduet. Og 
så sidder der sådan en gammel mand og skal sælge dope gennem et vindue. Jeg 
kunne bare slet ikke forestille mig det«. 
</p><p>
I 2012 fik Nedim en søn. Det gjorde bekymringerne endnu mere nærværende og 
drømmen om et mere fredeligt liv mere seriøs. Han turde ikke hente sin søn i 
vuggestuen eller mødes med sin kæreste, og han var også holdt op med at tage 
med sine forældre ud at handle eller følge sin lillesøster i skole. 
</p><p>
»Jeg var bange for, at der var nogen, der skulle komme og likvidere mig og så 
ramme dem. Jeg var ligeglad med mig selv, men jeg var bange for, at de blev 
ramt på grund af mig«. 
</p><p>
Det værste var tanken om, at hans søn skulle følge i sin fars fodspor. 
</p><p>
»Jeg kunne slet ikke få det ud af mit hoved. At han skulle få tusser og gå 
rundt og ryge hash. Jeg ville smadre ham. Og så tænkte jeg bare, hvem er jeg 
at stå og sige noget til min søn, hvis jeg selv gør det?«. 
</p><h3>
En fejlslagen uddannelse 
</h3><p>
Nedim besluttede at skabe sig et liv og en indkomst ved siden af 
kriminaliteten, så han var klar til at bryde med bandelivet. Så da han var 
omkring 25, gik han i gang med en elektrikeruddannelse. Efter at have sendt 
30-50 praktikansøgninger uden at få en plads, kontaktede et elektrikerfirma 
Nedims skole og spurgte efter to elever med gode karakterer. Nedim og hans 
ven Kasper havde begge fået 10-taller på grundforløbet, og skolen lovede 
dem, at praktikpladsen var hjemme. 
</p><p>
»Er I sikre på det«, spurgte Nedim. 
</p><p>
Det var skolen sikker på. 
</p><div class="art-quote article-box">
<p class="quote"/>
<blockquote>
<p class="quote-txt">
Det var bare at gå ud og finde en eller anden idiot, give ham en bøde. Så 
betalte han den, og vi hyggede os i den weekend på hans bekostning. Sådan 
gjorde alle
</p>
</blockquote>
</div><p>
»I skal bare lige møde op og skrive under på nogle papirer. I skal jo stadig 
have en lille jobsamtale, så husk jeres cv«, fik de to kammerater, ifølge 
Nedim, at vide.</p><p>
Dagen efter tog de ud til firmaet. Kasper gik ind først, og efter en god lang 
samtale var det Nedims tur. Men han nåede kun lige inden for døren, før han 
fik at vide, at han bare kunne lægge sit cv, så skulle de nok kigge på det. 
</p><p>
»Jeg var der i 4 sekunder. Dagen efter ringede de til Kasper, som startede i 
lære der. Jeg hørte aldrig fra dem«. 
</p><p>
Nedim ved godt, at han ikke ligner en, som gamle damer vil lukke ind i deres 
hjem. Alligevel gjorde episoden ham gal. 
</p><p>
»Han kiggede bare på mig. Hvis han bare havde snakket til mig, ved jeg, at jeg 
havde fået det arbejde. Jeg var jo ikke dum. Jeg fik bedre karakterer end 
Kasper, og jeg havde intet fravær i skolen. Hvis han havde kigget på vores 
cv og fjernet vores navne, havde han ansat mig«. 
</p><h3>
Isoleret 
</h3><p>
Det fejlslagne forsøg på at blive elektriker betød, at Nedim med egne ord »gav 
fuck-fingeren til alt, hvad der hed uddannelse«. Han fortsatte i stedet de 
lukrative forretninger, og i 2013 måtte Køge Arrest lægge tremmer til Nedims 
fængselsstraf for et omfattende hashsalg, afpresning og hæleri. 
</p><p>
Det blev et vendepunkt for Nedim, der tydeligt husker den dag, han for alvor 
besluttede at sige farvel til livet som bandemedlem. 
</p><p>
»Jeg kunne godt tænke mig at være mentor for unge mennesker, der har 
problemer«, sagde han til den lille flok af indsatte, som han fik 
undervisning sammen med i fængslet. 
</p><p>
»Det mener du ikke, det der«, svarede en højtstående rocker. 
</p><p>
Nedims årelange overvejelser om at forlade bandemiljøet kulminerede i det 
øjeblik ved et bord i biblioteket i Køge Arrest. I fængslets rocker- og 
bandeafdeling var han nogle måneder forinden begyndt at joke med at forlade 
miljøet. De andre grinede, men Nedim var ligeglad. Han blev mere og mere 
sikker på, at han ville ud. I fængslets bibliotek tog han det endelige opgør 
med sine egne. 
</p><p>
»Jo, det gør jeg fandeme. Tror du, jeg siger det for sjov?«, svarede Nedim 
igen, men rockeren fortsatte: 
</p><p>
»Du mener da ikke, at du har tænkt dig at være noget, der ødelægger vores 
rekrutteringsmuligheder«. 
</p><p>
De kom op at skændes. Fængslets lærer trykkede på alarmknappen, og kort tid 
efter sad Nedim alene i sin celle. 
</p><p>
En vagt kom ind. Situationen var så alvorlig, at Nedim ikke kunne lukkes ud 
mellem de andre rockere og bandemedlemmer. Men det var fint for Nedim, som 
sagde, at han gerne ville ind i et exitprogram. 
</p><p>
Ved at konfrontere sine egne havde han ikke bare vist over for politiet, at 
han mente det seriøst. Han havde også smækket døren i efter sig selv. 
</p><p>
»Jeg var nødt til at sige det, for så havde jeg også en grund til at sige til 
mig selv: Glem det der med at vende tilbage, for de ved godt, at du har 
været i exit, så de vil ikke stole 100 procent på dig igen«, siger Nedim i 
dag. 
</p><p>
Efter opgøret sad han i isolation i 10 dage. 
</p><p>
»Det var virkelig svært, når man har været så social. Lige pludselig er der 
ingen, der må snakke med dig«. 
</p><p class=" bl-elem">
Det skulle vise sig kun at være begyndelsen. 
</p>	
</div>

</div></body></html>
