---
layout:     post
title: 	    "Uran eller Plutonium? Her er bomberne, som Iran ikke må bygge"
post_author:	    Magnus Boye
post_date:	    Thu, 16 Apr 2015 10:56:37 +0000
post_site:	    ing.dk 
post_link:	    http://ing.dk/artikel/uran-eller-plutonium-her-er-bomberne-som-iran-ikke-maa-bygge-175483
---
<html><body><div><section class="body">
			<p><figure class="plugin full zoomable"><img data-original-image="http://ing.dk/sites/ing/files/atombomber-01.png" src="http://ing.dk/sites/ing/files/styles/article_inline/public/atombomber-01.png?itok=t3p9HqaT" alt=""/><figcaption>Selvom design kan variere, er der grundlæggende to typer atombomber: kanonbombe og implosionsbombe. Begge to har været brugt i 2. verdenskrig. </figcaption></figure><br/>
			Iran er i stand til at lave det kritiske materiale til både en Uran- og en Plutoniumsbombe. Men det er stadig uvist, om landet har den tekniske viden til at omsætte det radioaktive materiale til et atomarsenal. Og der er stor forskel på bombedesignet afhængig af, hvilket brændsel, der skal bruges, fortæller seniorforsker ved DTU Erik Nonbøl.</p>
			<p>»Hvis man skal designe en bombe, så er det lettere at lave en Uran-bombe,« indleder forskeren.</p>
			<p>Uran-bomben er i princippet en kanon-bombe, hvor to Uranmasser bliver skudt sammen af konventionelt sprængstof. Resultatet er – som bekendt – en ekstrem og voldsom eksplosion.</p>
			<p><aside class="plugin right box">
			  <strong>Atomaftalen</strong></aside></p>
			<p><strong>Atomaftalens</strong> hovedpunkter blev vedtaget tidligere på måneden på et møde mellem Iran, EU og P5+1-gruppen, der består af USA, Rusland, Kina, Storbritannien, Frankrig og Tyskland.</p>
			<p><strong>Siden 2006</strong> har parterne forhandlet om Irans atomprogram, der har været offentligt kendt siden 2002, da hemmelige atomanlæg blev afsløret af iranske systemkritikere.</p>
			<p><strong>Vedtages aftalen,</strong> vil Iran fremover kun berige uran i atomanlægget Natanz, mens anlægget Fordow skal omdannes til en fredelig forskningsstation.</p>
			<p><strong>Til gengæld for at neddrosle sit atomprogram</strong> vil Iran have USA og EU til at ophæve de økonomiske sanktioner, der siden 2012 har ramt iranske banker og landets olieeksport. Samtidig vil FN ophæve en række resolutioner, der er blevet vedtaget mod Iran siden 2002.<br/>
			</p>
			<p>En uranbombe vil sandsynligvis kræve et sted mellem 30 og 40 kg Uran beriget til omkring 90 %, hvilket vil sige, at 90 % af brændslet skal bestå af den bombe-egnede Uranisotop U235.</p>
			<p>Når de to højtberigede Uranmasser torpederes ind i hinanden, vil det starte en kæderække af fissioner og den ukontrollerede reaktion vil skabe enorme mængder energi. Atombomben ”Little Boy”, der den 6. august 1945 blev kastet over Hiroshima, var en Uranbombe.</p>
			<h2>Iran havde hemmeligt atombombeprogram</h2>
			<p>Det er ikke uden grund, at verdens største nationer siden årtusindskiftet har brugt uanede diplomatiske kræfter til at få styr på Irans atomprogram.</p>
			<p>I 2011 anslog det Internationale Atomenergiagentur (IAEA), at Iran indtil 2003 forskede i atomvåben. Efterretninger gav IAEA anledning til »seriøse bekymringer om mulige millitære dimensioner af Irans atomprogam«, lød det fra FN-organet. Også efter 2003 har efterforskning afsløret Iranske computersimuleringer, der er relevante for at landet udvikler atomvåben.</p>
			<p>Og hvis det skal ske er Uran ikke den eneste vej til a-bomben. Plutonium udvundet fra brugt reaktorbrændsel kan også fungere som hovedingrediens i et af verden mest frygtede våben.</p>
			<p>Plutoniumsbomben udgør dog mere krævende designprojekt, fortæller Erik Nonbøl.</p>
			<h2>Tendens til spontan fission</h2>
			<p>Kanonbombe-modellen er ikke brugbar med Plutonium. I en bombe bruges Plutonium-isotopen Pu 239, men det er praktisk talt umuligt at undgå en del Pu 240-isotopen, der har tendens til at fissionere spontant.</p>
			<p>»Det betyder, at Pu 240 vil starte en kritikalitet inden de to kerne er nået tæt sammen. Og så opnår man aldrig en stor sprængkraft,« forklarer Erik Nonbøl.</p>
			<p>I stedet omgiver man omkring 25 kg Plutonium med sprængladninger, som skal komprimere plutoniummet til massen bliver kritisk og fission kædereaktionen løber løbsk.</p>
			<p>»Men sprængladningerne skal sidde i et bestemt mønster og gå af samtidig, så det er teknisk set mere vanskeligt at bygge,« understreger Erik Nonbøl.</p>
			<p>Også denne type bombe har verden set i aktion. Plutoniumsbomben “Fat Man” blev droppet over Nagasaki den 9. august 1945.</p>
			<p>Selv har Iran dog benægtet alle planer om at bygge bomben. Landets religiøse leder, Ayatollah Ali Khamenei, har udråbt besiddelse af atomvåben til at være en synd.</p>
		</section>
		  </div></body></html>
