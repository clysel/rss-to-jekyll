---
layout:     post
title: 	    "Sådan sikres den danske filmskat digitalt i 100 år"
post_author:	    Jesper Stein Sandal
post_date:	    Wed, 29 Apr 2015 04:29:39 +0000
post_site:	    www.version2.dk 
post_link:	    http://www.version2.dk/artikel/saadan-sikres-den-danske-filmskat-digitalt-i-100-aar-158371?utm_medium=feed&utm_source=version2.dk&utm_campaign=it_nyheder
---
<html><body><div><section class="body">
    <p><figure class="plugin full zoomable"><img data-original-image="http://www.version2.dk/sites/v2/files/wp_20150414_11_43_23_pro.png" src="http://www.version2.dk/sites/v2/files/styles/article_620px_width/public/wp_20150414_11_43_23_pro.png?itok=eRFsXJRw" alt=""/><figcaption> Arkivleder Jacob Trock fra Filmarkivet med én af de tusindvis af gamle filmruller, som ligger i kølerummene. <cite>Foto: Jesper Stein Sandal</cite></figcaption></figure></p>

<p>I kølerummene ligger kopier og originaler af både 'I Tyrens Tegn', 'Cirkeline' og 'Sådan virker bilen II'. Men det er de færreste, der kan få glæde af de gamle celluloid-filmstrimler, der i visse tilfælde kun findes i ét eksemplar og kun kan afspilles film- eller videoapparater, der er lige så sjældne. Når Filmarkivet i Glostrup derfor digitaliserer de gamle film, så handler det også om at kunne gøre dem tilgængelige for et større publikum.</p>

<p>»Digitalisering har en klar rolle i forhold til bevaring, men også i forhold til formidling og at gøre materialet tilgængeligt,« forklarer arkivleder Jacob Trock fra Filmarkivet, til Version2.</p>

<p>Filmarkivet hører under Det Danske Filminstitut og står både for at opbevare gamle film og videobånd, men også for at indsamle nye og gamle produktioner og lagre dem digitalt.</p>

<p>Filmarkivet har til det formål anskaffet sig to Storagetek båndrobotter, som sammen med et arkivsystem fra Oracle rummer det digitale arkiv, der i øjeblikket fylder cirka 400 terabyte. Alt det digitaliserede materiale ligger i mindst tre kopier i henholdsvis de to båndrobotter i Glostrup og i en køleboks i fjernlageret i Hillerød.</p>

<p>Derudover eksisterer en del af materialet også i kopier på Filmarkivets servere. Det gælder eksempelvis filmtrailere og film, der skal distribueres til bibliotekernes filmtjeneste Filmstriben. Dermed er det ikke usædvanligt, at en film i praksis findes i fem eksemplarer.</p>

<p><figure class="plugin full zoomable"><img data-original-image="http://www.version2.dk/sites/v2/files/wp_20150414_11_48_00_pro.png" src="http://www.version2.dk/sites/v2/files/styles/article_620px_width/public/wp_20150414_11_48_00_pro.png?itok=fStt66-G" alt=""/><figcaption> Et kig ind i den ene af Filmarkivets to båndrobotter, hvor arkivets digitale samling ligger. <cite>Foto: Jesper Stein Sandal</cite></figcaption></figure></p>

<h3>Må arkivere i forskellige formater</h3>

<p>Filmarkivet varetager også en rolle i forhold til pligtaflevering af offentligt materiale. Derfor får arkivet også indleveret nye film, som ankommer i et digitalt format, der er særligt udformet til at bevare filmene i den bedste kvalitet.</p>

<p>Formatet, DCDM, består af en stor mængde individuelle filer. Hvert billede i filmen, ligger således som en selvstændig billedfil i et format uden tab. Tilsvarende ligger lydsporene som filer sammen med metadata, undertekster og en masse andre informationer, som indgår i en film. En film kan således bestå af 100.000 filer og fylder typisk op mod to terabyte, hvis den afleveres i den fulde udgave med en opløsning på 2K, som i dag er den mest brugte i biografer.</p>

<p>Når biograferne går over til 4K, vil hver film således fylde fire gange så meget. Dertil kommer nye lydformater som eksempelvis Dolby Atmos, som med 64-128 kanaler får mængden af lydinformation til at vokse.</p>

<p>DCDM er dog det bedste scenarie målt på kvaliteten. I praksis ankommer tingene ofte i andre formater, hvor der er brugt komprimering.</p>

<p>»Vi får ting ind til pligtaflevering i forskellige formater, så vi lægger os ikke fast på ét. For eksempel bruges DCP til biografdistribution. Der findes flere forskellige DCP-formater, og i starten brugte man også et JPEG 2000-format, som ikke var 'standard standard'. Men vi er ikke enormt paniske med hensyn til formater. Alt sidder på skuldrene af tidligere formater, og reelt bygger det på 4-5 grund codecs,« forklarer Jacob Trock.</p>

<p>I DCP-formatet sker der en komprimering med et kvalitetstab, som får filmen til blot at fylde typisk mellem 350 og 450 gigabyte. På den måde har biograferne hidtil fået udleveret filmene på harddiske. Nu er de imidlertid ved at gå over til netværksbaseret distribution, som også vil åbne for, at filmene kan distribueres i højere opløsning.</p>

<h3>Dårlig bevaring af lyd</h3>

<p>Billederne er imidlertid ikke det eneste sted, der kan ske tab. Ofte modtager Filmarkivet materiale, hvor lyden oprindeligt er designet til surround-systemer, men efterfølgende er mikset ned til stereo.</p>

<p>»Folk har været fantastisk dårlige til at bevare lyden. Vi kan eksempelvis ikke afkode Dolby-lyden, og mange glemmer at skrue op for centerkanalen, når de mikser ned til stereo fra 5.1 surround,« forklarer Jacob Trock.</p>

<p>Formaterne til arkivering af film er også nødt til at udvikle sig løbende. Det gælder eksempelvis, når filmproducenter introducerer nye teknikker som eksempelvis 3D eller film med ekstra høj framerate.</p>

<p>De nuværende formater til arkivering er dog designet til at kunne tage højde for sådan en udvikling, også selvom skiftet fra delvist analog filmproduktion til ren digital er gået hurtigt.</p>

<p>Digital filmproduktion har gjort det lettere at aflevere en kopi til Filmarkivet, nu hvor arkivet kan håndtere de digitale formater, og det kommer ind i mellem også filmselskaberne til gode.</p>

<p>»Cirka én gang om året har vi en ny spillefilm, hvor de har haft et crash og deres digitale masterkopi er defekt, og dem kan vi hjælpe. Harddiske er et godt arbejdsværktøj, men de er ikke gode til bevaring,« fortæller Jacob Trock.</p>

<p><figure class="plugin full zoomable"><img data-original-image="http://www.version2.dk/sites/v2/files/wp_20150414_11_37_06_pro.png" src="http://www.version2.dk/sites/v2/files/styles/article_620px_width/public/wp_20150414_11_37_06_pro.png?itok=ZTPMBQRB" alt=""/><figcaption> Filmarkivets værksted fyldt med afspillere til forskellige videobåndformater og film. <cite>Foto: Jesper Stein Sandal</cite></figcaption></figure></p>

<h3>Stort arbejde med metadata</h3>

<p>Langt fra alt materialet i Filmarkivet er spillefilm, som ankommer grydeklart til arkivet. Arkivet indsamler også informationsvideoer fra det offentlige, reklamefilm, videooptagelser fra virksomheder og en masse andet, som ofte blot ankommer på videobånd.</p>

<p>De i visse tilfælde obskure båndformater kan Filmarkivet se igennem i et særligt værksted, der er fyldt med videomaskiner, som kan klare alt fra Super VHS til Type C. Men selve arbejdet med at overføre videoerne til et digitalt format er outsourcet.</p>

<p>»Det kræver, man har nogle gode maskiner, som er godt vedligeholdt og giver et rent signal,« forklarer Jacob Trock.</p>

<p>De analoge videosignaler behandles først analogt for at få billedet til at fremstå så godt som muligt, og med mindst et dusin forskellige typer videobånd, har Filmarkivet valgt at lægge opgaven i hænderne på et specialiseret laboratorium i Belgien. I Sverige og Norge har man oprettet sine egne laboratorier, men ifølge Jacob Trock giver det kun økonomisk mening, hvis man kan digitalisere mere end 120 timer pr. år.</p>

<p>Det er ikke muligt med de nuværende midler, som er afsat til driften af Filmarkivet. Ud over selve digitaliseringsarbejdet og driften af arkivet, er der nemlig en stor opgave med at tilføje metadata til materialet.</p>

<p>»Logistikken kræver meget manpower. Halvdelen af tiden bruger vi nok på metadata, så vi eksempelvis registrerer, hvilket specifikt bånd der er digitaliseret fra, og hvem der har gjort det,« forklarer Jacob Trock.</p>

<h3>Restore fra ældste kopi</h3>

<p>I alt har Filmarkivet cirka 50.000 titler i sin samling, og databasen med det digitale arkiv rummer cirka 14.000 objekter, som altså hver især kan bestå af 100.000 filer.</p>

<p>Det hele ligger lagret på LTO6 bånd. Da datamængden er stor, og meget af materialet ikke tilgås hver dag, så giver et båndarkiv god mening, da harddiske ville kræve mere vedligeholdelse og strøm.</p>

<p>Data på båndene bliver tjekket med en MD5 checksum, hver gang der laves en kopi eller en fil flyttes for at sikre, at filen er intakt.</p>

<p>Selve arkivsystemet er også nødt til at fungere lidt anderledes end eksempelvis et almindeligt backupsystem, hvis noget går galt og data skal genskabes.</p>

<p>»Hvis vi skal lave en restore, så skal vi have fat i den ældste udgave af filen, hvor et normalt backupsystem vil tage fat i den nyeste,« forklarer Jacob Trock.</p>

<h3>8,5 petabyte om året</h3>

<p>Det er dog ikke, fordi arkivet står ubrugt hen. På årsbasis bliver der hentet otte petabyte fra arkivet, og det tal vil formentligt vokse i takt med, at der kommer nye kanaler til at få adgang til det digitaliserede materiale.</p>

<p>Filmene hentes eksempelvis til filmfestivaller eller fremvisninger på Cinemateket, men også som udlån til blandt andet skoler. De får dog ikke den op til to terabyte store originalversion af en spillefilm, men må nøjes med en dvd-kopi.</p>

<p>Filmarkivet arbejder selv på en ny tjeneste, hvor filmklip, der ikke er beskyttet af ophavsret, vil blive kombineret med geografiske oplysninger om, hvor og hvornår de er optaget. På den måde vil danskerne kunne klikke sig ind på eksempelvis Samsø og se historiske klip. Det er også tanken, at brugerne skal kunne dele de historiske klip via sociale medier.</p>

<p>I det projekt er det meste af materialet gamle sort-hvid-film, der er digitaliseret fra celluloid-filmstrimler, men meget af det nye materialer ankommer digitalt som filer.</p>

<p>Det fungerer fint, når der er tale om strukturerede formater som DCDM eller DCP, men bliver straks mere problematisk, når materialet stammer fra private produktioner.</p>

<p>»Vi skal sortere meget fra og smider måske to tredjedele ud, når vi får en privat samling. Det er ressourcekrævende at sortere, og nu er der en tendens til, at vi lader teknologien bestemme, så vi for eksempel bare gemmer alle vores digitale fotos i én mappe,« siger Jacob Trock.</p>

<p>Når arkivet allerede står med et stort sorteringsarbejde i dag, så kan den udfordring altså blive endnu større, når fremtidige samlinger skal bevares. Det er de færreste, som strukturerer deres råmateriale, som blot får lov til at ligge som filer med fortløbende generiske navne og ingen metadata, udover hvad kameraet har registreret.</p>

<p><figure class="plugin full zoomable"><img data-original-image="http://www.version2.dk/sites/v2/files/wp_20150414_11_44_44_pro.png" src="http://www.version2.dk/sites/v2/files/styles/article_620px_width/public/wp_20150414_11_44_44_pro.png?itok=lweKjbmQ" alt=""/><figcaption> Reoler med videobånd i mange forskellige formater står i store kølerum hos Filmarkivet. <cite>Foto: Jesper Stein Sandal</cite></figcaption></figure></p>
  </section>

  
  
  
  </div></body></html>
