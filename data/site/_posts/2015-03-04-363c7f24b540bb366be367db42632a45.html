---
layout:     post
title: 	    "Samarbejde med jurister skal give ingeniører bedre pensioner"
post_author:	    51252
post_date:	    Wed, 04 Mar 2015 16:29:00 +0000
post_site:	    karriere.jobfinder.dk 
post_link:	    http://karriere.jobfinder.dk/artikel/samarbejde-med-jurister-skal-give-ingenioerer-bedre-pensioner-2832
---
<html><body><div><section class="body"><p>Pensionskassen for civil- og akademiingeniører, DIP, og pensionskassen for jurister og økonomer, JØP, har besluttet at udvide deres nuværende bofællesskab til også at omfatte en fælles administration. Det sker fra den 15. juni 2015.</p>
			<p>De to arbejdsmarkedspensionsselskaber har tilsammen 76.000 medlemmer og 100 milliarder kroner under forvaltning. Målet med samarbejdet er at udnytte stordriftsfordele og sikre høj kvalitet i ydelserne til medlemmerne af de to pensionskasser, forklarer Søren Kolbye, der er administrerende direktør i DIP:</p>
			<p>»Medlemmerne skal egentlig helst ikke mærke, at vi slår administrationen sammen – bortset fra at det bliver lidt billigere, og at vi på lidt længere sigt kan tilbyde flere og bedre services i kraft af mere valgfrihed og mere fleksible pensionsordninger,« siger Søren Kolbye.</p>
			<p><a href="http://www.jobfinder.dk/jobs/?utm_source=Karrieresite&amp;utm_medium=Link&amp;utm_campaign=Se%20nyeste%20job?utm_source=Karrieresite&amp;utm_medium=Link&amp;utm_campaign=Se+job">Stadig aktiv på arbejdsmarkedet? Se, hvem der søger nye folk på Jobfinder.</a></p>
			<p>De to pensionskasser fusionerer ikke, men fortsætter som to selvstændige selskaber med hver deres bestyrelse, formue og kundeidentitet. Medlemmerne af DIP og de JØP vil derfor fortsat være medlemmer af hver sin pensionskasse og bevare deres opsparing og investeringer, hvor de er nu.</p>
			<p><strong>Læs også:</strong> <a href="http://ing.dk/artikel/droemmen-om-faelles-pensionskasse-ingenioerer-brast-159470">Drømmen om fælles pensionskasse for ingeniører brast</a></p>
			<p>Samarbejdet mellem DIP og JØP har gradvist udviklet sig, siden pensionskasserne flyttede fysisk sammen i 2006 og derefter satsede på fælles medlemssystem og senest investeringsfællesskab.</p>
			<p>Det er derfor et naturligt næste skridt, at de nu får en fælles administration, mener Peter Falkenham, formand for DIP’s bestyrelse:</p>
			<p>»Både DIP og JØP er 100 procent ejet af medlemmerne, så vi har en særlig fælles interesse i at skabe de rammer, der giver højst muligt afkast, service og kvalitet til medlemmerne. Det er grunden til, at vi startede samarbejdet i sin tid og nu rykker endnu tættere sammen,« siger han.</p>
			
			<p>Som en konsekvens af beslutningen blev der i går afskediget i alt fem medarbejdere i de to pensionsselskaber.</p>
			<p>Søren Kolbye afviser, at beslutningen om at slanke det administrative område ved at slå sig sammen er udløst af den økonomiske krise:</p>
			<p>»Det er ikke økonomisk usikkerhed, men udelukkende et spørgsmål om to ting: For det første at få flere muskler til at skabe øget fleksibilitet for medlemmerne og for det andet at tiltrække de skarpe specialister, vi har brug for på grund af flere og flere myndighedskrav.«</p>
			<p>DIP og JØP bor også sammen med Lægernes Pensionskasse, som dog ikke har ønsket at indgå i et administrativt fællesskab.</p>
		</section></div></body></html>
