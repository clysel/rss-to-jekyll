---
layout:     post
title: 	    "Apples salg af overskudsvarme fra Viborg-center truet af høje afgifter"
post_author:	    Bjørn Godske
post_date:	    Thu, 26 Feb 2015 04:27:09 +0000
post_site:	    ing.dk 
post_link:	    http://ing.dk/artikel/apples-salg-af-overskudsvarme-fra-viborg-center-truet-af-hoeje-afgifter-174369
---
<html><body><div><section class="body"><p>Selvom der ikke er sluppet et eneste konkret tal ud, så indgår det i Apples ønske om at bygge med 'grønne' løsninger, at overskudsvarme fra det kommende datacenter uden for Viborg skal sælges til det omkringliggende fjernvarmenet.</p>
			<p>Med et elforbrug, der skønnes til at ligge på godt 700 GWh årligt, skulle der være masser af spildvarme at tage af.</p>
			<p>Men administrerende direktør i Energi Viborg, Christian Hagelskjær, understreger, at der slet ikke er besluttet noget endnu, da ingen kender hverken pris eller mængden af fjernvarme fra datacentret.</p>
			
			<p>Men han ser flere løsninger, blandt andet brugen af store varmepumper og absorptionskølere til at opgradere spildvarmen fra datacentret, samtidig med at Apple får kølet deres it-udstyr:</p>
			<p>»Nu går vi i gang med at undersøge de forskellige muligheder. Pointen er jo, at vi i Viborg kan modtage fjernvarme, og at Apple har brug for køling,« siger han.</p>
			<p><figure class="plugin right zoomable"><img data-original-image="http://ing.dk/sites/ing/files/apple_viborg.jpg" src="http://ing.dk/sites/ing/files/styles/w1120_media_right/public/apple_viborg.jpg?itok=bgZ-LomJ" alt=""/><figcaption> Apples kommende datacenter uden for Viborg skal efter planen levere fjernvarme til Viborg by. Varmen hentes ved at opgradere spildvarme fra køling af de store mængder it-udstyr. <cite>Foto: Apple</cite></figcaption></figure></p>
			<p>I dag får fjernvarmenettet i Viborg energi fra byens naturgasbaserede kraftvarmeværk, som blev opført i 1996. Det er, som Christian Hagelskjær udtrykker det, meget velholdt, og står derfor ikke lige foran en udskiftning.</p>
			
			<p>I første omgang er det altså varme fra det eksisterende værk, som Apple skal konkurrere med. Men her kan de nuværende afgifter på varme fra varmepumper spænde ben.</p>
			<p>Det siger Jesper Koch, der er analysechef i Grøn Energi, fjernvarmens tænketank:</p>
			<p>»Det er ikke sikkert, at overskudsvarmen kan konkurrere med naturgas og biomasse med de nuværende afgifter og pso på el til varmepumper og afgifter på industriel overskudsvarme,« siger han og peger på, at der generelt er behov for bedre økonomiske vilkår for at investere i store varmepumper.</p>
			<p>I 2018 forsvinder det såkaldte grundbeløb til kraftvarmen, som sikrer kraftvarmeværkerne tilskud, hvis afregningsprisen for værkernes elproduktion er lav.</p>
			<p>Det burde ifølge Jesper Koch gøre det mere attraktivt at købe fjernvarme fra Apple, da prisen for varme fra naturgas temmelig sikkert vil stige.</p>
			<p>Hvis Energi Viborg vælger at udvide deres fjernvarmenet, vil man have lov til at bygge biomassebaseret kraftvarme. Det vil sandsynligvis reducere varmeprisen, som Apple skal konkurrere med, endnu mere.</p>
		</section></div></body></html>
