---
layout:     post
title: 	    "Advarsel til boligkøbere: Denne post i salgsopstillingen kan eksplodere"
post_author:	    
post_date:	    Thu, 12 Mar 2015 06:23:14 +0100
post_site:	    politiken.dk 
post_link:	    http://politiken.dk/oekonomi/bolig/ECE2579360/advarsel-til-boligkoebere-denne-post-i-salgsopstillingen-kan-eksplodere/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Tidligere var ejendomsskatterne en mindre og ret ubetydelig udgift, når 
boligkøbere skulle vurdere, om de havde råd til at købe drømmehuset. 
</p><p>
I dag er grundskylden steget så meget, at der i de store byer er tale om 
udgift på adskillige tusinde kroner hver måned, og om nogle år kan den 
samlede ejendomsskatteopkrævning fra stat og kommune være højere end de 
renter, som banken eller realkreditinstituttet tager for det lån, der 
betaler huskøbet. 
</p><p>
»Ejendomsskatterne betyder mere og mere i de større byer. Renterne på lånet 
betyder mindre og mindre. Det er nyt i forhold til tidligere«, siger Las 
Olsen, der er privatøkonom i Danske Bank. 
</p><h3>
Salgsopstillingen fortæller kun om regningen i dag 
</h3><p>
Han siger, at boligkøberne i dag er opmærksomme på, hvad de i følge 
salgsopstillingen skal betale i ejendomsskat, når de køber en ny bolig. Men 
det, som mange overser, er, at »skatterne helt sikkert kommer til at stige«. 
</p><div class="art-fakta article-box">
<h4 class="">
Serie</h4>
<h5>
Det delte land</h5>
<p class="fakta-body" data-buildingblock="embedded_factboxlink">
Boligfesten er i gang i København og andre store byer. Imens står huspriserne 
i stampe ude på landet, og mange flytter væk. Men ikke alle har givet op. 
Politiken undersøger ugen igennem det skæve Danmark med udgangspunkt 
i København - og Odsherred, der mod alle odds har skabt en positiv udvikling 
i det nordvestlige hjørne af Sjælland. 
</p>
</div><p>»Problemet er, at det, der står på salgsopstillingen, er det, man i dag 
skal betale, men man skal også tage højde for det, som man kommer til at 
betale i løbet af nogle år. Det er ikke nok, at man har råd til at bo i det 
nye hus, når man køber det. Man skal også være opmærksom på, at grundskylden 
vil stige i de kommende år. De store stigninger i grundvurderingerne, som 
Skat har foretaget, betyder, at grundskylden betyder langt mere end 
tidligere«, siger Las Olsen. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/bolig/ECE2576588/nu-slaar-boligpriser-i-koebenhavn-rekord-men-ny-boble-er-ikke-paa-vej/">Nu slår boligpriser i 
København rekord, men ny boble er ikke på vej</a></p><p>
Det er dog kun i nogle dele af landet, at grundskylden er en udgift, som man 
er nødt til at tage højde for. På landet, i tyndt befolkede egne og i mindre 
attraktive byer, udgør grundskylden kun et ganske lille beløb. 
</p><p>
På Morsø, i Tønder og i Vesthimmerland betaler ejeren af et gennemsnitligt 
parcelhus mindre end 3.500 kroner om året i grundskyld. 
</p><p>
Regningen er mere end 10 gange større for ejeren af et gennemsnitligt 
parcelhus på Frederiksberg, i Rudersdal og i Københavns Kommune. På 
Frederiksberg betaler ejeren af et parcelhus i gennemsnit mere end 47.000 
kroner om året, viser en opgørelse fra Danske Bank. Om tre år vil den 
regning være vokset med mere end 10.000 kroner, fordi grundskylden - trods 
politikernes løfte om at holde boligskatterne i ro - må stige med op til 7 
procent om året. 
</p><p>
Det har betydet, at grundskylden mange steder er blevet mere end fordoblet, 
siden skattestoppet blev indført af VK-regeringen i 2002. 
</p><h3>
Ejer af lille hus får stor regning 
</h3><p>
Og stigningen vil betyde, at boligejere i hovedstadsområdet om nogle år vil 
komme til at betale mere i ejendomsskatter til stat og kommune, end de 
betaler for at låne penge til at købe deres hus. 
</p><p>
Det gælder for parcelhuse og rækkehuse i både den dyrere og den billigere 
afdeling i hovedstadsområdet. 
</p><p>
I Husum bor den enlige mor, Lis Karen Jørgensen, som Politiken tidligere har 
besøgt, i et beskedent hus på 64 kvadratmeter med en grund på 625 
kvadratmeter, som hun købte for 1,9 millioner kroner i 2011. 
</p><p>
Hun betaler i år knap 34.000 kroner i grundskyld og en ejendomsværdiskat på 
cirka 6.000 kroner. I alt cirka 40.000 kroner om året. Om få år vil den 
regningen være steget til omkring mere end 45.000 kroner eller knap 4.000 
kroner om måneden. Det svarer til det, som en køber vil skulle betale i 
renter og bidrag for et lån på to millioner kroner til køb af huset. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/bolig/ECE2485152/enlig-mor-betaler-tre-gange-saa-meget-i-grundskyld-som-direktoer-i-herskabslejlighed/">Enlig mor betaler tre gange så 
meget som direktør i herskabslejlighed</a></p><p>
På Frederiksberg er situationen den samme hos den 75-årige pensionerede tale- 
og hørepædagog Kirsten Ege, som Politiken også har besøgt. Her er tallene 
blot større med fremtidige ejendomsskatter på 120.000 kroner i et hus, der 
er vurderet til seks millioner kroner, og som det vil koste 120.000 kr. om 
året at låne penge til køb af. 
</p><p>
»Det er en afspejling af, at renten er så lav, hvilket har været med til at få 
grundværdierne til at stige«, siger Las Olsen. 
</p><p>
Han peger på, at grundskyldsstigningen først og fremmest er gået ud over 
husejerne i hovedstadsområdet og de store byer, hvor man har set de store prisstigninger. 
</p><h3>
Usikkerhed om skatten fra 2019 
</h3><p>
Men en del af stigningen skyldes Skats vurderinger, som har haft nogle 
»underlige udsving«. Ikke mindst Skats opskrivning af grundværdierne med 49 
procent i 2011. 
</p><p>
»Det var en meget mærkelig stigning, som er meget vanskelig at forklare«, 
siger Las Olsen. 
</p><p><b class="ext-link">GRUNDVÆRDI STEG 92 PROCENT </b><a class="embeddedlink" href="http://politiken.dk/oekonomi/bolig/ECE2525756/grundvaerdi-steg-92-procent-75-aarig-fik-skattesmaek-paa-120000-kr/">75-årig fik 
skattesmæk på 120.000 kr.</a></p><p>
Og det skaber sammen med usikkerheden om, hvordan fremtidens 
ejendomsvurderinger og ejendomsskatter kommer til at se ud, et »meget stort 
problem«. 
</p><p>
»Vi ved nogenlunde, hvad man kommer til at betale i grundskyld frem til 2018. 
Regeringen har sagt, at der kommer et nyt vurderingssystem i 2017 med nogle 
nye principper, som man skal betale skat efter i 2019, men vi ved ikke ret 
meget om, hvordan det vil blive. Det betyder, at der er stor usikkerhed om, 
hvad folk skal betale i skat i 2019 og fremefter«. 
</p><p class=" bl-elem">
»Når man køber hus, er det vigtigt at kunne forudsige sin økonomi så godt som 
muligt i fremtiden. Men de hidtidige vurderinger har vist sig at være 
uforudsigelige, og de nye kender vi ikke. Det skaber en uheldig situation 
for boligejere og boligkøbere i de områder, hvor grundværdierne er høje, og 
grundskylden derfor betyder meget«, siger Las Olsen. 
</p>	
</div>
</div></body></html>
