---
layout:     post
title: 	    "Teslas nye energilager vil tvinge batteriprisen helt i bund"
post_author:	    Bjørn Godske
post_date:	    Tue, 05 May 2015 03:07:10 +0000
post_site:	    ing.dk 
post_link:	    http://ing.dk/artikel/teslas-nye-energilager-vil-tvinge-batteriprisen-helt-i-bund-175858
---
<html><body><div><section class="body">
			<p>Præsentationen af et ellager baseret på lithiumion-batterier kan sætte fart på prisudviklingen. Det vurderer amerikanske analytikere, efter at Tesla Motors Twitter-glade formand Elon Musk natten til fredag præsenterede virksomhedens nye Powerwall: Et nyt energilager til hjemmebrug. De første leverancer vil finde sted i slutningen af sommeren.</p>
			<p>Ideen er, at forbrugeren monterer en batteripakke hjemme i boligen, som kan hente billig strøm om natten eller fra husets solcelleanlæg, for så at levere det tilbage, når elpriserne er høje.</p>
			<p>I USA, hvor forbrugerne langt oftere er udsat for udkoblinger, end vi er vant til i Danmark, vil Powerwall’en også kunne fungere som backup for hjemmet og levere elenergi indtil elnettet er tilbage - eller batteriet løber tør.</p>
			<p>I princippet adskiller Teslas Powerwall sig ikke fra traditionelle UPS’er (Uninterruptible power supply) ud over, at den også skal kunne reagere på prissignaler, så op- og afladningen sker til henholdsvis lavest og højeste pris.</p>
			
			<p><figure class="plugin right zoomable"><img data-original-image="http://ing.dk/sites/ing/files/power_pack_3.jpg" src="http://ing.dk/sites/ing/files/styles/w1120_media_right/public/power_pack_3.jpg?itok=AyONgSWZ" alt=""/><figcaption> Her er Teslas egne specifikationer for det nye energilager </figcaption></figure></p>
			<p>Prisen for selve batteriet har dog overraskede amerikanske analytikere. Tesla har annonceret, at modellen på 7 kWh kommer til at koste 3.000 dollar mens den på 10 kWh vil kunne fås for 3.500 dollar.</p>
			<p>Dette er den rå pris for selve batteripakken. Dertil skal tillægges installationsomkostninger og ikke mindst effektudstyr, så batteriernes jævnstrøm kan omdannes til vekselstrøm.</p>
			<p>For den lille batteripakke var det ellers vurderingen, at prisen ville lande på 13.000 dollar og til<a href="http://www.washingtonpost.com/news/energy-environment/wp/2015/05/01/what-backing-up-your-home-with-teslas-battery-might-be-like/"> Washington Post</a> siger Jesse Morris, der er programchef for transport og el hos tænketank Rocky Mountain Institut, at prisen “ligger en del under hvad vi og andre forskningsinstitutioner har kigget på - det er meget spændende”.</p>
			
			<p>En anden analytiker siger til avisen, at Teslas annoncering må betyde, at andre batteriproducenter vil komme med lignende aggressive priser.</p>
			<p>Det forventes dog også, at Tesla først vil kunne nå de lave produktionspriser, når deres såkaldte Giga-fabrik går i drift i 2017. Her skal der, når fuld kapacitet nås i 2020, årligt produceres 50 GWh batteri-pakker til blandt andet Powerwalls.</p>
			<p>I en<a href="http://www.nature.com/articles/nclimate2564.epdf?referrer_access_token=H9Rj7kdKUhrhz6Fb5ewzM9RgN0jAjWel9jnR3ZoTv0M00Vb3KgW1MD8qozWNCeynzkwpvLxVPLibQoJbfe-QKEu0ppgTXvcLlb8Vwz_nzK-yAn8RNMmZvOHZVqZQEn1U5XojC5FhPiQ23mWhSt0_N5L3eb1jQZedFMZw2y16duSxwzW7OVQ-V925n7gY-a1vMmlwPWTvamnQjRcKxGJMdFJW6rBZct3i6H7-3u7oczw%3D&amp;tracking_referrer=thinkprogress.org"> artikel </a>af to svenske forskere fra marts 2015 i Nature, vurderes det, at dagens rå pris for lithiumionbatterier ligger på cirka 400 dollar per kWh, men at den kan falde til bare 100 dollar per kWh i 2020, stærkt hjulpet på vej af netop Teslas Giga-fabrik. Det skal sammenlignes med, at prisen for den type batterier faldt med 90 procent i perioden 1990 til 2005 og er fortsat med at falde lige siden.</p>
			
			<p>Tesla har måske lagt deres batteri-æg i en lithiumion-kurven. Men udviklingen inden for en lang række andre batteriteknologier løber stærkt og kan give lithiumionbatterierne konkurrence. Det gælder for eksempel aluminium-luft-batterier og batterier baseret på vanadium.</p>
			<p>Derfor sammenlignes prisudviklingen for batterier også med det fald, der er sket for solceller. Her vurderes det at målrettet effektivisering i alle led af produktionsprocessen har fået prisen for selve solcellerne til at falde med 80 procent siden 2009.</p>
		</section>
		  </div></body></html>
