---
layout:     post
title: 	    "Cavendish tordner til ny succes efter eminent kollektiv opvisning"
post_author:	    
post_date:	    Sat, 02 May 2015 14:33:34 +0200
post_site:	    politiken.dk 
post_link:	    http://politiken.dk/sport/cykling/ECE2652099/cavendish-tordner-til-ny-succes-efter-eminent-kollektiv-opvisning/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>Efter at Etixx-Quick Step-truppens forbilledlige indsats på torsdagens 5. etape i Tyrkiet Rundt resulterede i det ringe ingenting, da finaletrumfen Mark Cavendish ikke formåede at blande sig i spurten, mundede en gentagelse af de forrygende kollektive anstrengelser i dag ud i overstadige jubelscener på den 168 km lange færd fra Selcuk til Izmir.</p><p>For her var der ingen slinger i valsen hos den 29-årige britiske eksverdensmester, der susede over stregen til sin egen niende og holdets 22. triumf i denne sæson, da cirka 70 ryttere nåede samlet til mål.</p><h3>Kanonhårdt arbejde bag triumfen</h3><p>Bag den overbevisende triumf lå kanonhårdt arbejde, for på den sidste stigning knap 30 km fra mål, måtte Cavendish slippe hovedfeltet.</p><p>Han nåede over toppen med et minus på omkring et minut, men situationmen var ikke ekstremt foruroligende, idet han var så talstærkt omgivet af holdkammerater, at muligheden for at få tilslutning igen tegnede sig ganske lys.</p><p>Imidlertid måtte der en indædt jagt i vildt opskruet tempo til, før Cavendish og Co. fangede rivalerne med 12 km tilbage, og derefter blev briten bugseret frem i feltet af blandt andre det belgiske idol Tom Boonen, som i Tyrkiet Rundt synes at have opbygget en interessant form til Giro d’Italia.</p><h3>Konkurrenterne var chanceløse</h3><p>I selve opløbet tilkæmpede Boonen sig da også spidsen, men havde undervejs tabt Cavendish. Denne holdt sig imidlertid til sin tro australske væbner Mark Renshaw, der skød frem foran briten og holdt så høj fart, at ingen kunne udfordre Etixx-Quick Step-duoen.</p><p>Med 150 m tilbage skruede Cavendish op for turboen og øgede afstanden til konkurrenterne, så italieneren Andrea Piechele (Bardiani-CSF) på andenpladsen blev slået med et par længder, ligesom dennes landsmænd Kristian Sbaragli (MTN-Qhubeka) og Manuel Belletti (Southeast) samt den danske debutant Magnus Cort (Orica-GreenEdge) på de næste pladser var yderligere klart efter.</p><h3>Ny chance for Cavendish i morgen</h3><p>Sammenlagt fik etapen som forudset ikke den store betydning, og kroaten Kristijan Durasek (Lampre-Merida) er stadig 21 sekunder foran italieneren Davide Rebellin (CCC Sprandi), mens argentineren Eduardo Sepulveda (Bretagne-Séché) og australieren Jay McCarthy (Tiunkoff-Saxo) som nr. 3 og 4 er henholdsvis 32 sekunder og 1.14 minut bagud.</p><p>Det var Mark Cavendishs tredje sejr i løbet, og han har således stadig mulighed for at matche sidste års facit, idet den afsluttende etape i morgen ligeledes lægger op til en massespurt, og han slog da også til i den tilsvarende styrkeprøve i 2014.</p><p>På den aktuelle vinderstatistik deler Cavendish med sine ni gevinster nu andenpladsen med australieren Richie Porte (Team Sky), mens nordmanden Alexander Kristoff (Katusha) er oppe på 11.</p><h3>Endnu et lovende resultat af Magnus Cort</h3><p>For Magnus Cort leverede dagens etape yderligere en opmuntrende indikation af, at han er meget tæt på at kunne udfordre de store kanoner endnu mere, end tilfældet hidtil har været.</p><p>Med femtepladsen i Izmir hentede den 22-årige professionelle begynder sæsonens femte top-10 placering. Foruden de to, det nu er blevet til i Tyrkiet Rundt, noteredes Cort også for to i WorldTour-løbet Tirreno-Adriatico plus en enkelt i Driedaagse De Panne.</p><p class=" bl-elem">Sammenlagt er Cort nr. 72 med et minus på 30.45 minutter, mens løbets anden danske deltager John Ebsen (Androni-Giocattoli) er 53.45 minutter bagud som nr. 128 af de 150 tilbageværende deltagere.</p>	
</div>

</div></body></html>
