---
layout:     post
title: 	    "Sådan sletter du dine data mens myndighederne slås om omstridt database "
post_author:	    Martin Bernth
post_date:	    Thu, 19 Mar 2015 08:02:00 +0000
post_site:	    www.version2.dk 
post_link:	    http://www.version2.dk/artikel/omstridt-patientdatabase-kan-ikke-gemmes-under-gaeldende-lovgivning-106088?utm_medium=feed&utm_source=version2.dk&utm_campaign=it_nyheder
---
<html><body><div><section class="body"><p>Rigsarkivet har ikke hjemmel i dansk lovgivning, hvis det vil have udleveret en kopi af den omstridte almenmedicinske database DAMD til de statslige arkiver. Det erkender Kulturministeriet i <a href="http://www.laeger.dk/nyhed/download/docs/F5721/Svar%20til%20Patientdataforeningen%20%5BDOK2588441%5D.pdf">et brev sendt til Patientdataforeningen.</a></p>

<p>Igennem syv år har læger indtastet oplysninger i den nu lukkede database, som dokumenterer patienternes helbred med alt fra kønssygdomme til psykiske lidelser, der blev registreret af læger i Region Syddanmark.</p>



<p>Men databasen må ifølge persondataloven kun gemme oplysninger om fire specifikke sygdomme og er derfor af blandt andre Datatilsynet blevet erklæret ulovlig.</p>

<p>Rigsarkivet har i mellemtiden erklæret hele registrets indhold for bevaringsværdigt, og dermed er myndigheden forpligtet til at sikre en kopi, der kan gemmes til eftertiden. Argumentet for at bevare databasen trods den muligvis ulovlige indsamling er, at databasen indeholder omfattende oplysninger om danskernes sundhed, som kan være værdifulde for forskerne.</p>

<h2>Ingen lovhjemmel i eksisterende bekendtgørelser</h2>

<p>I brevet til Patientdataforeningen erkender ministeriet, at det selv fejlagtigt har angivet, at Rigsarkivet i kraft af <a href="https://www.sa.dk/media%283257,1030%29/Bekendtg%C3%B8relse_nr._994_af_3._august_2010_sygehuse_og_hospitaler.pdf">en bekendtgørelse</a> var i sin gode ret til at kræve en kopi af databasens indhold udleveret. DAMD falder ifølge ministeriets brev således i øjeblikket ikke ind under en gældende bekendtgørelse.</p>

<p>Eftersom Rigsarkivet har erklæret DAMD-registret for bevaringsværdigt vil det derfor være nødvendigt at udstede en ny bekendtgørelse for at få fingrene i databasen, hvilket er præcis det, Rigsarkivet har i sinde at gøre.</p>

<p>Men nu har Praktiserende Lægers Organisation (PLO) fået nok og opfordrer Region Syddanmark til omgående at slette databasen.</p>

<p>»Det kan nu læses sort på hvidt, at Rigsarkivet ikke har hjemmel til at bevare en kopi af databasen i nogen eksisterende bekendtgørelse. Jeg vil derfor opfordre Region Syddanmark til omgående at slette databasen,« siger PLO’s formand Bruno Melgaard Jensen.</p>



<h2>Region guider til sletning af persondata</h2>

<p>Kulturminister Marianne Jelved har i sagen om DAMD haft svært ved at beslutte hvilket ben, hun skulle stå på. Indledningsvist forsøgte hun således at forhindre Rigsarkivet i at kræve udlevering af databasen, men vendte i februar pludselig på en tallerken.</p>

<p>Hun mente ikke, det sømmede sig for en minister at blande sig i, om der blev gemt informationer om ulovligheder begået i det offentlige og derfor fremsatte hun i stedet et lovforslag, der skal sikre, at databasen ikke må tilgås de næste 120 år.</p>



<p>Hos Region Syddanmark har man i sinde at tilintetgøre databasen lokalt, så snart sagen er afklaret i Folketinget og hos Rigsarkivet. I mellemtiden har regionen offentliggjort <a href="http://www.regionsyddanmark.dk/wm461206">en guide til at fjerne sine oplysninger</a> fra databasen på nettet.</p>

<p><strong>Her et uddrag af guiden:</strong></p>

<p><em>Sikker Digital post (Kræver NemID)
Du kan blive slettet fra databasen ved at sende en anmodning via forsiden på regionens hjemmeside (www.regionsyddanmark.dk).
Nederst på siden klikker du på: <a href="http://www.regionsyddanmark.dk/wm156628">Skriv til Regionen</a>.
På næste side klikker du på: Skriv sikkert til Region Syddanmark med Digital post</em></p>

<p><em>Så kan du med NemID logge dig på en sikker forbindelse, hvor du kan sende en besked til Region Syddanmark.
Det er tilstrækkeligt at skrive følgende i beskeden:</em>
<em>1. ”Jeg ønsker at få slettet mine oplysninger i DAMD”</em>
<em>2. Navn
*
*3. Postadresse</em></p>

<p><em>4. CPR-nummer.</em>
<em>CPR-nummeret er nødvendigt for, at databehandleren kan identificere de korrekte oplysninger i DAMD.</em></p>
  </section></div></body></html>
