---
layout:     post
title: 	    "Perler og petitesser er smidt i samme pose på cubanske mestres genkomstalbum"
post_author:	    
post_date:	    Sat, 18 Apr 2015 13:11:29 +0200
post_site:	    politiken.dk 
post_link:	    http://politiken.dk/kultur/musik/cd-beat/ECE2633547/perler-og-petitesser-er-smidt-i-samme-pose-paa-cubanske-mestres-genkomstalbum/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4 class="">
Buena Vista Social Club: Lost &amp; Found</h4>
<div class="fakta-body" data-buildingblock="embedded_factboxlink">
<div class="clearfix m-top5 m-bottom5">
<img class="pol-rating-img" src="http://politiken.dk/graphics/ratings/3_hjerter_red.png" alt="Politiken synes"/>
</div><p>
World Circuit
</p></div>
</div><p>
Små 20 år senere hænger et dovent gyldent skær over Buena Vista Social Club. 
</p><p>
Nostalgien har sænket sig over de magiske dage i 1996, da alverden genopdagede 
den cubanske musiks gamle mestre. 
</p><p>
Et enestående romantisk kapitel i populærmusikkens historie blev påbegyndt, da 
Ry Cooder satte sig ned i Havanas Egrem-studie og spillede med Compay 
Segundo &amp; Co. Wim Wenders lavede dokumentarfilmen ’Buena Vista Social 
Club’, og i kølvandet blev flere af de gamle sangere ombejlede 
internationale stjerner. 
</p><p>
Høj alder og erfaring var pludselig intet handikap, men et fortrin, der åbnede 
historiens døre og nutidens ører på vid gab. Det var, som om en musikalsk 
cigarkasse med lutter håndrullet magi blev åbnet, når Rubén González, Compay 
Segundo og de andre musikalske maestroer fra den cubanske tidslomme 
fortryllede. 
</p><p>
Ikke et øje var tørt, når Ibrahim Ferrer med kasketten og den stiligt 
hjertevarme verdensdame Omara Portuondo oplod røsten og fremmanede en 
svunden tids aromatiske atmosfære. 
</p><h3>
Gyldne øjeblikke
</h3><p>
Det har vist sig, at der stadig lå ting og sager gemt i skufferne i 
Egrem-studiet. Af dem har man sammenstykket albummet ’Lost &amp; 
Found’. En rejse tilbage til dengang, en rejse tilbage blev påbegyndt. Med 
tonerne af ’Bruca Manugua’ brusende om ankler og dovent roterende 
salsahofter er det ikke svært at lade sig føre med tilbage af tidens strøm. 
</p><p>
Der er skønne ting imellem, men desværre er sammenstykket i lidt for høj grad 
en præcis beskrivelse af ’Lost &amp; Found’. Gyldne øjeblikke 
indkapslet i tidens rav veksler med mere kuriøse småtterier. 
</p><p>
Mest problematisk er beslutningen om at blande liveindspilninger med 
studieindspilninger. Tre liveindspilninger med Ibrahim Ferrer i spidsen for 
sit Banda Gigante oser af liv og stemning, men afveksling er ikke altid af 
det gode. Vekselvirkningen mellem studie og koncert giver afbræk i ethvert 
seriøst forsøg på stemningsmættet indlevelse. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/musik/cd-beat/ECE2574790/fransk-cubanske-tvillinger-leverer-hypnotisk-og-stilfuldt-debutalbum/">Fransk-cubanske tvillinger 
leverer hypnotisk og stilfuldt debutalbum </a></p><p>
I et af de mest lurmærkede Buena Vista-øjeblikke deles Compay Segundo og 
guitaristen og ’årsungen’ Eliades Ochoa om vokalerne på ’Macusa’ fra de 
originale Egrem-sessions. Helt skøn, drivende romantisk og forbløffende 
tidløs er også Omara Portuondos fremføring af Compay Segundos ’Lágrimas 
Negras’ – ’Sorte tårer’. 
</p><p>
Også Ibrahim Ferrer deler ud af den gode stemning på ’Como Fue’ og den 
forrygende ’Mami Me Gustó’, hvor bassisten ’Cachaito’ Lopez giver den 
silkeblød gas. 
</p><h3>
Perler og petitesser smidt i samme pose
</h3><p>
På ’Black Chicken 37’ hører man et ikke skelsættende stævnemøde mellem congas 
og violin, og den stille instrumentale ’Habanera’ er også en nattevals til 
de meget små timer. ’Como Siente Yo’ er en yndefuld pianoballade spillet 
live af Rubén González, der lavede sit første soloalbum i den nette alder af 
77. 
</p><p>
’Como Siente Yo’ efterfølges af lidt sjov og balladesang fra González, og på 
den måde ender det hele på en tone af lidt for meget tilfældighed. Perler 
og petitesser smidt i samme pose. 
</p><p>
Men det munder alt sammen ud i en halvgod nyhed. ’Lost &amp; Found’ er 
nemlig en anledning til, at Orquesta Buena Vista Social Club drager ud på 
sin definitivt sidste ’Adios’-turne her i 2015. 
</p><p>
Kapelmester er den gamle trombonespiller Jesus ’Aguaje’ Ramos, og i forreste 
linje i det talstærke foretagende finder man stadig trompetisten Guajiro 
Mirabal og den nu 84-årige diva Omara Portuondo. 
</p><p class=" bl-elem">
Turneen kommer til Europa snart, men ak, desværre ser det ud til, at man må 
drage til Finland eller Tyskland, hvis man for sidste gang vil inhalere de 
ægte havaneseres musikalske aroma. 
</p>	
</div>

</div></body></html>
