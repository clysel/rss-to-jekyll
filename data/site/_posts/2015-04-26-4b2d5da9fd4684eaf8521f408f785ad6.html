---
layout:     post
title: 	    "Ny bog tager dig med ombord på Majestic Mærsk "
post_author:	    Erik Lyngsø-Petersen
post_date:	    Sun, 26 Apr 2015 12:00:10 +0000
post_site:	    ing.dk 
post_link:	    http://ing.dk/artikel/ny-bog-tager-dig-med-ombord-paa-majestic-maersk-175648
---
<html><body><div><section class="body">
			<p>‘Historien om Majestic indeholder det moderne samfunds og arbejdslivs dilemmaer: Mennesker over for maskiner. Praksis over for power-points. Råderum over for retningslinjer. Erfaring over for Excel-regneark. Lyst over for Lean. Initiativ over for institutioner osv., osv., osv.’</p>
			<p>Sådan opsummerer journalist og forfatter Kirsten Jacobsen sine samtaler med besætningen undervejs på containerskibet Majestic Mærsks jomfrurejse fra Hongkong til Spanien, hvor hun og fotografen Gregers Heering tilbragte 32 intense døgn med at dokumentere livet og arbejdet om bord på det kolossale, højteknologiske fartøj.</p>
			<p>Det er der kommet en yderst både læseværdig og seværdig ’logbog’ ud af.</p>
			<p><figure class="plugin right zoomable"><img data-original-image="http://ing.dk/sites/ing/files/majestic-1.jpg" src="http://ing.dk/sites/ing/files/styles/w1120_media_right/public/majestic-1.jpg?itok=tA3isYFa" alt=""/><figcaption>955.250 liter Mærsk-blå maling er der angiveligt brugt på det 400 m lange og 59 m brede skrog. <cite>Foto: Gregers Heering</cite></figcaption></figure></p>
			<h2>Hierarki og trivsel</h2>
			<p>Dag for dag beskriver Kirsten Jacobsen turens forløb og refererer detaljerede samtaler med besætningsmedlemmerne, hvoraf de fleste fortæller forbavsende åbent om deres baggrund og problemer på jobbet. Hun er ubesværet på fornavn med alle fra kaptajn, styrmænd, maskinfolk til de filippinske matroser og kokken.</p>
			<p>Deres stilfærdige, detaljerede fortællinger giver tilsammen et overbevisende realistisk portræt af en risikabel arbejdsplads, der fungerer med en nødvendig blanding af topstyret hierarki og en moderne virksomheds betingelser. Selv om bogen naturligvis ikke kunne være blevet til uden rederiets velsignelse og aktive medvirken, er det efter alt at dømme en realistisk, kritisk beretning og på ingen måde et skønmaleri.</p>
			<p>Ikke mindst portrættet af en i princippet enevældig kaptajn i konstant kriseberedskab – med ansvaret for et skib til 1 mia. kr. og en last med samme værdi – som samtidig må tage bestik af nutidens krav om trivsel hos besætningen, er fremragende. A.P. Møllers og hr. Møllers ’rettidig omhu’ er fundamentet for skibet, som det er for hele virksomheden.</p>
			<p><figure class="plugin right zoomable"><img data-original-image="http://ing.dk/sites/ing/files/majestic-3.jpg" src="http://ing.dk/sites/ing/files/styles/w1120_media_right/public/majestic-3.jpg?itok=DOAQ8K7O" alt=""/><figcaption>En af de To hovedmotorer fra MAN-diesel på hver 40.000 hk, der giver skibet en maksimal hastighed på 26 knob. <cite>Foto: Gregers Heering</cite></figcaption></figure></p>
			<h2>Ikke Lindø-kvalitet</h2>
			<p>Den teknisk interesserede læser bliver heller ikke snydt. På en jomfrurejse viser de uundgåelige fejl og mangler sig, men her måske flere end godt er. Som det lyder i bogen med maskinmesterens ord:</p>
			<p>‘Dette her er simpelthen ikke  Lindø-kvalitet, værftet i Korea er  for stort ... Lindøs chef og maskinchefen tog selv skibene ud at sejle, før de erklærede dem klar.’</p>
			<p>Undervejs følges besætningens aktiviteter og sociale liv tæt med kommentarer og beskrivelser af en hverdag med navigation, motortjek, brandøvelser, kontrol af kølecontainere, småreparationer osv. osv.  Læseren er med om bord.</p>
			<p>Gregers Heering har tydeligvis været fascineret af de mange fotogene tekniske detaljer, så skibet er ’fotodokumenteret’ på alle ledder og kanter med hans fremragende fotos. Men det er dog efter min vurdering en stor misforståelse, som alvorligt svækker de mange billeders dokumentariske værdi, at man har valgt helt at udelade billedtekster. Man ved ikke altid, hvor man er på skibet – og selv ikke et portrætgalleri med de i alt 29 søfolk, som deltog i rejsen, sættes der navne på.</p>
			<p>Men alt i alt en spændende dokumentarisk beretning og et smukt bogværk.</p>
			<p><em>Kirsten Jacobsen og Gregers Heering: ‘Majestic Mærsk – 32 døgn om bord på verdens største skib. En logbog’.  Gyldendal.  304 sider, 425 kr. Billeder fra bogen <a href="http://www.inthegallery.com/exhibitions/majestic/">udstilles i København</a> fra 24. april til 23. maj.</em></p>
		</section>
		  </div></body></html>
