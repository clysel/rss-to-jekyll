---
layout:     post
title: 	    "Sportsblik: Michael of Arabia, for dronning og fædreland"
post_author:	    
post_date:	    Sun, 22 Mar 2015 08:30:55 +0100
post_site:	    politiken.dk 
post_link:	    http://politiken.dk/sport/ECE2598304/sportsblik-michael-of-arabia-for-dronning-og-faedreland/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Hvem er den mægtigste mand i dansk fodbold? Hvem er den vigtigste ansatte i 
Dansk Boldspil-Union?
</p><p>
Ja, hvem fortjener den største tillid, den højeste respekt og de bedste 
arbejdsforhold af alle i den gamle union?
</p><p>
Er det den stille formand fra Aalborg, er det den skrappe direktør, eller er 
det den markante kommunikationschef?
</p><p>
Nej, det er landstræneren, den til en hver tid siddende chef for 
fodboldlandsholdet – mener DBU’s tidligere og mangeårige generalsekretær Jim 
Stjerne Hansen, som jeg spillede sammen med i det socialdemokratiske 
Hvidovre tilbage i 60erne. Og som var manden bag ansættelsen af Morten Olsen 
og hans assistent, Michael Laudrup, før årtusindeskiftet.
</p><p>
Og den holdning gav halfbacken, som midtbanespillere jo hed i gamle dage, 
udtryk for i avisen Berlingske. Dagen efter at Morten Olsen på et 
landsholdsudtagelsespressemøde i DBU-hovedkvarteret optrådte i et personligt 
onemanshow med varme og stil og små, mere eller mindre bevidste, sproglige 
finter til sin arbejdsgiver – inden han meddelte, at han stopper i sommeren 
16.
</p><p><b>JEG ER ENIG</b> med pensionisten Jim Stjerne. Landstræneren er den 
vigtigste og mest betydende mand i dansk fodbold – sammen med de frivillige 
ledere, der bruger al deres ledige tid på at træne alle de boldglade, 
legesyge og drømmende smårollinger på deres første færd frem mod landsholdet.
</p><p>
Og vigtigst er landstræneren, fordi han er ansvarlig for de resultater, der er 
det økonomiske fundament under alle DBU’s aktiviteter. Uden et succesrigt og 
vindende landshold er der ingen tilskuere, ingen store slutrunder, ingen 
tunge sponsorer, ingen varme pølser, ingen tv-aftaler – og overhovedet ingen 
penge i kassen. Og dermed, groft sagt, heller intet DBU.
</p><p>
Det er med andre ord tilbage til start. Til et sidegadekontor med nogle gamle 
skriveborde, brugte computere, en haltende faxmaskine, lumre madpakker, 
ingen managementtyper, nul moderne <i>Communication Adviser</i>, men tre 
kontorfolk og en landstræner i hjemmestrikket træningsdragt – sådan en ny 
udgave af festlige Kurt ’Nikkelaj’ Nielsen. Og venskabskampe mod Færøerne, 
Grønland og Shetlandsøerne på Østerbro Stadion som årets højdepunkter.
</p><p><b>LANDSTRÆNEREN ER </b>altså en mand, man skal værne om, han er nøglen 
til pengeskabet – og ikke en fyr, man glemmer at invitere til unionens 
sociale sammenkomster, eller som man i smarte strategitaler truer med at 
fyre, fordi man tror, der så kommer lidt ekstra skub i karlen.
</p><p>
Hvis man gerne vil have, at landstræneren skal blive ’En del af noget større’, 
som jo er unionens højtpolerede slogan – det kunne også have heddet ’Hold 
kæft og spil fodbold’ – så skal man vide at sætte fyren i centrum og ikke 
kvæle ham i begrænsninger.
</p><p>
For ellers kommer der ingen Kasper Hjulmand, Kent Nielsen, Troels Bech, Lars 
Olsen – ja, hvorfor pokker nævnes denne chef Olsen fra det færøske landshold 
slet ikke? – eller Michael Laudrup til forhandlingsbordet.
</p><p>
Laudrup? Ja, han er jo selvfølgelig for 117. gang nævnt som manden, der kan 
blive landstræner, hvis han selv vil.
</p><p><b>MEN VIL HAN DET</b>, denne <i>Michael of Arabia – </i>hjem til 
Danmark? Hjem og blive ’En del af noget større’? Hjem og springe rundt efter 
den nye DBU-ledelses dirigentstok og være til konstant rådighed for 
sponsorerne og 798 danske mediefolk og deres angribende, døgnvågne 
tv-kameraer? 
</p><p>
Jeg har svært ved at forestille mig Laudrup i den nye DBU- og medieramme. 
Ganske vist sagde han forleden til mig, at han ville overveje muligheden, 
hvis DBU en dag skulle finde på at ringe – men det er kun, hvad man kan 
vente af en smilende diplomattype som Laudrup.
</p><p>
Selvfølgelig skal man aldrig sige aldrig – Laudrup gik jo også og rejste 
væltede, orange træningskegler op som assistenttræner, selv om 
Jyllands-Posten mente, at det kunne man ikke byde en mand af hans format. 
Men det er 13-15 år siden, og meget har forandret sig.
</p><p>
Og da der er hele 16 måneder til Morten Olsens fratræden – medmindre han 
selvfølgelig bliver sparket ud inden, fordi ledelsen ikke kan holde ud at se 
og høre på ham – kan der også ske meget i Michael of Arabias trænerliv. 
Sådan er det jo. Derfor tror jeg ikke, han får kamelen redet frem til færgen 
i Puttgarden. Hvis altså ikke Hendes Majestæt, dronningen, eller vor Helle 
Thorning-Schmidt beder ham stille op for landet. 
</p><p>
Han er jo trods alt Ridder af Dannebrog, ikke sandt, og den slags må da på en 
eller anden måde forpligte. Vi får se.
</p><p><b>VI FÅR OGSÅ SE</b>, hvem der på et eller andet tidspunkt bliver 
dansk mester i håndbold. 
</p><p>
Foreløbig har man afsluttet grundspillet hos både mænd og kvinder. Hos mændene 
skete det onsdag aften – med den 26. og sidste spillerunde. Og med kolossal 
fokus på, om det ville lykkes for Århus at snuppe den 8. og sidste plads i 
slutspillet om medaljer. Lykkedes det? Ja, det gjorde det, og cirka 79 
trænere, kommentatorer, spillere og eksperter og specialister udtalte sig på 
TV 2 Sport om den fantastiske præstation.
</p><p>
Aldrig tidligere har en nummer 8 med 27 point fået så stor opmærksomhed – alt 
mens den suveræne vinder af grundspillet med 45 point, Kolding København, 
end ikke fik et stykke chokolade eller en buket af håndboldforbundet for at 
have snuppet den ’foreløbige’ DM-titel. Grovere mænd end mig vil kalde den 
forsømmelse for ’typisk dansk middelmådighed’, men det roder jeg mig ikke ud 
i.
</p><p class=" bl-elem">
Jeg nøjes med at konstatere, at nu er det slutspilstid. Og at Kolding 
København nu fratages 43 af sine 45 point, og at Århus nulstilles. Det fik 
Århus-spilleren Mads Lind til at sige noget i retning af, at »nu begynder 
det først rigtigt, for nu er vi kun 2 point efter Kolding København«. Jeg 
vil tro, at Kolding-direktøren Jens Boesen fik smerter, da han hørte disse 
ord.
</p>	
</div>
</div></body></html>
