---
layout:     post
title: 	    "Arktiske biller hjælper forskerne med at overvåge klimaforandringerne"
post_author:	    
post_date:	    Tue, 05 May 2015 16:01:11 +0200
post_site:	    politiken.dk 
post_link:	    http://politiken.dk/viden/ECE2655567/arktiske-biller-hjaelper-forskerne-med-at-overvaage-klimaforandringerne/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Vinterudbredelsen af den arktiske havis var rekordlav i år. I jagten på at 
forstå, hvilken indflydelse klimaforandringer vil få på det iskolde 
økosystem i Arktis, har forskere fået hjælp fra en uventet kant: de arktiske 
biller. 
</p><p>
For i det barske Arktis lever billerne allerede på grænsen af, hvad de kan 
klare, og derfor skal der ikke så meget til, før det tipper den ene eller 
den anden vej. Det vil sige, hvis temperaturen falder, vil bestanden af 
biller også mindskes. Omvendt, hvis temperaturen stiger, som det aktuelt 
sker, vil der komme nye billearter til, og de eksisterende vil rykke længere 
mod nord.
</p><p>
»De arktiske biller vil være et godt barometer for, hvordan økosystemet har 
det i Arktis under den globale opvarmning. For de små pansrede væsener er 
meget følsomme over for kulde og en kort sommersæson. Så mens vi mennesker 
bekymrer os om klimaforandringerne i Arktis, trives de arktiske biller 
rigtig godt, fordi det er blevet varmere, og isen er på retur«, siger 
insektforsker Thomas Pape fra Statens Naturhistoriske Museum, Københavns 
Universitet.
</p><p><b class="ext-link">LÆS OGSÅ</b><a class="embeddedlink" href="http://politiken.dk/viden/ECE2609331/verdens-hvide-poler-lider-i-varmen/">Verdens hvide poler lider i 
varmen</a></p><p>
Et canadisk forskerhold fra McGill University i Canada har netop gjort status 
over, hvorfor de arktiske biller kan blive den ideelle indikator for 
klimaforandringerne i Arktis, og de har netop offentliggjort deres 
resultater i det videnskabelige tidsskrift Plos One. I deres arbejde har de 
registreret cirka 460 forskellige arter af arktiske biller fra trægrænsen i 
det nordlige Ontario til Ellesmere Island langt mod nord. Forskerne har 
blandt andet observeret, at de billearter, som findes længst mod nord, 
overvejende er kødædende og lever af andre smådyr, mens dem, som findes 
længere sydpå, overvejende er planteædende.
</p><p>
»Ved at holde et vågent øje med, hvordan dominansen af planteædende biller 
rykker længere nordpå, får man et mål for, hvor hurtigt klimaet ændrer sig«, 
siger Thomas Pape.
</p><p><b class="ext-link">LÆS OGSÅ</b><a class="embeddedlink" href="http://politiken.dk/viden/ECE2520791/danskere-paa-iskold-jagt-efter-alger/">Danskere på iskold jagt efter 
alger </a></p><p>
Biller er pudsigt nok de dyr i verden, der har klaret sig allerbedst, hvis man 
måler på antallet af arter. Man har observeret 400.000 arter, og der findes 
ifølge Thomas Pape nok nogle millioner af dem. De fleste findes i troperne, 
og så snart man rykker nordpå mod koldere egne, rasler antallet af 
billearter ned, siger Thomas Pape:
</p><p>
»Det ville være umuligt at studere klimaforandringernes påvirkning af 
billebestande i troperne, fordi der findes alt for mange arter. Derfor er 
Arktis så dejlig håndterbart, fordi man har med så få arter at gøre. Vi har 
netop afsluttet et studie i Grønland, og her identificerede vi kun 37 
forskellige billearter«.
</p><p class=" bl-elem">
De voksne biller tåler ikke kulde så godt, og derfor bukker de under, når 
vinteren gør sit indtog i Arktis. Det er derimod larverne, der sikrer 
billernes overlevelse i Arktis, fordi de går i dvale, når frosten og mørket 
sætter ind. Når solen atter får magt, fortsætter de arktiske billers 
livscyklus, og nogle overvejer måske at flytte teltpælene lidt længere mod 
nord.
</p>	
</div>

</div></body></html>
