---
layout:     post
title: 	    "USA's muslimer er frustrerede efter drab "
post_author:	    
post_date:	    Wed, 18 Feb 2015 10:49:43 +0100
post_site:	    politiken.dk 
post_link:	    http://politiken.dk/magasinet/feature/ECE2551513/usas-muslimer-er-frustrerede-efter-drab/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Køen på 40-50 mennesker stavrer tavst frem mod indgangen til et lille kapel 
ved siden af moskeen i Raleigh, North Carolina. 
</p><p>
Ved udgangen på den anden side af den hvide kubiske bygning spredes de ud i 
solen på græsset foran moskeen. Folk krammer og græder. En ældre kvinde 
bliver båret væk i en hvid plastikhavestol. 
</p><p>
»Allahu akbar, Allahu akbar«, råber hun, ude af sig selv. 
</p><p>
I kapellet ligger ligene af søstrene Yusor og Razan Abu-Salha på 21 og 19 år 
og Yusors 23-årige mand, Deah Barakat, i åbne kister, som det er skik. 
</p><p>
De tre er to dage forinden blevet dræbt i deres hjem i Chapel Hill i delstaten 
North Carolina i en sag, der har rystet mange amerikanske muslimer. Politiet 
har anholdt og sigtet ægteparrets overbo, en 46-årig hvid mand, i sagen. Den 
sigtede har på sociale medier beskrevet sig selv som antireligiøs og har 
ifølge de dræbtes familie og venner opført sig truende over for det unge 
ægtepar. 
</p><p>
Sagen har ført til frygt blandt mange amerikanske muslimer, der mener, at 
drabene er en hadefuld likvidering med baggrund i de dræbtes islamiske 
religion. Men det har også ført til mistro til myndighederne og vrede rettet 
mod mediernes dækning af sagen. 
</p><p>
Midt i afmagten og sorgen er det muslimske samfunds organisationer imidlertid 
fast besluttede på at bruge tragedien konstruktivt. Til at vise, at islams 
budskab ligger langt fra tv’s billeder af halshugninger og levende 
afbrændinger. 
</p><p>
At USA’s omkring 2 millioner muslimer ikke er hadefulde sympatisører med 
Islamisk Stat, men er en værdifuld dråbe i den amerikanske smeltedigel. 
</p><h3>
Tandlægehjælp til flygtninge 
</h3><p>
Namee Barakat, der er far til den dræbte unge mand, går rastløst rundt på 
græsplænen. Nu og da omfavnes han af familie og venner. Han er forbløffende 
fattet, da han fortæller om sin søn og svigerdatter. Han taler i nutid: Deah 
er tandlægestuderende på University of North Carolina, og efter sommer skal 
Yusor også begynde på tandlægeskolen. Lillesøster er bachelorstuderende. 
</p><p>
»De er de kærligste, blideste, mest selvopofrende mennesker, du nogensinde vil 
møde«, siger han om det unge par, der blev gift i december sidste år. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00914/APTOPIX_Three_Kille_914348" data-id="914348" data-imgtype="jpg" data-caption="Namee Barakat (nederst midtfor) ved mindehøjtidligheden for hans søn og svigerdatter samt dennes søster, der blev skudt og dræbt tirsdag i sidste uge. Foto: Chuck Liddy/AP Photo"/><p>
Men det eneste sted, vi i dag kan møde Deah Barakat, er på YouTube, hvor den 
tandlægestuderende unge mand beder om støtte til det, der skulle have været 
det unge pars næste store projekt: at oprette tandlægeklinikker i lejre for 
syriske flygtninge i Tyrkiet, hvor de til sommer ville være taget til for at 
arbejde som frivillige. 
</p><p>
Siden mordene har indsamlingen fået mere end to millioner kroner, og 
tandlægeklinikkerne åbner nu i lejrene opkaldt efter de myrdede idémænd. 
</p><p>
»Det er den slags menneske, han er«, siger faderen og skifter til datid. 
</p><p>
»Alle elskede ham. Her i moskeen, på universitetet, alle steder. Han vil blive 
dybt savnet«. 
</p><h3>
Besat af parkeringsforhold 
</h3><p>
Det dræbte pars ydmyge villalejlighed ligger i et stille, elementbygget 
rækkehuskvarter nær University of North Carolina. Kun en stribe buketter ved 
hoveddøren og en stump af politiets gule afmærkningsbånd, der flagrer fra en 
udendørs lampe, fortæller om den tragedie, der udspillede sig sent tirsdag 
eftermiddag. 
</p><p>
Det er endnu uklart, hvad der præcis skete, i øjeblikkene før politiet kl. 
17.11 fik en melding om skyderier på Summerwalk Circle i Chapel Hill. Ifølge 
politirapporten fandt den udrykkede patrulje Deah Barakat død, blødende fra 
hovedet. Inde i huset lå ligene af de to unge kvinder, begge iført 
»muslimske hovedtørklæder«, som det hedder i rapporten. 
</p><p>
Parrets overbo kørte i hast væk fra gerningsstedet, da politiet ankom, men 
meldte sig senere og er nu sigtet for tredobbelt drab. I hans lejlighed 
konfiskerede politiet hen ved et dusin skydevåben. 
</p><p>
Den sigtedes kone slog ved en kort pressekonference onsdag fast, at mordene 
efter hendes bedste overbevisning intet havde med de dræbtes religion at 
gøre. Det handlede efter hendes mening om en strid om de parkeringspladser, 
der er tilknyttet toplanshuset. 
</p><p>
Naboer har til Raleigh News Observer fortalt, at den tiltalte var manisk 
optaget af parkering og støjniveauet hos de øvrige beboere – også de 
ikke-muslimske. 
</p><p>
Politiet gentog teorien om parkeringsdisputten i de første meldinger om 
motivet, og det har vakt vrede: 
</p><p>
»Vi er helt sikre på, at vores børn blev mål på grund af deres religion«, 
fortæller Mohamed Abu-Salha, der er far til de to døde kvinder. 
</p><p>
»Min afdøde svigersøn boede der i mere end halvandet år, hvor der ikke var 
problemer. I det øjeblik min datter flyttede ind, og han så hendes hijab og 
hendes veninders, begyndte overboen at opsøge konfrontationer over det 
mindste«. 
</p><p>
Mohamed Abu-Salha fortæller, at manden ifølge datteren tidligere har åbnet 
jakken og vist dem den pistol, han havde tilladelse til at bære. 
</p><p>
»Yusor sagde, at hun følte, at naboen hadede dem for, hvordan de så ud, og 
dem, de var. Det her er ikke et parkeringsskænderi. Disse børn blev 
henrettet«, siger Mohamed Abu-Salha. 
</p><h3>
Kritik af medierne 
</h3><p>
Drabssagen er blevet forsidestof i flere muslimske lande, og på de sociale 
medier har mennesker over hele kloden under mærket #MuslimLivesMatter 
protesteret over, at myndighederne – og især medierne – i deres øjne ikke 
tager drabene tilstrækkeligt alvorligt. 
</p><p>
Den følelse deles af alle, man taler med ved begravelsen. 
</p><p>
»Medierne burde undersøge sagen i stedet for bare at gentage, hvad politiet 
siger«, siger Abed Ayoub, der er formand for United Muslim Relief, 
hjælpeorganisationen, som Deah Barakat var aktiv i. 
</p><p>
Han gentager en sammenligning, som er udbredt både blandt de sørgende og på 
nettet: 
</p><p>
»Hvis det var en muslim, der var drabsmanden, ville han blive kaldt terrorist, 
og alle ville skrive om det. Når det er omvendt, er der ikke ret meget 
opmærksomhed«, siger Abed Ayoub. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00914/Three_Killed_North__914345" data-id="914345" data-imgtype="jpg" data-caption="En imam hjælper med at lægge en af de dræbte i graven torsdag 12. februar. Foto: Chuck Liddy/AP Photo"/><p>
Blandt de mange ved begravelsen er fire unge muslimske amerikanere, der har 
kørt en time fra deres hjemby. De fortæller samstemmende, at det er blevet 
sværere at være muslimsk amerikaner, siden Islamisk Stat kom på alles læber. 
</p><p>
»Folk kalder alle én terrorist. Giver én skylden for 11. september – den slags 
hele tiden. Der var en i skolen, der sagde, at Osama bin Laden var min 
onkel. Det er for sjov, men alligevel ikke for sjov, hvis du ved, hvad jeg 
mener«, siger Omar. 
</p><p>
»Nyhederne dækker aldrig noget positivt med muslimer, og regeringen kunne 
aldrig finde på at støtte os. Det er bare sådan, USA er«, mener Ahmed. 
</p><h3>
En hilsen mod had 
</h3><p>
Da selve mindehøjtideligheden begynder senere på eftermiddagen, er de 
amerikanske tv-kameraer imidlertid talrige. Arrangementet er flyttet til et 
fodboldstadion over for moskeen, og omkring 5.000 mennesker er mødt op. 
</p><p>
De tre kister – en grå, en hvid og en sølvfarvet – står foran et lille podium, 
dækket af en presenning. Muslimske mænd står skulder ved skulder på et blåt 
tæppe, der er rullet ud, mens kvinderne er placeret bagest på boldbanen. De 
deltagende honoratiores, der blandt andre tæller Chapel Hills politichef og 
områdets statsadvokater, ser til fra stole i kanten af det store bedetæppe 
</p><p>
Før ceremonien går i gang, stiller omkring 20 muslimske ledere sig op i samlet 
flok foran de snurrende kameraer. Et par stykker oplæser erklæringer, der er 
skåret over samme forsonende læst: Det handler ikke om hævn. Had skal ikke 
mødes med had. Vi har tillid til vores retssystem. Islam er en kærlighedens 
religion. 
</p><p>
Muslimer udgør omkring en halv procent af den amerikanske befolkning. Blandt 
North Carolinas 10 millioner indbyggere er der ifølge lederen af det 
islamiske kulturcenter, Mohamed Elgamal, cirka 65.000 muslimer – de fleste i 
området omkring Raleigh og Chapel Hill. 
</p><p>
Mange amerikanere har kun ringe konkret viden om islam som religion, og den 
triste anledning skal bruges til at vise et andet billede end det, Islamisk 
Stat præsenterer i aftennyhederne. 
</p><p>
Mindeceremonien former sig som en master class i muslimsk liturgi. Det er ikke 
rettet mod de bedende, men offentligheden, når ceremonilederen Nouman 
Siddiqui pædagogisk forklarer de enkelte ritualer, før imamen indleder 
bønnen. 
</p><p>
De dræbte afspejlede islams skønhed med deres eksempel, siger Siddiqui. 
</p><p>
»Vi mindes deres smukke smil, deres uselviskhed og deres kærlighed til andre 
mennesker. Når de smilede, er det, fordi vi muslimer siger, at et smil er at 
give velgørenhed. Når de hjalp mennesker, er det, fordi islam lærer os, at 
vil man tjene Allah, må man tjene mennesker. Vil man elske Gud, må man elske 
mennesker«. 
</p><p>
Mordet på hans familie skal bruges til at beskytte andre børn af enhver etnisk 
oprindelse. 
</p><p>
»Det her har hadforbrydelse stemplet over det hele. Jeg vil opfordre præsident 
Obama til at vise opmærksomhed på denne sag«. 
</p><p>
Fredag blev faderen hørt. 
</p><p>
»Ingen i USA skal føle sig udsat på grund af, hvem de er, hvordan de ser ud, 
eller hvordan de beder«, skrev Obama i en kondolerende pressemeddelelse og 
understregede, at forbundspolitiet FBI nu følger sagen parallelt med det 
lokale politi. 
</p><h3>
Det smukke ved mangfoldighed 
</h3><p>
Den myrdede Yusor Abu-Salha fortalte sidste sommer om håb og drømme for livet 
til organisationen StoryCorps, der indsamler mundtlige beretninger om 
almindelige amerikaneres liv. 
</p><p>
»At vokse op i USA har været sådan en velsignelse. Og selv om jeg på nogle 
måder jo skiller mig ud, med den hijab, jeg bærer om hovedet, føler jeg mig 
på så mange måder alligevel så forankret i vores kultur«, fortalte hun. 
</p><p>
»Og det er det smukke ved det, at det ikke handler om, hvor du kommer fra. Der 
er så mange forskellige mennesker fra så mange forskellige steder, med 
forskellige baggrunde og religioner – men her er vi alle én, én kultur. Og 
det er smukt at se folk med forskellig baggrund interagere og være en 
familie. Være et samfund«. 
</p><p class=" bl-elem"><i class=" bl-elem">Publiceret 18. februar 2015</i></p>	
</div>
</div></body></html>
