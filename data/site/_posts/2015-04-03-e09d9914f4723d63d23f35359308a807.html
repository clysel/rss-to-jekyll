---
layout:     post
title: 	    "Konceptfotobog viser fint uddrag af Yoko Ono's poetiske værker"
post_author:	    
post_date:	    Fri, 03 Apr 2015 21:20:13 +0200
post_site:	    politiken.dk 
post_link:	    http://politiken.dk/kultur/kunst/ECE2615508/konceptfotobog-viser-fint-uddrag-af-yoko-onos-poetiske-vaerker/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4 class="">
anmeldelse</h4>
<div class="fakta-body" data-buildingblock="embedded_factboxlink">
<div class="clearfix m-top5 m-bottom5">
<img class="pol-rating-img" src="http://politiken.dk/graphics/ratings/4_hjerter_red.png" alt="Politiken synes"/>
</div>
<p><b>Yoko Ono</b>: Conceptual Photography. Forord: Lars Schwander. 
</p><p class=" bl-elem">
Tiger Stories, 159 sider, 100 kroner. Udkom 1. april.
</p>
</div>
</div><p>
Den almindelige berømthedskultur lader mig som regel kold. Folk er ikke 
interessante, for hvem de er, men for hvad de gør. 
</p><p>
Alligevel forstår jeg godt, hvad der er på spil, når folk dyrker og 
interesserer sig for berømte. Jeg kender jo selv følelsen af at blive en 
smule <i>star struck</i>, når jeg møder en person, hvis meritter jeg 
virkelig beundrer. 
</p><p>
Berømmelse er jo noget med at tillægge mennesker en særlig betydning, som man 
spejler sig i, når man beskæftiger sig med dem. 
</p><p>
Jeg kan ikke undgå at tænke over fænomenet, når jeg læser Yoko Onos bog 
’Conceptual Photography’. 
</p><h3>
Numsefilmen 
</h3><p>
Hun lavede i England i 1967 en lang udgave af ’Film No. 4’, der bredt er kendt 
som numsefilmen. I halvanden time viser den nærbilleder af 365 nøgne numser 
på mænd, der går. Den blev straks et skandalehit. 
</p><p>
Dagligt var der vittigheder i pressen om filmen, og hendes avantgardevenner 
ville ikke længere vide af hende; de syntes, hun havde solgt ud. Man var 
enten mainstream eller avantgarde. Og hvis man var kendt, var man 
mainstream. 
</p><div class="art-fakta article-box">
<h4 class="">
BLÅ BOG</h4>
<h5>
Yoko Ono</h5>
<div class="fakta-body" data-buildingblock="embedded_factboxlink">
<p><b>Født i </b>Tokyo 1933. Efter Anden Verdenskrig flyttede familien til 
New York, hvor hun har boet det meste af sit liv.
</p><p><b>Hun har </b>blandt andet studeret ved Sarah Lawrence College og var en del 
af Fluxusgruppen i New York.
</p><p class=" bl-elem"><b>I maj</b> åbner et soloshow på MoMA.
</p>
</div>
</div><p>
Da hun blev genkendt på Kings Road af unge, der råbte hendes navn, ønskede hun 
inderligt, at hun aldrig ville blive mere berømt end det. Hun ville miste 
alle sine venner og sit ægteskab med den amerikanske jazzmusiker og 
filmproducer Anthony Cox, et ægteskab, der ikke havde det for godt i 
forvejen.</p><p>
Det skriver hun i bogen ’Conceptual Photography’ som en slags note til ’Film 
No. 4’, hvis fulde manuskript er noget kortere end noterne: 
</p><p>
»Sæt numser sammen i stedet for underskrifter i anmodning om fred«. 
</p><h3>
Store kulturelle ambitioner 
</h3><p>
Fred fik Yoko Ono ikke og slet ikke for sin berømmelse. Hun er et af de 
kendteste nulevende mennesker. Dog ikke så meget for sin kunst som for sit 
senere parløb med John Lennon. 
</p><p><b class="ext-link">LÆS INTERVIEW MED ONO</b><a class="embeddedlink" href="http://politiken.dk/deadsections/kunst/omtaler_kunst/ECE1991597/yoko-viser-to-versioner-af-sig-selv-paa-louisiana/">Yoko viser to 
versioner af sig selv på Louisiana</a></p><p>
Men som Trine Ross skrev i sin anmeldelse af den store udstilling på Louisiana 
forrige år, er det på tide, at hendes kunst træder ud af berømmelsens 
blændende skær og står frem i sin egen ret, for »Yoko Ono var og er faktisk 
en rigtig god kunstner, endda noget så sørgeligt sjældent som en 
konceptkunstner med masser af humor og hang til poesi«. 
</p><div class="art-quote article-box">
<p class="quote"/>
<blockquote>
<p class="quote-txt">
Yoko Onos kunst er nogle gange det præcise prik, der rammer en stemning så 
rent, at en verden åbner sig
</p>
</blockquote>
</div><p>
Det er dog ikke sådan, at man helt skal forkaste berømmelsen. For den er vel 
årsagen til, at en lavprisforretning som Tiger, som godt nok har store 
kulturelle ambitioner, men hvis koncept først og fremmest byder på store 
mængder og lave priser, overhovedet kan udgive en bog med titlen ’Conceptual 
Photography’.</p><p>
Og titlen skal bestemt læses med vægt på første del. Der er meget lidt 
fotografi i traditionel forstand. Til gengæld bugner den af anvisninger på 
værker, man selv kan skabe, og som i læsningen fremkaldes og blæses op i 
storformat i ens indre mørkekammer. 
</p><p><span class="img-contimg-fl-right"><img class="image inlineLightBox" src="http://multimedia.pol.dk/archive/00925/Conceptual-photo-14_925800y.jpg" alt="" border="0"/><span class="caption"><span class="f-img-caption">kropsnært. 
</span>Poesi og humor følges ad i Yoko Onos konceptkunst, som ofte tager udgangspunkt i kroppe. I 'Toilet Thoughts' fik hun hængt 365 plakater af bare numser op på offentlige toiletter. Foto fra bogen</span></span></p><h3>
Indbildningskraften på arbejde 
</h3><p>
Bogen samler nogle af hendes tidligste konceptuelle værker fra 1960’erne, 
’Instructions for Photography’ og ’Instructions for Films’. Og de er netop, 
hvad titlerne siger. Altså ikke fotografier, man kan se på, men som man kan 
gå ud at lave i virkeligheden, hvilket i praksis vil sige, at værket først 
opstår, når man danner sig sin egen forestilling om, hvordan det ville se 
ud. 
</p><p>
Indbildningskraften er i høj grad den magi, som denne gren af konceptkunsten 
arbejder med. Det kan f.eks. tage sig ud i en kortform som et haikudigt som 
i værket ’Shadow Piece’ fra efteråret 1963, der i min oversættelse lyder: 
</p><p>
»Stil jeres skygger sammen/ Indtil de bliver en/ Tag et billede af skyggen«. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/kultur/kunst/kunstanmeldelser/ECE1991641/ono-afliver-en-del-fordomme-paa-aktuel-udstilling/">Ono afliver en del fordomme på 
aktuel udstilling</a></p><p>
Der er noget meget enkelt og konkret over Yoko Onos kunst. Nogle gange er den 
bare tidstypisk naivt banal, som når den postulerer, at hvad som helst 
udbreder kærlighed eller fred. Andre gange er enkelheden det præcise prik, 
der rammer en stemning så rent, at en verden åbner sig. 
</p><p>
F.eks. ’Film No. 11 Passing’: »Se himlen fra bunden/ af en meget dyb brønd.// 
En sky passerer langsomt/ fra venstre til højre og forsvinder«. 
</p><h3>
YES 
</h3><p>
Man er aldrig passiv beskuer til et Yoko Ono-værk. Værket kræver som regel, at 
man selv deltager eller udføre det. 
</p><p>
Hendes måske bedst kendte værk ’Ceiling Painting’ består således af en 
trappestige i et gallerirum. Først når man træder op på toppen af den, kan 
man læse, at der med små bogstaver i loftet står ’Yes’. 
</p><p>
Værket fra 1966 er notorisk, fordi det efter sigende antændte John Lennons 
interessere for at lære kunstneren bag værket at kende. 
</p><p>
’Ceiling Painting’ er ikke et ’fotografisk’ værk og derfor heller ikke med i 
bogen, men det er til gengæld værket ’Vertical Memory’ fra 1997, der tager 
kegler hos undertegnede. 
</p><p><span class="img-contimg-fl-right"><img class="image inlineLightBox" src="http://multimedia.pol.dk/archive/00925/Conceptual-photo-14_925801y.jpg" alt="" border="0"/><span class="caption"><span class="f-img-caption">mænd. 
</span>'Vertical Memory’ fra 1997, hvor Ono har kopieret sit eget ansigt sammen med Lennons, sønnen Seans og sin fars, kredser hun om at være kvinde i en mandsdomineret verden. Foto fra bogen</span></span></p><h3>
Underlagt mandens blik 
</h3><p>
Her ses det samme udtværede billede gengivet 21 gange ledsaget af forskellige 
korte sentenser, der forandrer aflæsningen af billedet en smule. 
</p><p>
Teksterne fortæller, hvordan en kvinde kan føle sig underlagt mænds blikke. 
Den nævner 21 mænd ved deres profession, og hvordan de har haft afgørende 
betydning på forskellige punkter i hendes liv. 
</p><p>
Det er alt fra fødselslæger over strenge lærere til kærester, kirurger og 
kunstnere, der alle har haft et eller andet dømmende blik på hende. 6 
kunstnere nævnes ved numre, men siderne er i øvrigt blanke, en talende 
tavshed, som endnu en mand, der har kastet et vidende blik på hendes kunst, 
Lars Schwander, skriver i sit udmærkede forord. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/debat/kroniken/ECE1986153/kunstner-yoko-ono-er-et-forbillede/">Kunstner: »Yoko Ono er et 
forbillede«</a></p><p>
Den udtværede figur i det gentagede billede i ’Vertical Memory’ er en digital 
sammenblanding af hendes far, John Lennon og sønnen, Sean Ono Lennon. 
</p><p>
Her formidler hun på fineste vis nogle erfaringer om at have været kvinde i en 
mandsdomineret verden. Da hendes lig til sidst føres ind under en mørk bue, 
der ligner den, hun kom til verden gennem, spørger hun bedemanden om, hvor 
den fører hende hen. Han svarer ikke, og som hun ligger der, føles det alt 
sammen meget genkendeligt. Hvor meget af livet har hun ligget ned, spørger 
hun. 
</p><h3>
Ikke en bog til alle og enhver 
</h3><p>
Et af de bedste manuskripter er filmen ’Woman’. Den skal skildre en 
graviditet. Fra opkast til fødsel. Men det skal ikke være en medicinsk film. 
Det skal være en poetisk film om en intelligent og sensitiv kvindes tanker 
og følelser under graviditeten med et lydspor af reallyde og fiktive 
filosofiske interviews. 
</p><p>
Det skal være en film, der ikke forskønner graviditeten, som Yoko Ono skriver 
i manuskriptet. På grund af forestillinger om graviditeten som det mest 
givende og lignende kommer nogle mødre til at hade deres afkom, når de 
gennemgår graviditetens uglamourøse realitet, skriver hun. 
</p><p>
»Det skal være en film, jeg ønsker, alle piger skal se, inden de bliver 
gravide«. 
</p><p>
Det er ikke en bog, jeg vil anbefale alle og enhver. Men har man den mindste 
interesse i avantgardekunsten fra 60’erne, er det en interessant og ikke 
mindst rørende billig udgivelse. 
</p><p class=" bl-elem">
Den er timet til, at Tiger åbner sin første butik på Manhattan i maj, hvor 
også Yoko Ono åbner en særudstilling på Museum of Modern Art. 
</p>	
</div>

</div></body></html>
