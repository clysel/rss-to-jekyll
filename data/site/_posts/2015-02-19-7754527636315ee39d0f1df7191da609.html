---
layout:     post
title: 	    "Eventyrlig animationsfilm er fremragende familieunderholdning"
post_author:	    
post_date:	    Thu, 19 Feb 2015 15:23:03 +0100
post_site:	    politiken.dk 
post_link:	    http://politiken.dk/kultur/filmogtv/filmanmeldelser/ECE2553465/eventyrlig-animationsfilm-er-fremragende-familieunderholdning/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Trekvart århundrede efter Disneys ’Snehvide’ er eventyrstof stadig hot i 
animationsspillefilm for et bredt publikum. Også i denne kunstnerisk 
originale og overordentlig vellykkede historie om to moderne børns søgen 
efter deres mor – og møde med de irske sagns naturvæsener. 
</p><div class="art-fakta article-box">
<h4 class="">
Filmanmeldelse</h4>
<div class="fakta-body" data-buildingblock="embedded_factboxlink">
<div class="clearfix m-top5 m-bottom5">
<img class="pol-rating-img" src="http://politiken.dk/graphics/ratings/5_hjerter_red.png" alt="Politiken synes"/></div>
<p>
SANGEN FRA HAVET.
</p><p>
Animation. Biografpremiere.
</p><p class=" bl-elem">
Instr.: Tomm Moore. Irsk-fransk-dansk, 2015. 93 min.
</p>
</div>
</div><p>
Kernen er sagnene om <i>selkies</i>, ’sælkvinder’ som i grønlandske sagn: 
kvinder på land, sæler i vandet. Oftest med samme tragiske bitone af 
hverken-eller, som vi kender fra Andersens lille havfrue. Den dag, Bens 
irriterende lillesøster Saoirse blev født, gik deres mor i havet, og deres 
fyrmesterfar gik i sort. En kærlig-skrap farmor henter de modstræbende børn 
fra den yderste ø ind til byen, men de vil hjem. </p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/filmogtv/filmanmeldelser/ECE2536543/magisk-museum-vender-tilbage-med-smeltende-voksfigurer-og-skeletter/">Magisk museum vender tilbage 
med smeltende voksfigurer og skeletter</a></p><p>
Og »inde i Irlands bjerge lever de irske dværge« jo, ved vi fra Halfdan og Ib 
Spang Olsen, og tre festlige fortidsekemplarer møder børnene nu i en gravhøj 
forvandlet til trafikeret rundkørsel. Men de to søskende må enes, for Ben 
kan fra sin mor de gamle sange, og Saoirse har de magiske kræfter, der kun 
tilsammen kan bringe dem hjem og løse gåden. 
</p><h3>
Ubesværet original 
</h3><p>
Fortællingen, hvis kerne jo minder danskere om Jannik Hastrups fine 
grønlandske animationssagn ’Drengen der ville det umulige’, er spændende, 
morsom, rørende og i sin egen ramme (psyko)logisk troværdig. Komposition og 
stil er ubesværet original, helt Tomm Moores egen. 
</p><p>
Hans første lange tegnefilm, ’Brendan og hemmelighedernes bog’, var i stoffet 
såvel som den ’romanske’ streg inspireret af irske munkes illuminerede 
bibelhåndskrifter og blev fortjent oscarnomineret i 2010 (men trods alt 
fortjent udkonkurreret af Pixars ’Up’). 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/filmogtv/filmanmeldelser/ECE2543675/romantisk-monsterfilm-er-ren-poesi/">Romantisk monsterfilm er ren 
poesi</a></p><p>
Også ’Sangen fra havet’ er nomineret og, med Viborg-aktier i produktion og 
animation, årets ’danske oscarkandidat’. Den mere nutidige handling har 
bevaret ’Brendans charmerende design, hvor både figurer og landskaber er 
’todimensionale’ som på middelalderikoner: set i profil eller ret forfra, 
uden mellemstadier. 
</p><p class=" bl-elem">
Det er levende, yndefuld og fremragende familieunderholdning for 7-70-årige. 
Et vigtigt bidrag til opbygningen af en europæisk animation, der adskiller 
sig konkurrencedygtigt fra amerikansk og japansk. 
</p>	
</div>
</div></body></html>
