---
layout:     post
title: 	    "Kæmpedyk for dansk vindkraft: Kun 93 nye møller sidste år"
post_author:	    Sanne Wittrup
post_date:	    Mon, 02 Mar 2015 04:43:11 +0000
post_site:	    ing.dk 
post_link:	    http://ing.dk/artikel/kaempedyk-dansk-vindkraft-kun-93-nye-moeller-sidste-aar-174442
---
<html><body><div><section class="body"><p>Samtidig med at Vindmøllebranchen jubler over den reducerede pris for havvind på 77 øre pr. kWh, er udbygningen med vindkraft på land så godt som gået i stå.</p>
			<p>Med opstilling af bare 37 større vindmøller og 56 husstandsmøller på tilsammen 106 MW blev 2014 et sløjt år for vindkraften. Ikke siden 2008 er der sat så få MW vindkraft i drift Danmark.</p>
			
			<p>Det viser nye, opdaterede <a href="http://www.ens.dk/sites/ens.dk/files/info/tal-kort/statistik-noegletal/oversigt-energisektoren/stamdataregister-vindmoeller/oversigtstabeller_uk-dk.xls">2014-tal</a> fra Energistyrelsen over den danske vindmølleudbygning.</p>
			<p>Modregner man de skrottede vindmøller i 2014, hvor i alt 69 vindmøller med samlet effekt på 29 MW blev pillet ned, er nettoudbygningen på bare 75 MW.</p>
			<p><figure class="plugin right zoomable"><img data-original-image="http://ing.dk/sites/ing/files/udbygning_med_vindmoeller_ultimo_2014.jpg" src="http://ing.dk/sites/ing/files/styles/w1120_media_right/public/udbygning_med_vindmoeller_ultimo_2014.jpg?itok=9L6Xpu8n" alt=""/><figcaption>Grafen viser den årlige tilvækst i vindmøller. Kilde: Energistyrelsen. </figcaption></figure></p>
			<p>I 2014 blev der ikke etableret nogen vindmøller til havs. Men selvom man kun kigger på landmøllerne, er der stadig tale om det laveste niveau siden 2008.</p>
			<p>Tallene for tilvækst af vindmøller på land er:</p>
			<p>106 MW i 2009<br/>
			157 MW i 2010<br/>
			171 MW i 2012<br/>
			345 MW i 2013</p>
			<p>Det høje tal i 2013 skyldes udløbet af en støtteordning pr. 1. januar 2014.</p>
			<p>Brancheforeningen Vindmølleindustrien, som har kigget nærmere på statistikken, oplyser, at de 37 større vindmøller er opstillet i bare syv kommuner.</p>
			<p>»Udviklingen er gået helt i stå, fordi kommunerne afventer resultatet af en stor helbredsundersøgelse og derfor ikke vil give tilladelse til nye vindmøllerprojekter på land,« siger direktør Jan Hyllested, der beklager udviklingen:</p>
			<p>»Vindkraft på land er jo den billigste form for vedvarende energi, og derfor er det skidt at udbygningen stopper,« siger han.</p>
			
			<p>*Men når usikkerheden omkring mulige helbredseffekter fra naboskab til vindmøller kan få lov at stoppe udbygningerne, har I så ikke været for dårlige til at adressere den usikkerhed i dele af befolkningen?<br/>
			*<br/>
			»Det kan man måske godt sige. Vi hæfter os jo ved, at der ikke er nogen undersøgelse, som har påvist en  sammenhæng mellem helbredsgener og naboskab til vindmøllerne.«</p>
			
			<p>Jan Hyllested tilføjer, at han til gengæld finder det stærkt bekymrende, at modstanderne mod vindmøllerne ikke bygger deres argumentation på fakta, ligesom de ikke vil gå ind i fact-baseret dialog med vindmølle-udviklerne.</p>
			<p>Helbredsundersøgelsen skal være færdig i 2017.</p>
			<p>Samlet set bringer de nye møller kapaciteten i Danmark op på 4895 MW. Heraf står de 1268 MW til havs.</p>
			<p>Ifølge energiaftalen skal der frem mod 2020 etableres 1800 MW ny vindkraft på land, mens 1300 MW ældre vindmølle-kapacitet skal pilles ned i samme periode.</p>
		</section></div></body></html>
