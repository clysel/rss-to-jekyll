---
layout:     post
title: 	    "Græsk skattechef fik ordre til 'overbærenhed'"
post_author:	    
post_date:	    Sun, 22 Feb 2015 07:27:25 +0100
post_site:	    politiken.dk 
post_link:	    http://politiken.dk/oekonomi/gloekonomi/ECE2557464/graesk-skattechef-fik-ordre-til-overbaerenhed/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4 class=""/><p>Flere lånepakker </p><p>Græsk krise </p>
<div class="fakta-body" data-buildingblock="embedded_factboxlink">
<p><b>Oktober 2009:</b> Budgetunderskuddet afsløres som større end ventet.</p><p><b>Februar 2010:</b> Første sparepakke vedtages i parlamentet.</p><p><b>Maj 2010:</b> Grækenland får første</p><p> lånepakke mod nye besparelser.</p><p><b>Juni 2011, oktober 2011, februar 2012, november 2012, juni 2013:</b> Nye spareplaner vedtages.</p><p class=" bl-elem"><b>Sideløbende</b> sænkes pensioner og mindsteløn i flere omgange og skatter sættes op.</p>
</div>
</div><p>
Harry Theoharis fik telefontrusler om, at overfaldsmænd købt for penge ville 
brække hans ben, da han for to år siden forsøgte at sætte skik på det græske 
skattevæsen. Han fik livvagter og holdt 17 måneder på posten, men det var 
ikke voldstruslerne, der endte med at få ham til at give op. 
</p><p>
Som generalsekretær for landets skatteopkrævere var det hans opgave at 
indkræve skat fra landets rigeste, der er berømt for deres milliardstore 
unddragelser. Opgaven blev han udnævnt til af den daværende konservative 
regering, men som tiden gik, blev det klart, at den slet ikke var 
interesseret i at få opkrævet skat hos de rigeste. 
</p><p>
Regeringen indtog det, han kalder »et mere populistisk standpunkt« til 
opkrævningen. Det betød, at han skulle undgå de enkeltpersoner og 
virksomheder, der var forbundne med regeringspartiet.
</p><p>
»Det var et spørgsmål om ’gør ikke dit, gør ikke dat’«, siger Harry Theoharis 
til dagbladet The Telegraph.
</p><p>
»De ville have, jeg skulle være overbærende. Jeg stod imod til et vist punkt, 
men så var jeg nødt til at sige op«.
</p><p>
Det er svært at anslå omfanget af skatteunddragelse i Grækenland, men et godt 
forsøg blev gjort i 2012 af forskere ved tre anerkendte amerikanske 
universiteter. De kiggede på, hvor mange penge grækere lånte i banken, og 
fandt ud af, at nogle professioner som læger og advokater brugte over 100 
procent af deres erklærede indtægt på renter og afdrag af bankgæld. En 
tommelfingerregel siger, at banker ikke tillader mere gæld end en tredjedel 
af indkomsten. På det grundlag antog de, at der i disse og en lang række 
andre professioner tjenes store sorte summer, og det især på områder, hvor 
der ikke efterlades mange papirspor.
</p><p>
Andre storsnydende professioner viste sig at være ingeniører, forskere og 
ansatte i uddannelses- og finanssektorerne, og som et kuriosum fandt 
forskerne, at medlemmer af de tre mest unddragende professioner sad på 
halvdelen af pladserne i det daværende parlament. 
</p><p>
Det politiske pres på både skatteopkrævning og bureaukrati i det hele taget er 
en af mange kortslutninger i det græske samfund og politiske system. 
Tidligere græske regeringer har gang på gang fortalt EU, at de har trykket 
på knappen og sat skatteopkrævningsmaskineriet i gang. Meget lidt er sket, 
og fredag lovede endnu en græsk regering at gøre det.
</p><h3>
Staten har ikke fortjent tillid
</h3><p>
I modsætning til sine forgængere kommer den nyvalgte regeringsleder Alexis 
Tsipras ikke fra et af de to partier, der har opbygget og forfinet det 
korrumperede klientsystem, og har derfor ingen personlige kvababbelser over 
at gå efter landets rigeste. Som leder af Syriza, Grækenlands svar på 
Enhedslisten, bliver det politisk set en smal sag at vedtage nye love at 
vikle rundt om skatteunddragere. 
</p><p>
Sværere bliver de at implementere via den udsultede offentlige sektor, hvor de 
ansatte frygter at blive fyret under nye nedskæringer og har mistet en 
tredjedel af deres løn som følge af de seneste års besparelser.
</p><p>
Motivationen er i bund, og arbejdet foregår mange steder stadig ved, at 
skatteinspektørerne personligt møder frem og laver skatteligning. Ofte med 
kuglepen og papir, da elektronisk registrering ikke er slået fuldt igennem i 
det græske bureaukrati. Begge dele inviterer til korruption.
</p><p>
De græske krumspring for at undgå at betale skat har stået på i årtier og 
nedenunder ligger en stor ulyst til at aflevere dem til den græske stat. 
Hvor man i Danmark kan se, hvad skattepengene går til, og hvad man får for 
dem, har den græske skatteyder med rette en fornemmelse af, at pengene 
forsvinder ned i et sort hul. 
</p><p class=" bl-elem">
Derfra kommer ikke noget, der minder om en tilfredsstillende velfærdsstat, og 
som sådan har den græske stat aldrig vist sig værdig til den tillid, det 
kræver at forvalte borgernes skattepenge. At ændre det bliver Tsipras’ 
største opgave.
</p>	
</div>
</div></body></html>
