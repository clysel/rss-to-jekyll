---
layout:     post
title: 	    "Fem skarpe til Roskilde Festivals programchef"
post_author:	    
post_date:	    Fri, 06 Mar 2015 16:27:45 +0100
post_site:	    politiken.dk 
post_link:	    http://politiken.dk/kultur/musik/roskildefestival/ECE2576454/fem-skarpe-til-roskilde-festivals-programchef/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
»Fedt, at Kanye West på rekordtid har gjort ham der Paul McCartney så kendt, 
at han kan headline Roskilde«. 
</p><p>
Sådan lyder en ud af mange kommentarer på Twitter, der indikerer, at Roskildes 
nyeste navn på plakaten taler mere til de ældre end til de yngre 
festivalgæster, der i højere grad husker McCartney for det nylige samarbejde 
med Kanye West end for tiden med John Lennon og banden. 
</p><p><b class="ext-link">NYT NAVN</b><a class="embeddedlink" href="http://politiken.dk/kultur/musik/roskildefestival/ECE2575907/paul-mccartney-spiller-paa-roskilde-festival/">Paul McCartney spiller på Roskilde 
Festival</a></p><p>
Andre bekymrer sig allerede nu over den pladsmangel, der må blive foran Orange 
Scene med alle de campingstole, der formentlig vil blive medbragt af 
publikum, når herren på scenen har passeret de 70 år. 
</p><p>
Med tidligere navne som Rolling Stones, Springsteen og nu McCartney kunne man 
fristes til at tro, at Roskilde Festival i højere grad går efter de ældre, 
bredt appellerende kunstnere. Eller som musikredaktør på Politiken, Simon 
Lund, formulerer det: »Roskilde Festival ligner jo efterhånden festivalernes 
svar på musikmagasinet Mojo. En endeløs række af ronkedorer på forsiden - og 
så et par noter om Tom Zé, Clark og Kwabs inde på side 49«
</p><p>
Men er de ældre mænd en del af Roskildes nye stil? 
</p><p>
»Nej«, svarer programchef Anders Wahrén. 
</p><p>
»Det er en fejl at koble de ting sammen. Det er ikke, fordi vi skærer noget 
som helst væk af vores fokus på nye navne. Vi præsenterer stadig rigtig, 
rigtig mange nye upcoming navne fra de nordiske lande i de første dage af 
festivalen, og vi har også stadigvæk en stor overvægt af navne i vores 
hovedprogram, som folk ikke kender, før de har været på festivalen. Men vi 
har også en stor hovedscene i Orange Scene, som skal give nogle samlende 
oplevelser for folk, og det kan vi både gøre med nyere navne som Pharrel og 
Disclosure, og det kan vi gøre med historiske navne som Paul McCartney. Men 
de to ting udelukker ikke hinanden«, siger han. 
</p><p><i class=" bl-elem">Satser I mere på bredden, end I tidligere har gjort?</i></p><p>
»Nej, jeg synes ikke, der er den store forskel i det. Det er meget at 
konkludere ud fra et navn, eller fordi vi har haft Springsteen, Rolling 
Stones og nu McCartney. Tværtimod kan vi se på de seneste år - hvor der på 
forhånd har været bekymring og kritik for, at vi ville få et ældre publikum 
- at vores aldersgennemsnit ikke er gået op. Der er også stadigvæk rigtig 
mange nysgerrige publikummer til alle de små navne på de mindre scener, så 
jeg synes, at den bekymring er blevet gjort til skamme. Det giver os en ro i 
maven i forhold til at foretage en booking som Paul McCartney, og jeg tror 
ikke, det ændrer på det store billede. Det er i hvert fald ikke et bevidst 
valg for at ændre på vores profil eller publikum«. 
</p><p><i class=" bl-elem">Kunne I have foretaget en lignende booking for år tilbage, inden I havde 
fået den ro i maven? </i></p><p>
»Det er klart, at vi for år tilbage, da vi første gang bevægede os ud i de her 
store navne, der normalt spiller stadionkoncerter, talte om, om det ville 
have en betydning. Men så vidt vi har kunnet gætte og analysere os frem til, 
så har det ikke nogen betydning for det hele billede, og derfor turde vi 
godt give det et forsøg«. 
</p><p><i class=" bl-elem">Men har I så ikke også bevæget jer i en anden retning med den slags navne?</i></p><p>
»Nej, det synes jeg ikke. Der er nogle ting, der har vist sig mulige, som ikke 
har været det før. Havde vi haft de muligheder de tidligere år, havde vi 
måske også gjort det dengang«. 
</p><p><i class=" bl-elem">Har det noget med en øget konkurrence blandt festivaler at gøre, at I 
satser på et navn, der appellerer bredt?</i></p><p>
»I forhold til konkurrencesituationen tror jeg, at det vigtigste for os er at 
holde fast i at være Roskilde og at have den diversitet og bredde, som vi 
har i det fulde line up, og som rigtig nok tilgodeser forskellige typer af 
mennesker, men som også har et ungt, nysgerrigt publikum. Vi kan ikke leve 
af kun at booke McCartney, det hjælper os ikke på den lange bane, hvis ikke 
vi stadig kan leve op til det løfte, vi har afgivet om også at finde 
morgendagens stjerner og folks nye favoritartister«. 
</p><p><i class=" bl-elem">Hvad er beskeden til alle dem, der håber, at han tager Kanye West med?</i></p><p class=" bl-elem">
»Det skal de ikke regne med«. 
</p>	
</div>
</div></body></html>
