---
layout:     post
title: 	    "Hollandsk atomlager er »landets største kunstværk«"
post_author:	    Magnus Boye
post_date:	    Mon, 23 Mar 2015 05:00:10 +0000
post_site:	    ing.dk 
post_link:	    http://ing.dk/artikel/hollandsk-atomlager-er-landets-stoerste-kunstvaerk-174916
---
<html><body><div><section class="body"><p>»Vores mellemlager til højradioaktivt affald er det største kunstværk i Holland,«</p>
			<p>Erwoud Verhoef, der er vicedirektør for den hollandske atomaffaldsmyndighed Covra, har klare ambitioner for bygningerne, der huser landets radioaktive affald: De skal være noget, man kan være stolt af.</p>
			<p><figure class="plugin right zoomable"><img data-original-image="http://ing.dk/sites/ing/files/2699.jpg" src="http://ing.dk/sites/ing/files/styles/w1120_media_right/public/2699.jpg?itok=RsSmztrX" alt=""/><figcaption>Foruden den hollandske nationalfarve prydes mellemlageret for højradioaktivt affald også af tre formler: Plancks' E=hv samt to versioner af Einsteins mest berømte ligning, E=mc2. </figcaption></figure></p>
			<p>Derfor er der også langt fra det hollandske mellemlager til den dystre betonbunker omgivet af pigtråd, man måtte forestille sig på bagrund af debatten om det danske atomlager. I stedet prøver Covra at få kunsten og teknologien til at hænge sammen – for eksempel i det separate mellemlager til højradioaktivt affald, der er designet af kunstneren William Verstraeten og har titlen Metamorfose.</p>
			<p>»Lige nu er bygningen malet orange,« forklarer Erwoud Verhoef og fortsætter:</p>
			<p>»Men hvert tyvende år, bliver den malet over i en lysere nuance indtil hele bygningen om 100 år er helt hvid.«</p>
			<p>Farveskiftet symboliserer henfaldet i det radioaktive affald, men malingen har også det tekniske formål, at den bidrager til at holde fugt ude af lagerets betonfacade – en kritisk funktion for at holde en konstant fugtighed under 60 procent og forhindre tæring af lagerets beholdere.</p>
			<h2>Museumssamlinger sammen med a-affald</h2>
			<p>Den hollandske kommune Borsele godkendte i 1988 planerne for atomlageret efter at været udpeget som en af 12 egnede placeringer for anlægget. Med aftalen kom en del folkelig modstand, der dog svandt ind i de følgende år.</p>
			<p><figure class="plugin right zoomable"><img data-original-image="http://ing.dk/sites/ing/files/2736.jpg" src="http://ing.dk/sites/ing/files/styles/w1120_media_right/public/2736.jpg?itok=4hZyBKZN" alt=""/><figcaption>Lavradioaktivt affald fra industrien komprimeres til runde plader og støbes efterfølgende fast i beton inde i en stålbeholder. </figcaption></figure></p>
			<p>I dag kræver driften af atomlageret omkring 20 medarbejdere, og selve Covra, der svarer til Dansk Dekommissionering, tæller 60 ansatte. Også på andre måder kan kommunen og lageret drage nytte af hinanden, mener Erwoud Verhoef.</p>
			<p>»Vi opbevarer museumssamlinger side om side med det radioaktive affald. Det er samlinger fra en række museer i regionen, som altid mangler lagerplads. Vi tilbyder at opbevare det her gratis i 100 år,« fortæller vicedirektøren.</p>
			<p>Kunsten hjælper med at gøre bygningerne attraktive, men tjener også en rolle i kommunikationen af Covras opgave. For mange borgere er de ekstreme tidshorisonter for atomlagring abstrakte, og de fleste har nemmere ved at forstå, at kunst, der i forvejen er flere århundreder gammel, kan og skal opbevares sikkert for eftertiden.</p>
			<p>At den uvurderlige kunst opbevares klods op af ned af betonbeholderne med radioaktivt affald påvirker ifølge Erwoud Verhoef ikke værkerne. Derimod har COVRA modtaget museumsgenstande i form af gammelt militærudstyr, der udsendte mere radioaktivitet end de tønder, lageret ellers opbevarer.</p>
			<h2>Plads til gæster</h2>
			<p>Hollands mellemlager til mellemaktivt affald kan rumme op til 40.000 kubikmeter atomskrot. Omtrent en fjerdedel af den plads er i dag optaget af det radioaktive skrald. Den store margin efterlader rum til det affald, som hvert år produceres af omkring 200 hospitaler og forskningsinstitutioner.</p>
			<p>Men den ekstra plads er også en integreret del af designet for at sikre, at der er plads til at vise besøgende rundt i lageret. Selvom pladsen er overvåget, så er porten altid åben for gæster. Og hvis man forventer lufttætte sluser og robotarme, vil man for det meste blive skuffet. Lageret er bygget teknologisk simpelt, at det i sine 100 års levetid vil kræve et minimum af vedligehold.</p>
			<p>At bygningerne er tilgængelige er nødvendig for at opretholde et godt forhold til omgivelserne og opbygge tillid fra de lokale, lyder det fra Erwoud Verhoef. Derfor har Covra både huset kunstudstillinger, teaterstykker såvel som en debat om europæisk økonomi i de særegne lokaler.</p>
			<p><figure class="plugin right zoomable"><img data-original-image="http://ing.dk/sites/ing/files/345.png" src="http://ing.dk/sites/ing/files/styles/w1120_media_right/public/345.png?itok=bBiBndjD" alt=""/><figcaption>Paneldebat om den europæiske økonomis tilstand med a-affaldsbeholdere i baggrunden. </figcaption></figure></p>
			<p>»Sikkerhed er noget, du kan bygge bygninger og udvikle udstyr til. Men det er også et spørgsmål om opfattelse, og det betyder, at man skal være i stand til at forklare, hvad man gør,« siger han.</p>
			<p>Og her kommer kunsten ind i billedet. For det er ikke nok at fortælle om lagerets tekniske detaljer, hvis folk skal føle sig trygge, mener Erwoud Verhoef.</p>
			<p>»Kommunikation er baseret på fakta, men også på opfattelse og følelser, og hvis man ikke adresserer det, så får man ikke budskabet ud.«</p>
			<p>Har du et bud på, hvor det danske mellemlager skal være?</p>
			<p>Skriv det ind i Ingeniørens Atomkort sammen med din begrundelse.</p>
			
			<p><strong>Tilføj dit eget forslag til kortet ved at <a href="https://www.google.com/maps/d/edit?mid=z2UDhYjAlx0o.kZ7VGZZFYl2s" target="_blank">klikke her</a>.</strong> (Kræver Google-konto)</p>
			<p><strong>Signaturforklaring:</strong><br/>
			Grønt område: Beskyttet Natura 2000-natur<br/>
			Blåt område: Områder af særlig drikkevandsinteresse<br/><em>Kortet loader p.t. meget langsomt, men det dukker op, hvis du har tålmodighed.</em></p>
		</section></div></body></html>
