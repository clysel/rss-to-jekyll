---
layout:     post
title: 	    "Lykkeberg: Der er en uhyggelig og skandaløs frihed i Ditlevsens digtning"
post_author:	    
post_date:	    Sat, 14 Mar 2015 20:27:52 +0100
post_site:	    politiken.dk 
post_link:	    http://politiken.dk/kultur/ECE2587695/lykkeberg-der-er-en-uhyggelig-og-skandaloes-frihed-i-ditlevsens-digtning/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Tove Ditlevsen er blevet det, hun ikke var, mens hun levede: en stor digter. 
Hendes bøger er de samme som altid, men læserne ser nu forfatterskabets 
sorte skønhed. 
</p><p>
Kunstnerkollektivet Sort Samvittighed gengiver i forestillingen ’Tove Tove 
Tove’, som var totalt udsolgt fire uger inden premieren, Tove Ditlevsens 
selvmord, og de læser højt af hendes selvmordsbrev og nekrolog over sig 
selv. 
</p><p>
I næste uge udkommer en samling oversete eller hengemte tekster, som blandt 
andet handler om friheden til at gå i hundene og opgøret med det, der på 
hendes tid var den gode smag. 
</p><div class="art-quote article-box">
<p class="quote"/>
<blockquote>
<p class="quote-txt">
en, der som Tove Ditlevsen drømmer om den borgerlige lykke i ægteskabet, 
oplever at blive foragtet af den elskede, hvis man elsker for meget, eller 
at foragte sig selv for at væmmes ved dem, der elsker for meget
</p>
</blockquote>
</div><p/><p>
Ditlevsen var sådan set den forkerte digter i sin samtid. Hendes digte var 
ikke modernistiske nok til at blive hædret med priser og optagelse i det 
fine akademi, mens hun levede, og hun var ikke kulturkritisk nok til at 
blive anerkendt som en intellektuel. 
</p><p>
Selv ville hun anerkendes som en stor forfatter, men hun skrev gammeldags vers 
på rim, der kunne minde om en fortabt folkeskoleelevs øvelser i poesibogen. 
Og så skrev hun lige ind i hovedet på læserne: »Der findes ingen kunst så 
stor at den kun er for de udvalgte. Hvis man ikke kan skrive så ethvert 
voksent menneske, der kan læse indenad, kan forstå det, så må man lade være 
med at skrive«. 
</p><p>
Det er lige så rigtigt for nogle, som det er forkert for andre, men det 
virkede for Ditlevsen. Hun bliver måske til en stor digter i vores samtid, 
fordi hun hårdere end Karl Ove Knausgård og mere radikalt end Lars von Trier 
skriver direkte ind i alt det, som gør tilværelsen ubehagelig og uhyggelig. 
</p><p>
Det er ikke en pointe , men en præmis for hendes værk, at livet også er et 
helvede. Tilværelsen er således hverken en gave, vi skal passe på, eller 
vidunderlig åbning af muligheder, som skal realiseres. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/ibyen/scene/ECE2555904/kunstnerkollektiv-praesenterer-dig-for-flere-spaltninger-af-tove-ditlevsen/">Kunstnerkollektiv præsenterer 
dig for flere spaltninger af Tove Ditlevsen</a></p><p>
Det er en kamp, man indimellem vinder, men alle sejre er midlertidige og 
efterfølges af ensomhed, håbløshed og ulykke. Den, der som Tove Ditlevsen 
drømmer om den borgerlige lykke i ægteskabet, oplever at blive foragtet af 
den elskede, hvis man elsker for meget, eller at foragte sig selv for at 
væmmes ved dem, der elsker for meget. 
</p><p>
Hvis man er ærlig over for sig selv, oplever man, at man i situationer ønsker 
det værste for ens nærmeste, og de ønsker det værste for dig. Man kan vælge 
at få det bedste ud af livet eller opgive det gode liv og blive bitter 
selvtilfreds på afstand af de andres liv. 
</p><p>
Men Ditlevsen skriver på en tredje strategi. Der er således en skandaløs 
frihed i Tove Ditlevsens digtning. Det er ikke friheden fra, at nogle 
bestemmer over hende, eller friheden til at gøre, som hun har lyst til. Det 
er selvmordets frihed, som hun et sted kalder »den uendelige lykke ved 
aldrig mere at skulle se noget menneske i verden«. 
</p><p>
Allerede i ’Barndommens gade’, som udkom i 1943, da Tove Ditlevsen var 25, er 
døden tiltrækkende som befrielse. Den unge pige Esther tænker således, inden 
hun falder i søvn: »Livets flygtighed knuger hendes over brystet, men midt i 
smerten er der en sød, befriende følelse af undergangs blide fred og 
forløsning«. 
</p><p>
Og hendes sidste bog, ’Vilhelms værelse’ fra 1975, ender med selvmordets 
forløsning. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/boger/ECE2568481/tove-ditlevsen-er-ny-i-klassen-fordi-/">Tove Ditlevsen er ny i 
klassen, fordi ...</a></p><p>
Det bliver en indstilling hos Tove Ditlevsen, som giver forfærdende, men sande 
indsigter. Fordi hun ikke er bundet af tilværelsen, behøver hun ikke 
livsløgnen for at holde den ud. 
</p><p>
Man kan anføre, at hun ikke finder fred med tilværelsens angst og ensomhed, 
fordi hun ikke forpligter sig på at få det bedste af det ene liv, hun har. 
</p><p>
Det var netop Johannes Møllehaves kritik af Tove Ditlevsen, efter at hun i 
1974 havde forsøgt at begå selvmord. Han kaldte hende i en kronik for 
nihilist og hævdede, at den største frihed ikke er friheden til at begå 
selvmord. Den højeste frihed er derimod ifølge Møllehave erkendelsen af, at 
livet er skabt. Ditlevsen svarer ham hårdt, at hun i fordømmelsen af 
selvmordsforsøget fornemmer »en misundelse hos alle de mennesker, for hvem 
denne mulighed af moralske og religiøse grunde ikke står åben ...«. 
</p><p>
Selvmordet er en drastisk mulighed og en tragisk konsekvens, men hos Ditlevsen 
giver den frihed til at se de sider af menneskelivet, som ellers er så 
forfærdelige, at vi holder dem for os selv som hemmelige anelser. Vi 
bebrejder os selv og tror, det er vores skyld, men hendes erkendelse er, at 
lige præcis så hård er tilværelsen: 
</p><p class=" bl-elem">
»Vi, der tit er mere bange for livet end for døden, har ligesom en dimension 
mere, en følelse af frihed ved tanken om, at vi når som helst kan trække os 
tilbage med en høflig undskyldning, som når man forlader et selskab i 
utide«. 
</p>	
</div>
</div></body></html>
