---
layout:     post
title: 	    "Analyse: Regelsæt viser presset modebranche"
post_author:	    
post_date:	    Tue, 03 Mar 2015 21:04:42 +0100
post_site:	    politiken.dk 
post_link:	    http://politiken.dk/kultur/mode/ECE2572227/analyse-regelsaet-viser-presset-modebranche/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Billedet af en meget tynd model i magasinet Cover for et par uger siden har 
skabt chokbølger ikke bare i Danmark, men internationalt. Amerikanske og 
britiske aviser har beskrevet sagen, og hver gang er kommentarfelterne 
blevet fyldt ud af læsernes forargelse. 
</p><div class="art-fakta article-box">
<h4 class="">
Nye regler i modebranchen </h4>
<div class="fakta-body" data-buildingblock="embedded_factboxlink">
<p class=" bl-elem"><b>Det etiske </b>charter indeholder årligt obligatorisk sundhedstjek af modeller under 25 år. Aldersgrænse på 16 år for voksent modelarbejde. Sund kost ved fotosessions og modeshows. Der skal udbetales løn. Desuden anbefales at lave en slags overenskomst, og at der skabes gennemsigtighed i brug af retoucherede billeder. <b>Tilslutter man</b> sig aftalen, får man et etisk mærke. Brydes aftalen, eller vil et firma ikke skrive under, bliver det sortlistet.</p>
</div>
</div><p/><p>
Det kan godt være, at ikke alle modeller er tynde, og at der i modebranchen 
findes mennesker, som tænker på sundhed og samfund, men billedet er blevet 
et symbol på et kropsideal langt fra virkeligheden. 
</p><p>
På samme måde som dødsulykken på Rana Plaza i Bangladesh i 2013 satte fokus på 
arbejdsvilkårene for de mennesker, der syr det billige (og dyre) tøj, vi 
køber i Vesten, skriger fotoet på handling og et behov for at rykke ved 
indgroede vaner og arbejdsvilkår i en branche med et tyndslidt socialt 
image.' 
</p><p><b class="ext-link">LÆS OGSÅ </b><a class="embeddedlink" href="http://politiken.dk/kultur/mode/ECE2571277/modebranchen-indfoerer-stram-selvjustits-efter-sag-om-ultratynd-model/">Modebranchen indfører stram 
selvjustits efter sag om ultratynd model</a></p><p>
De vigtigste elementer i det nye etiske charter for modebranchen, der blev 
offentliggjort i går, handler om sundhedstjek af modellerne, en aldersgrænse 
på 16 år for voksenarbejde, sund kost på jobbet og betaling for at arbejde. 
Der findes desuden en intention om mere synlighed omkring brugen af 
retoucherede billeder i reklamer og fotoserier. 
</p><h3>
Nyt og mere forpligtende charter 
</h3><p>
Man kan se på afsenderne af aftalen, at situationen efter Cover-fotoet er 
alvorlig. 
</p><div class="art-quote article-box">
<p class="quote"/>
<blockquote>
<p class="quote-txt">
</p><p class=" bl-elem">Vil man arbejde ved modeugerne i København, er der ikke noget valg</p>

</blockquote>
</div><p/><p>
Hvor det første charter i 2007 var en hensigtserklæring i silkebløde sætninger 
lavet mellem netværksorganisationen Danish Fashion Institute, der bl.a. 
organiserer shows under Copenhagen Fashion Week, og Landsforeningen mod 
Spiseforstyrrelser og Selvskade (LMS), er medunderskriverne denne gang fra 
den tunge ende af branchen. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/forbrugogliv/sundhedogmotion/ECE2554015/cover-beklager-tynd-model-denne-modeserie-skulle-vi-ikke-have-trykt/">Cover beklager tynd model: 
»Denne modeserie skulle vi ikke have trykt«</a></p><p>
Dansk Mode &amp; Textil og Wear er arbejdsgiverorganisationer med økonomisk 
vægt. De er klar over, at hvis der ikke tages affære nu, kan det komme til 
at koste ikke bare image, men kroner. 
</p><p>
Det betyder også, at mens de tidligere aftaler kun har handlet om modeugerne, 
gælder det nye charter året rundt. Det er vigtigt i en branche med mange 
aktører og private virksomheder med varierende interesse for social 
ansvarlighed. 
</p><h3>
Ikke et nyt fænomen 
</h3><p>
Der har ellers været masser af muligheder gennem årene for at stramme op. Det 
første etiske charter blev evalueret i 2009 (LMS var ikke imponeret). I 2011 
kom en opdatering, hvor man nævnte muligheden for et sundhedstjek af 
modeller, men det blev aldrig konkret. 
</p><p>
I udlandet har debatten om ultratynde modeller varet siden 1990’erne. Dengang 
talte man om <i>heroin chic</i>, og forargelsen var stor over at se Kate 
Moss med fremstående hofteskåle i reklamer for Calvin Klein. De blege, 
ultratynde modeller var dengang en reaktion mod 1980’ernes supermodeller, 
der havde flere former, mere hår og så sundere ud på billeder (selv om de 
ikke nødvendigvis var sunde). 
</p><p>
’Heroinpigerne’ blev efter nogle år afløst af andre kropstyper. Det siges, at 
Kate Moss begyndte at drikke fløde for at kunne være med, da moden skiftede, 
og hun er stadig blandt de højest betalte fotomodeller. 
</p><h3>
Hvem har ansvaret? 
</h3><p>
Alligevel dukker sager i stil med Covers op igen og igen. I 2014 måtte den 
australske designer Alex Perry undskylde for at have brugt en ultratynd 
model i et show ved Sydneys modeuge. I 2013 blev tøjkæden Urban Outfitters 
tvunget til at fjerne annoncer for underbukser, fordi modellen så 
undervægtig ud. 
</p><p>
Men hvem har ansvaret for, at vi præsenteres for disse meget tynde modeller? 
</p><p>
Kirstie Clements, chefredaktør for australsk Vogue fra 1999 til 2012, påtager 
sig i selvbiografien ’The Vogue Factor’ en del af ansvaret for udviklingen 
og peger på medskyldige som designere, stylister, fotografer og 
moderedaktører, der kun søger de tyndeste modeller. 
</p><p>
»Der er mandlige designere, jeg har lyst til at kvæle, men der er også 
kvindelige moderedaktører, der selv har haft en spiseforstyrrelse og bilder 
sig ind, at tøj ser flot ud i størrelse 0«. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/mode/ECE1528632/forening-kaemper-videre-mod-sygeligt-tynde-modeller/">Forening kæmper videre mod 
sygeligt tynde modeller</a></p><p>
Magasinet Cover bragte det famøse foto, men er sådan set ikke en del af 
modebranchen. Bladet har et nært forhold til annoncører og modeproducenter, 
men er et medie. 
</p><p>
Skal medierne tilslutte sig modebranchens etiske charter? Det må 
chefredaktørerne tænke over, men de kan formentlig snart sikre sig, at deres 
underleverandører har det nye etiske mærke. Der lægges op til, at bureauer, 
fotografer, modemesser, pr- og reklamebureauer tilslutter sig aftalen. 
</p><p class=" bl-elem">
Vil man arbejde ved modeugerne i København, er der intet valg. Der skal 
skrives under. Ellers havner man på en sort liste. Det kan – måske – betyde, 
at man mister arbejde. I hvert fald i Danmark. 
</p>	
</div>
</div></body></html>
