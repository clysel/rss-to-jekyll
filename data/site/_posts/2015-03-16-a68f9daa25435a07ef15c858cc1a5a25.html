---
layout:     post
title: 	    "Milliardæren, Riis og Sagan i fælles enorm forløsning"
post_author:	    
post_date:	    Mon, 16 Mar 2015 19:00:57 +0100
post_site:	    politiken.dk 
post_link:	    http://politiken.dk/sport/cykling/ECE2590003/milliardaeren-riis-og-sagan-i-faelles-enorm-forloesning/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Med to rungende jubelbrøl og armene hamrende begejstret mod himlen lod 
Tinkoff-Saxos slovakiske superstjerne Peter Sagan ingen i tvivl om, hvilken 
eksplosiv forløsning det var for ham endelig at kunne indfri forventningerne 
ved at suse over målstregen i Porto Sant’Elpidio ved Adriaterhavet som 
vinder af den 210 km lange 6. etape i Tirreno-Adriatico.
</p><p>
Det russiske mandskab med Bjarne Riis som sportslig leder har hele vejen 
gennmem det italienske WorldTour-løbet ydet en forbilledlig kollektiv 
indsats uden at høste den ultimative belønning.
</p><p>
Peter Sagan havde indtil i dag måttet tage til takke med to andenpladser, og 
klassementstrumfen Alberto Contador synes at have mistet muligheden for at 
gentage sidste års samlede gevinst, men der var ingen form for moralsk 
nedtur at spore i truppen under dagens lidt over fem timer lange styrkeprøve.
</p><h3>
Ubarmhjertige arbejdsbetingelser for anden dag i træk
</h3><p>
Tværtimod struttede rytterne af kampiver trods de vejrforhold, der for anden 
dag i træk bød på ubarmhjertige arbejdsbetingelser.
</p><p>
Øsende regn fra start til slut og lave temperaturer, der gjorde det nødvendigt 
at pakke kroppen så varmt ind som overhovedet muligt, havde aktørerne at 
kæmpe mod, men fra første færd leverede Tinkoff-Saxo varen vel vidende, at 
etapen kunne byde på en ny mulighed for Peter Sagan.
</p><p>
Lidt over halvvejs forcerede holdet voldsomt i front på rutens eneste stigning 
Montelparo med det formål at tvinge så mange som muligt af rivalerne i knæ.
</p><h3>
Flere af de skrappe sprintere blev knækket
</h3><p>
Taktikken gav udbytte, for en stor gruppe med topsprintere som briten Mark 
Cavendish (Etixx-Quick Step), amerikaneren Tyler Farrar (MTN-Qhubeka) og 
italieneren Sacha Modolo (Lampre-Merida) mistede terræn og fik aldrig 
tilslutning igen.
</p><p>
Resten af vejen fortsatte Tinkoff-Saxo med perfekt at beskytte den 25-årige 
slovak, og da han på den sidste km var overladt til sig selv, havde han 
ingen problemer med at finde den rette position.
</p><p>
Han satte sig på hjul af tyskeren Gerald Ciolek (MTN-Qhubeka), der havde sin 
norske holdkammerat Edvald Boasson Hagan som sin sidste fartpilot foran sig, 
og cirka 150 meter fra stregen skød Sagan ubesværet forbi og susede i mål en 
længde foran Ciolek og den belgiske mester Jens Debusschere (Lotto-Belisol).
</p><h3>
Blot Tinkoff-Saxos anden sejr i år
</h3><p>
For Tinkoff-Saxo var det blot sæsonens anden sejr, efter at Alberto Contador 
triumferede på kongeetapen i Ruta del Sol for godt tre uger siden.
</p><p>
Derfor kommer slovakkens opvisning utvivlsomt som en enorm befrielse for 
holdets russiske ejer, milliardæren Oleg Tinkov, der angiveligt spenderer 30 
mio. kr. årligt på Sagan, og for Bjarne Riis.
</p><p>
Og den udløser utvivlsomt også et velbegrundet håb om, at succesen fortsætter 
allerede på søndag i den italienske klassiker Milano-Sanremo.
</p><h3>
Dansk debutant på fornem fjerdeplads
</h3><p>
Den 22-årige danske debutant Magnus Cort (Orica-GreenEdge) leverede et nyt 
bevis på, at han er parat til at tage kampen op med de etablerede stjerner.
</p><p>
Efter en lidt vanskelig start i to franske endags løb for et patr uger siden, 
gjorde Cort sig allerede positivt bemærket i forrige søndags Strade Bianche, 
og han har fulgt op på de takter i den aktuelle, meget krævende udfordring.
</p><p>
Den dansker forcerede i dag kraftigt på de sidste meter og erobrede 
fjerdepladsen efter allerede på 2. etape at have været med fremme som nr. 6 
i spurten, og hans sikrede sig dermed også sit første point til 
WorldTour-ranglisten
</p><h3>
Ingen ændringer i toppen sammenlagt
</h3><p>
Sammenlagt medførte dagens etape ingen ændringer af betydning, idet alle de 
bedst placerede formåede at holde sig med fremme.
</p><p>
Top-10 ser inden den afsluttende enkeltstart på 10 km i morgen med San 
Benedetto del Tronto som centrum således ud:
</p><p>
1. Nairo Quintana (Movistar), 2. Bauke Mollema (Trek) 39 sekunder, 3. 
Rigoberto Uran (Etixx-Quick Step) 48, 4. Thibaut Pinot (FDJ) 57, 5. Contador 
1.03 minut, 6. Adam Yates (Orica-GreenEdge) 1.04, 7. Domenico Pozzovivo 
(Ag2r-La Mondiale) 1.06, 8. Joaquim Rodriguez (Katusha) 1.07, 9. Steven 
Cummings (MTN-Qhubeka) 1.12, 10. Wouter Poels (Sky) 1.13.
</p><h3>
Første sejr i ni måneder
</h3><p>
Det var første gang, Sagan stod øverst på sejrspodiet, siden han 29. juni 
sidste år hjemførte det nationale mesterskab, og ved den lejlighed var han 
faktisk ikke engang først over stregen.
</p><p>
Det var derimod tjekken Zdenek Stybar (Etixx-Quick Step). De to nationer 
afviklede deres medaljestrid sammen, og kårede naturligvis hver sin 
titelindehaver, men ved den lejlig slog Stybar altså Sagan i spurten.
</p><p class=" bl-elem">
Derfor ligger slovakkens sejr i dag reelt nøjagtigt ni måneder tilbage, idet 
han 16. juni 2014 slog til på 3. etape i Tour de Suisse, hvor han i øvrigt 
også point pointkonkurrencen, ligesom det skete godt halvanden måned senere 
for tredje år i træk i Tour de France.
</p>	
</div>
</div></body></html>
