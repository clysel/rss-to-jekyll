---
layout:     post
title: 	    "Vejrsatellit eksploderer efter pludselig temperaturstigning"
post_author:	    Martin Bernth
post_date:	    Wed, 04 Mar 2015 06:07:48 +0000
post_site:	    ing.dk 
post_link:	    http://ing.dk/artikel/vejrsatellit-eksploderer-efter-pludselig-temperaturstigning-174516
---
<html><body><div><section class="body"><p>Den 3. februar gik en ældre amerikansk vejrsatellit pludselig helt i opløsning i sit kredsløb og eksploderede i 43 nye stykker rumskrot. Eksplosionen skete umiddelbart efter, at man havde registreret et kraftigt temperaturhop i satellittens elsystem, <a href="http://www.reuters.com/article/2015/03/03/us-usa-space-explosion-idUSKBN0LZ1YA20150303?feedType=RSS&amp;feedName=scienceNews">skriver Reuters.</a></p>
			<p>Ifølge det amerikanske flyvevåben, der ejer satellitten, er der tale om en ældre satellit, som egentlig kun fungerede som reserve i et syv enheder stort netværk af vejrsatellitter. Den nu eksploderede satellit blev opsendt i 1995, men allerede taget ud af primær drift i 2006.</p>
			<p>Den 3. februar registrerede operatører en pludselig temperaturstigning og lukkede hurtigt ned for satellittens ikke-essentielle funktioner, men satellitten mistede evnen til at positionere sig selv.</p>
			<p>Omtrent samtidig kunne det fællesmilitære kommandocenter <a href="http://en.wikipedia.org/wiki/Joint_Space_Operations_Center">JSPOC</a> registrere vragrester i nærheden af det område, hvor satellitten var. Vejrsatellitten var placeret i et 800 kilometer højt polarkredsløb.</p>
			<p>Den uheldige satellit er dog ikke den første vejrsatellit, der pludselig eksploderer. I 2004 eksploderede en satellit i samme netværk efter 13 års tro tjeneste. Satellitten var dog taget helt ud af brug, og batterierne var således blevet afladet og det ombordværende kvælstof tømt af.</p>
			<p>Kun omtrent seks kilo af fremdriftsmidlet hydrazin var ifølge myndighederne den eneste tilbageværende energikilde om bord. Mens hændelsen den 3. februar stadig efterforskes af det amerikanske militær var den anslåede årsag til uheldet dengang ifølge <a href="http://spacenews.com/20-year-old-military-weather-satellite-wasnt-first-of-its-kind-to-explode/">mediet Space News</a>  netop 'fremdrift', uden at det uddybes nærmere.</p>
		</section></div></body></html>
