---
layout:     post
title: 	    "Nu kan en papirstrimmel diagnosticere ebola på 10 minutter"
post_author:	    Adam Fribo
post_date:	    Wed, 25 Feb 2015 10:46:20 +0000
post_site:	    ing.dk 
post_link:	    http://ing.dk/artikel/nu-kan-en-papirstrimmel-diagnosticere-ebola-paa-10-minutter-174348
---
<html><body><div><section class="body"><p>En ny test udviklet på det amerikanske universitet MIT kan give lynhurtigt svar på, om en person har ebola, gul feber eller dengue feber.</p>
			<p>Ligesom de klassiske graviditetstests bruger den nye enhed lateral flow-teknologi, og testen fungerer ved, at en prøve af patientens blod løber igennem papirstrimlen.</p>
			<p>I strimlen er der nanopartikler af sølv i forskellige farver linket til antistoffer, der detekterer henholdsvis ebola, dengue feber og gul feber. Når virus matcher et af antistofferne på strimlen, vil det blive opfanget af nanopartiklerne, der så bliver synlige.</p>
			<p>Der dannes en farvet stribe på samme måde, som man kender det fra graviditetstests - og det bliver tydeligt, om patienten har en af de relevante sygdomme.</p>
			<p>»Når vi kører en prøve igennem strimlen, så har patienten gul feber, hvis der viser sig en orange stribe, en rød stribe betyder, at vedkommende har ebola, og hvis striben er grøn, ved vi, at personen har dengue feber,« udtaler gæsteforsker Kimberly Hamad-Schifferli fra MITs institut for mekanisk teknologi, i en <a href="http://newsoffice.mit.edu/2015/ten-minute-ebola-test-0224">pressemeddelelse</a>.</p>
			<p><figure class="plugin right zoomable"><img data-original-image="http://ing.dk/sites/ing/files/mit-ebola-detection-01_0.jpg" src="http://ing.dk/sites/ing/files/styles/w1120_media_right/public/mit-ebola-detection-01_0.jpg?itok=fZsy8FTv" alt=""/><figcaption>Sådan ser den nye test fra mit indtil videre ud. <cite>Foto: MIT</cite></figcaption></figure></p>
			<p>Testen har været fire år undervejs, og forskningen bag er offentliggjort i det videnskabelige tidsskrift <a href="http://pubs.rsc.org/en/Content/ArticleLanding/2015/LC/C5LC00055F#!divAbstract">Lab on a Chip</a>.</p>
			<p>I dag testes patienter for ebola ved hjælp af blodprøver, der skal sendes til laboratorier og undersøges ved hjælp af polymerfase kædereaktion. Metoden er præcis, men den er også tidskrævende. Det skyldes blandt andet, at blodprøven løbende skal opvarmes og nedkøles, for at man kan kopiere den mængde dna, der skal bruges for at give et sikkert svar.</p>
			<p>Det kan tage alt fra timer til dage, men den nye test kan give svar på 10 minutter.</p>
			
			<p>Forskerne ser testen som en mulighed de steder, hvor den krævende teknologi til test af blodprøver ikke er tilgængelig. Det kan give mulighed for at tage forholdsregler hurtigt, og så kan en PCR-test bekræfte senere.</p>
			<p>»Hvis du er i marken uden adgang til elektricitet eller avanceret teknologi, og du vil vide, om en patient har ebola, så kan denne test hurtigt fortælle dig, at du måske ikke skal placere den pågældende patient i et venteområde med andre mennesker, der måske ikke er syge,« siger professor Lee Gehrke fra MIT og Harvard, der også har været med til at udvikle testen.</p>
			<p>Ifølge forskerne kan testen også modificeres til at detektere andre sygdomme ved at kæde nanopartiklerne sammen med andre antistoffer.</p>
		</section></div></body></html>
