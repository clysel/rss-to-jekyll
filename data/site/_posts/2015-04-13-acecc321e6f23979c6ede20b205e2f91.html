---
layout:     post
title: 	    "Nettets nye noteapparat flytter (endnu) mere magt til brugerne"
post_author:	    
post_date:	    Mon, 13 Apr 2015 16:26:08 +0200
post_site:	    politiken.dk 
post_link:	    http://politiken.dk/magasinet/feature/ECE2626242/nettets-nye-noteapparat-flytter-endnu-mere-magt-til-brugerne/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Idag er rapperen <b>Eminem</b> en gigant. Med millioner af solgte albums og 
ikke mindst filmen ’8 Mile’ har han et navn, der rækker langt ud over 
hiphop. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00927/DJ_Hero_Launch_Conc_927896" data-id="927896" data-imgtype="jpg" data-caption="Eminem. Amerikansk rapper fra Detroit. Født i 1972 som Marshall Bruce Mathers. Kalder sig også Slim Shady. Trods identitetslegen har Eminem ofte et personligt udgangspunkt. Det gælder også de fodnoter, han netop har sat på sine tekster hos Genius. Foto: AP Photo/Matt Sayles"/><p>
Men tilbage i 1999 var Eminem en forholdsvis ukendt hvid knægt i en verden 
domineret af afroamerikanere. Det ændrede singlen ’My Name Is’. 
</p><p>
Nummeret blev indspillet i ét hug, da Eminem første gang besøgte hiphopmogul 
og producer Dr. Dres studie. Eminem kom fra små kår i Detroit og var vant 
til at skulle spare sammen længe for at få en time i et studie, så han 
spildte ikke tiden med at indspille nummeret igen og igen. 
</p><p>
Men det var dog først et par måneder senere, at forandringen indtraf. Eminem 
overnattede på sofaen hos en ven i New Jersey og så en sen nattetime videoen 
til ’My Name Is’ få premiere på MTV: 
</p><p>
»Det var dér, jeg tænkte: O.k., nu er det ikke bare for sjov længere. Sådan 
havde vi ellers lidt haft det i studiet med Dre og alt det der. Men da 
singlen først udkom, ændrede det mit liv. Øjeblikkeligt. Jeg kunne ikke gå 
på gaden mere. Fra den ene dag til den anden. Det gik fra dagen før, hvor 
jeg gik rundt og lavede, hvad fanden jeg nu havde lyst til, for ingen 
vidste, hvem fanden jeg var, til <i>holy shit</i>, folk følger efter os. Det 
var sindssygt. Pludselig blev det hele virkeligt – det var meget at skulle 
håndtere på én gang«. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00927/_____Intet_navn_____927904" data-id="927904" data-imgtype="jpg" data-caption="Genius. Tidligere Rap Genius. Oprindelig en hjemmeside, hvor man med fodnoter kunne forklare hiphoptekster for hinanden. I dag er Genius mere en ide om at sætte fodnoter på alle internettets hjemmesider med funktionen Genius Beta."/><p>
Historien om Eminems katapult af en debutsingle kan man læse i hans egen 
version på hjemmesiden Genius.com. Sammen med de andre kommentarer og 
anekdoter, Eminem har tilføjet som fodnoter til et stort udvalg af sange og 
tekster fra hans enorme bagkatalog. Det er den slags, der gør <b>Genius</b> 
til et af de mest interessante steder på nettet lige nu. Og ikke kun for 
musiknørder. Perspektiverne er langt større. 
</p><h3>
Hele verden annoteret 
</h3><p>
Genius er en hjemmeside, hvor man kan lægge tekster op. Sangtekster, 
historiske tekster, litterære tekster, nyheder, sportsresultater og alle 
andre former for tekst. Når teksterne først er lagt ud, kan alle og enhver 
gå i gang med at skrive fodnoter, det, Genius selv kalder annoteringer, til 
teksterne – både som helhed og til et enkelt ord eller en enkelt sætning. 
Som ambitionen lyder på forsiden af Genius.com: ’Annotate the World’. 
</p><p>
Forestil dig, at alle bøger på biblioteket, alle sange på Spotify, alle 
nyheder i avisen har en kopi på Genius. En kopi, hvor folk frit kan skrive 
deres egne noter i margen. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00927/Moby_Dick_927900" data-id="927900" data-imgtype="jpg" data-caption="Moby Dick. Roman af Herman Melville fra 1851. Dengang en fiasko, i dag anset som en af de store amerikanske fortællinger. Første sætning har mytologisk status i litteraturhistorien: »Kald mig Ismael«. Som forfatteren Margaret E. Atwood har sagt til The Atlantic: »Kald mig Ismael. Tre ord. Power-packed. Hvorfor 'Ismael'? Det er ikke hans rigtige navn. Hvem taler han til? Øh?«."/><p>
Med fodnoter kan de forklare, hvad man skal lægge i den første sætning af <b>’Moby 
Dick’</b>, eller med et satellitfoto vise, hvor den faktiske Tom’s 
Restaurant i Suzanne Vegas sang ’Tom’s Diner’ ligger i New York. Men det 
stopper ikke der. Genius er i gang med at udvide. Med Genius Beta kan man 
via sin browser nu skrive fodnoter på alle nettets hjemmesider. Alt kan 
forklares. Eller diskuteres. 
</p><p>
For Genius er en blanding af sociale medier som Facebook og en kollektiv 
vidensbank som Wikipedia, hvor indholdet skrives af brugerne selv. Et 
hastigt voksende fænomen, hvor folkene bag har ualmindeligt store 
armbevægelser. 
</p><p>
Som den ene af de de tre grundlæggere, Ilan Zechory, forklarede for et par år 
siden, sigter Genius mod at blive en kulturel institution på linje med netop 
Facebook og Wikipedia: 
</p><p>
»Vores mål er at blive en af internettets bærende søjler«. 
</p><p>
Dengang skrydende Zechory, at de »håber at annotere Wikipedia en dag«. Det er 
de med Genius Beta i gang med nu. 
</p><p>
Zechory har altså noget at have selvtilliden i. Genius har i dag 30 millioner 
brugere om måneden, og i løbet af de seneste fire år har startup-projektet i 
New Yorks Brooklyn tiltrukket godt 60 millioner dollars fra store 
investeringsselskaber som Andreessen Horowitz samt forretningsmanden og 
milliardæren Dan Gilbert. De tror alle på, at lige præcis dette 
’vidensprojekt’ vil ændre internettet. 
</p><h3>
Hvad mener Kendrick Lamar? 
</h3><p>
Indtil videre er der rundt regnet 50 millioner fodnoter i margen på 1 million 
tekster. Og Eminem er ikke den eneste, der har givet sine egne tekster ord 
med vejen. Mellem begejstrede amatøreksperter blander forfattere, musikere 
og universitetsprofessorer sig i arbejdet med at sætte oplysende noter på 
tekster. 
</p><p>
Det er demokratisering af viden, hvor alle kan deltage i at øge den samlede 
information og indsigt i verden. Og når kilderne til bøger eller sange selv 
blander sig, tager de magten over informationer tilbage – i stedet for at 
overlade mening og magt til de gamle medier. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00927/Rick_Rubin_927898" data-id="927898" data-imgtype="jpg" data-caption="Rick Rubin. Amerikansk producer inden for hiphop, pop, metal og country. Født 1963. Den mest indflydelsesrige musikskikkelse de seneste 30 år. Foto: AP Photo/Evan Agostini"/><p>
Den anerkendte producer <b>Rick Rubin</b> har sat gule fodnoter ind i en bunke 
af sange, han har været involveret i. Fra Beastie Boys og Slayer til Dixie 
Chicks, Johnny Cash og Kanye West. 
</p><p>
Også sangeren Michael Bolton har sat fodnoter i en Kanye West-sang, ’Never Let 
Me Down’, sangerinden Sia gennemgår sin personlige deroute bag sangen 
’Chandelier’, og den Pullitzer-vindende forfatter Michael Chabon 
dechifrerede i februar rapperen Kendrick Lamars moralske refleksioner i 
sangen ’The Blacker The Berry’. 
</p><h3>
Tre ballademagere fra Yale 
</h3><p>
Folkene bag Genius har haft stort held med at tiltrække verdens opmærksomhed. 
Selv om det ikke altid har været under positive overskrifter. 
</p><p>
Genius blev grundlagt af <b>Tom Lehman, Ilan Zechory og Mahbod Moghadam</b>. 
Tre studiekammerater, der mødte hinanden på eliteuniversitetet Yale. Eller 
tre <i>brogrammers</i>, som de er blevet kaldt. Tre mandlige programmører, 
der gik i gang med at bygge en hjemmeside op, hvor entusiastiske hiphoppere 
i første omgang kunne udlægge raptekster for hinanden. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00927/LOW_RES_PREVIEW_____927895" data-id="927895" data-imgtype="jpg" data-caption="(fra venstre) Tom Lehman. Født 1984, en af Genius' tre grundlæggere. Den tekniske ekspert. Stoppede hos en hedge fund for at hellige sig Genius. Stod bag den første simple programmering af de fodnotesystem, der i dag har en million besøgende dagligt. Ilan Zechory. Født 1984, en af Genius' tre grundlæggere. Den eftertænksomme af dem. Sagde op hos Google for at starte Genius. Forsøgte engang at forklare rapperne Kanye West og Nas, hvor en 'pseudorapper' som Drake var nemmere at identificere sig med. En intellektualisering af hiphop, som Genius har fået kritik for. Mahbod Moghadam. Født 1983, en af Genius' tre grundlæggere. Var netop blevet fyret fra et advokatfirma på grund af et satirisk memo, da han helligede sig Genius. Moghadams konfliktsøgende stil var med til at give dem en rebelsk kant. Til at starte med. I dag er ambitionen at blive taget seriøst, og Moghadam er ude. De to andre taler stdig varmt om vennen Moghadam, men han bliver langsomt skrevet ud af fortællingen om Genius. Gakker stadig ud på blandt andet Twitter. Foto: Brian Ach/Getty Images for TechCrunch"/><p>
En tidligere medstuderende har fortalt: 
</p><p>
»De var ikke pothoveder, der spillede videospil. De var pothoveder, der 
diskuterede Kierkegaard«. 
</p><p>
Det hele begyndte en aften i 2009, da de tre venner hang ud i Lehman og 
Zechorys lejlighed i East Village, New York. I en sød duft af pot lyttede de 
til rapperen Cam’rons ’Family Ties’. Lehman spurgte Moghadam, hvad Cam’ron 
mon mente med linjen: 
</p><p>
»80 holes in your shirt, there: your own Jamaican clothes«. 
</p><p>
Et døgn senere lå Moghadams hurtige, let afstumpede svar om fattige 
jamaicaneres hullede tøj på nettet i den første simple version af Genius, 
som Lehman havde programmeret om natten. Et nyt greb om internettet var 
født. De kaldte det i første omgang Rap Exegesis. Siden blev det ændret til 
Rap Genius, som sitet hed i flere år. Og især Moghadams respektløse adfærd 
og evne til at råbe op kom til at tegne profilen på Rap Genius. 
</p><h3>
Ballade i den kreative overklasse 
</h3><p>
Da først hjemmesiden begyndte at vinde frem, og investeringsmillionerne 
rullede ind fra Californien, holdt de ikke sig ikke tilbage med at formulere 
ambitionerne. Zechory sagde til tv-kanalen CNBC, at Rap Genius ville blive 
»større end Facebook, større end Google«. Moghadam tog den et skridt videre, 
da facebookgrundlæggeren <b>Mark Zuckerberg</b> blev stødt over, at 
Moghadam havde lagt et billede af Zuckerberg fra en privat fest ud på 
nettet. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00927/Facebook_Scheme_Arr_927905" data-id="927905" data-imgtype="jpg" data-caption="Mark Zuckerberg. Amerikansk iværksætter og grundlægger af Facebook, født 1984. Sin egen vægt værd i diamanter. Eller bare god for 35 milliarder dollars. Pudsigt, at hans konflikt med Genius handlede om en krænkelse af privatsfæren. Det var Zuckerberg, der for fem år siden fastslog, at privatsfærens tidsalder er ovre. Foto: AP Photo"/><p>
I et interview umiddelbart efter sagde Moghadam: 
</p><p>
»Zuck can suck my dick«. 
</p><p>
Og et par uger senere var det milliardæren Warren Buffett, der fik samme 
besked. Der var ingen ende på Moghadams fornærmelser og krigserklæringer. 
Men for to år siden fortalte han, at han havde fået bortopereret en 
hjernesvulst. Han hævdede, at smerten fra svulsten havde gjort ham 
ualmindeligt ond i sulet. 
</p><p>
Selv om Moghadam bagefter lovede, at 2014 skule være et ydmygt år, sad det 
ukontrollable åbenlyst ikke kun i svulsten. Allerede i maj gik han langt 
over stregen, da han satte noter i massemorderen Elliot Rodgers manifest med 
både lumre og opmuntrende vendinger. 
</p><p>
Herefter trak han sig fra firmaet. De to andre grundlæggere omdøbte projektet 
til Genius og understregede, at nu handlede det om at skabe oplysning – og 
ikke at blive en del af internettets suspekte mørkekamre. 
</p><h3>
Eksperter og lommefilosoffer 
</h3><p>
I dag har Genius ikke kun skilt sig af med deres løsgående missil, de har også 
løst konflikterne med både Googles altafgørende søgemaskine og 
rettighedshaverne til teksterne i deres enorme tekstbibliotek. De har 
flyttet hovedkvarteret fra hipsterområdet Williamsburg til 40.000 
kvadratmeter i en 4- etagers bygning i det sydlige Brooklyn. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00927/_____Intet_navn_____927903" data-id="927903" data-imgtype="jpg" data-caption="Lisbeth Klastrup. Lektor ved IT-Universitetet i København, født 1970. Forsker i sociale medier som Facebook og Twitter samt tværmedial storytelling. Heruder også fænomener som kollektive fællesskaber og brugeradfærd. Foto: Christoffer Regild"/><p>
Nu er den store udfordring at blive taget alvorligt og at få alle til at 
deltage i arbejdet med at sætte fodnoter på hele internettet. Uden at de 
river hovedet af hinanden. 
</p><p>
Den danske forsker i sociale medier <b>Lisbeth Klastrup</b> påpeger nogle af 
faldgruberne ved at skabe en brugerdrevet vidensbank: 
</p><p>
»Skal Genius blive en succes i den store målestok, skal de virkelig være 
opfindsomt anderledes end dem, som er der i forvejen. Hvis en anden crowd 
source-side som <b>Wikipedia</b> allerede dækker mange af de samme behov som 
Genius, kan det være svært at skelne dem fra hinanden. Samtidig skal de 
prøve at styre uden om eksempelvis den kommentarkultur, der er et problem 
for Facebook for tiden. Den opleves jo af mange som uproduktiv. Hvis der er 
for meget bitchslapping eller trolling, skal der ikke særlig meget til, før 
folk siger: Det her får jeg ikke noget ud af«. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00927/_____Intet_navn_____927902" data-id="927902" data-imgtype="jpg" data-caption="Wikipedia. En nonprofit-encyklopædi på nettet, der skrives og reguleres af brugerne. Studier viser, at pålideligheden er på højde med Encyckopedia Britannica. For Genius er Wikipedia den gamle verden. Derfor ligner wikiopslaget om Genius også et graffitimalet venteværelse - fuldt af fodnoter. Hvis man læser det med Genius Beta."/><p>
Den fare er Genius opmærksom på. De har moderatorfunktioner, et ratingsystem 
af fodnoterne samt en række særlige centrale skribenter, der er blåstemplet 
af Genius – såsom Eminem, Sia og Rick Rubin – til at hæve niveauet i den 
kollektive intelligens. Sidstnævnte bygger på tanken om, at sammen er <i>vi</i> 
klogere end <i>du</i> og <i>jeg</i>. Hvilket dog ikke er uden problemer. 
</p><p>
»Genius kommer sandsynligvis også til at løbe ind i samme problem som 
Wikipedia: at sikre sig, at deres tekster er af god nok kvalitet, så folk 
gider bruge sitet. De har brug for nogle mekanismer, der sikrer 
pålideligheden. Faren ved den her form for kollektiv intelligens er jo, at 
det ikke altid er Bob Dylan-eksperten, der skriver om Dylan, men også den 
17-årige gymnasiedreng. Og vi lever nu engang i en verden, hvor der er 
forskel på, hvad folk faktisk ved noget om – og det skal kollektivet også 
tage højde for«, siger Lisbeth Klastrup. 
</p><h3>
Fremtidens journalistik? 
</h3><p>
Niveauet er kollektivt allerede løftet betragteligt siden Moghadams første 
vildskud om rapperen Cam’rons jamaicanske reference. Blandt andet har 317 
fodnoter givet læsningen af T.S. Eliots ’The Waste Land’ litterær tyngde. 
</p><p>
Men nu forsøger Genius også at sætte mere skik på den vildtvoksende 
fodnotesamling gennem et stærkt redaktørhold. 
</p><p>
I januar hentede de en af verdens mest respekterede musikkritikere, <b>Sasha 
Frere-Jones</b>, fra The New Yorker. I fodboldforstand et transferskifte i 
Cristiano Ronaldo-klassen. Gennem mere end ti år har Frere-Jones været med 
til at sætte standarden for popkritik i USA. Nu sætter han fodnoter og 
debatterer med brugerne på Genius. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00927/Sasha_Frere-Jones_927899" data-id="927899" data-imgtype="jpg" data-caption="Sasha Frere-Jones. Amerikansk forfatter, journalist og musikkritiker. Født i 1967 som Alexander Roger Wallace Jones. Fra 2004 til nu har Frere-Jones med sin essayistiske stil og til tider provokerende pointer (om blandt andet forholdet mellem race og musik) været en markant stemme i The New Yorker. Foto: Piera Gelardi"/><p>
En anden journalist, der er rykket fra at skrive i The New York Times til en 
stilling som redaktør på Genius, er Christopher Glazek. 
</p><p>
Over e-mail fortæller han, at selv om han har kendt Ilan Zechory siden deres 
tid sammen på Yale, var det først, da de gik fra at forklare raptekster til 
at ville gøre alt fra finansrapporter til farmaceutiske videnskabsartikler 
nemmere at forstå, at han for alvor blev tiltrukket af ambitionen bag 
Genius. 
</p><p>
»Det annoterede internet er uundgåeligt. Om det bliver Genius, der 
perfektionerer det, må vi se, men det er dét, vi arbejder på. Vi vil være en 
del af selve fabrikationen af internettet. Sammenligningen med Wikipedia er 
et godt udgangspunkt, men Genius er en fantastisk tilføjelse til Wikipedia, 
der gør det muligt at skabe sammenhænge, som Wikipedia specifikt forbyder. 
Når du eksempelvis læser, at Alice Walton kørte en kvinde over og dræbte 
hende i 1989, kan Wikipedia ikke fortælle dig, hvilke andre milliardærer der 
har kørt mennesker ihjel – der kan man kun fokusere på det enkelte emne. 
Genius gør det muligt at analysere på tværs af viden og skabe 
krydsreferencer«. 
</p><p>
Både Frere-Jones og Glazek ser i udgangspunktet stadig sig selv som 
journalister. Men Genius er vejen mod fremtidens journalistik, hvor det 
gamle hierarki mellem læseren og journalisten er brudt ned. Med Genius har 
hverken journalisten eller Shakespeare-forskeren for den sags skyld ret til 
det sidste ord. 
</p><p>
Som noget af det første har Glazek sat noter på sin egen artikel om den 
kontroversielle kunsthandler og mæcen Stefan Simchowitz i The New York 
Times, hvor Simchowitz blandt andet blev kaldt ’kunstverdenens beskyttende 
engel fra helvede’ i overskriften. 
</p><p>
»Mine egne fodnoter var rimelig glorificerende, men der, hvor det blev 
interessant, var, da hovedpersonen (Stefan Simchowitz) dukkede op på Genius 
og selv begyndte at tilføje fodnoter (som svar til Glazeks noter, hvor 
Simchowitz forsvarede sine metoder, red.). Jeg tror, at det bliver normalt 
for journalister, der skriver i lange formater, at sætte fodnoter i deres 
artikler, give dem en slags director’s cut- kommentarspor. Men Genius vil 
også lade folk udefra og andre eksperter kommentere specifikke steder i 
artikler«, siger Glazek. 
</p><p>
Bare tanken om den bugnende informationsmængde og de mange fodnoter, man skal 
springe over for at få læst en tekst færdig, kan give folk stress. Og der er 
også en uafklaret spænding mellem fortolkninger og fakta. Men Glazek er 
overbevist om den kollektive intelligens’ styrke. Som han i god holdånd for 
Genius siger: 
</p><p>
»På Genius kan vi godt lide at sige, at vi er i gang med at ændre forståelsen 
af, hvad et geni er: Det er <i>kollektiv aktivitet</i> i stedet for<i>individuel 
identitet</i>«. 
</p><p class=" bl-elem"><i class=" bl-elem">Publiceret 13. april 2015</i></p>	
</div>
</div></body></html>
