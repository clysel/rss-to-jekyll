---
layout:     post
title: 	    "Satellit på langfart tager fejlslagen planet under luppen"
post_author:	    Jens Ramskov
post_date:	    Sat, 09 May 2015 12:00:09 +0000
post_site:	    ing.dk 
post_link:	    http://ing.dk/artikel/satellit-paa-langfart-tager-fejlslagen-planet-under-luppen-175943
---
<html><body><div><section class="body">
			<p>Efter næsten otte års rumfærd er Nasa-satellitten Dawn ankommet til sin endestation ved dværgplaneten Ceres i asteroidebæltet.</p>
			<p>Her skal den studere den største af alle objekter i asteroidebæltet, så forskerne kan sammenligne Ceres med det næststørste objekt, Vesta, som Dawn besøgte i 2011-12.</p>
			<p>De to er meget forskellige. Ceres vejer tre en halv gang så meget som Vesta. Den er tilnærmelsesvis kuglerund som Jorden og de øvrige planeter. Vesta er deform på en uregelmæssig måde.</p>
			<p>Med en og samme satellit får forskerne derfor mulighed for at sammenligne opbygning, massefylde og homogenitet af objekter, som begge havde chancen for at vokse sig store og blive til planeter, men som fejlede i deres forsøg – sandsynligvis påvirket af tilstedeværelsen af den store nabo længere ude i solsystemet, planeten Jupiter.</p>
			<p><aside class="plugin reference info_graphics">
			  <a class="content" href="http://ing.dk/infografik/saadan-skal-dawn-undersoege-ceres-175972">
			    <img src="http://ing.dk/sites/ing/files/styles/w1120_reference_illustration/public/thumb-01_3.png?itok=WmMLtbfl" alt=""/>  </a>
			  
			</aside></p>
			<p>Dawns måleinstrumenter kunne vise, at Vesta i sin opbygning minder meget om solsystemets inderste planeter: Merkur, Venus, Jorden og Mars. Vesta har ligesom Jorden en kerne af jern, som er omgivet af en kappe og en skorpe. Der findes kløfter, kratere og bjerge, der er op til dobbelt så høje som Mount Everest.</p>
			<p>Om Ceres ved man allerede, at den i højere grad minder om de isholdige objekter i det ydre solsystem. Mens Vesta er knastør, består en fjerdedel af Ceres’ masse af vand, og en del af vandet kan tænkes at findes i flydende form under overfladen.</p>
			<p>For et par år siden opdagede det europæiske Herschel-rumteleskop, at der hvert sekund blev udsendt seks kg vanddamp fra Ceres.</p>
			<p>Christopher Russell fra University of California, Los Angeles, der er videnskabelig leder af Dawn-missionen, har forklaret, at objekter som Vesta og Ceres har været Jordens byggeelementer og leveret henholdsvis jern og vand.</p>
			<p>Hubble-rumteleskopet, som har leveret de hidtil bedste billeder af Ceres, kunne i 2004 se, at der var et lille og usædvanligt lyst område på overfladen af dværgplaneten.</p>
			<p>Under sin færd mod Ceres de seneste måneder kunne Dawn først tage billeder af den lysende plet og siden, da den kom tættere på, se, at der var tale om to pletter – en meget lys og en noget svagere.</p>
			<p>Er der tale om silikater, is, reflekterende materialer efterladt fra en kollision eller noget helt andet? Det ved forskerne ikke endnu.</p>
			<p>Men nu, hvor Dawn er kommet i kredsløb om Ceres, bliver det muligt at tage billeder med en opløsning i første omgang på 1,3 km og siden på 35 meter, i takt med at Dawn kommer tættere og tættere på sin vært. Det kan forhåbentlig være med til at give et svar.</p>
			<h2>Fire observationsbaner</h2>
			<p>Dawn blev indfanget af Ceres’ tyngdefelt 6. marts efter sin færd fra Vesta, som nu befinder sig på den modsatte side af Solen i forhold til Ceres. Satellitten brugte herefter sine ionmotorer til ganske langsomt at placere sig i et kredsløb om Ceres i en højde af ca. 13.500 km, hvilket blev nået 23. april.</p>
			<p>Herefter er Dawn begyndt på sit videnskabelige arbejde. Bl.a. vil det være interessant, om Dawn kan se vanddamp blive skudt ud i rummet.</p>
			<p>Marc Rayman, der er chefinge­niør på Dawn-missionen, oplyser dog, at det ikke bliver en let sag.</p>
			<p>For det første er der den mulighed, at der slet ikke er vanddamp mere, da Ceres nu befinder sig længere borte fra Solen, end da Herschel-rumteleskopet gjorde sin opdagelse. For det andet er Dawns instrumenter ikke designet til at studere objekter med en atmosfære.</p>
			<p>Det bedste måde at detektere vanddamp fra Dawn på vil derfor være at se små ændringer i det lys, der passerer gennem eventuel vanddamp.</p>
			<p>Dawn kan dog ikke se direkte mod Solen, men muligvis kan satellitten, mens den befinder sig på nattesiden af Ceres, opfange svage signaler af lys, der spredes af vandmolekyler.</p>
			<h2>Klar til at rykke tættere på</h2>
			<p>Dawn er dog allerede klar til at rykke tættere på Ceres fra sin nuværende omløbsbane.</p>
			<p>Satellitten vil 9. maj gå i en spiralformet bane, der vil bringe den ned i en højde af ca. 4.400 km, hvor den skal være i tre uger. Herfra vil den kunne tage endnu skarpere billeder med sit kamera og bruge sit spektrometer, der kan være med til at identificere mineraler på overfladen.</p>
			<p>De følges af et kredsløb i endnu lavere høj de med en varighed på næsten to måneder.</p>
			<p>De mest spændende målinger vil dog først begynde sidst på året, når Dawn når ned i sin laveste højde: 374 km over Ceres.</p>
			<p>I dette kredskøb vil instrumenter måle energien af gammastråling og neutroner, der frigives fra atomer på overfladen og lige under, når de rammes af kosmisk stråling, eller i gammastrålingens tilfælde udsendes fra radioaktive grundstoffer. Det kan bruges til at bestemme materiale­sammensætningen.</p>
			<h2>Forstyrrende uregelmæssigheder</h2>
			<p>Dawn vil i dette kredsløb være forstyrret af små uregelmæssigheder i Ceres’ tyngdefelt.</p>
			<p>Små ændringer i satellittens hastighed vil pga. Dopplereffekten give anledning til små ændringer i frekvensen for radiosignalerne, der modtages på Jorden. Ved at analysere disse kan forskerne udlede noget om den indre struktur for Ceres.</p>
			<p>Når Dawn løber tør for brændstof på et tidspunkt, når missionen er afsluttet ved udgangen af juni 2016, vil satellitten forblive i kredsløb om Ceres, da dværgplaneten ikke har en atmosfære, der kan påvirke satellittens bevægelser.</p>
			<p>Uden brændstof kan ionmotorerne dog ikke rette instrumenterne mod Ceres eller solpanelerne i retning mod Solen. Batterierne vil gå døde i løbet af få timer.</p>
			<p>Nasas Planetary Protection Office har fastsat et krav om, at Dawn ikke må kollidere med Ceres inden for en periode på 20 år efter afslutningen af missionen. Det skyldtes hensyn til muligheden for, at der på Ceres kan foregå en eller anden form for organisk kemi knyttet til livets opståen, som man ikke vil forstyrre.</p>
			<p>Den bane, som Dawn ender i, garanterer dog, at satellitten forbliver i kredsløb i mindst 50 år. Og alt tyder på, at Dawns slutkredsløb vil være stabilt i flere tusinde år.</p>
		</section>
		  </div></body></html>
