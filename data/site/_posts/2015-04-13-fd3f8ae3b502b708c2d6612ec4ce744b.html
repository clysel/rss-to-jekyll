---
layout:     post
title: 	    "Rødhåret, to meter høj, hulkindet. Kan ligne hvem som helst"
post_author:	    
post_date:	    Mon, 13 Apr 2015 12:01:54 +0200
post_site:	    politiken.dk 
post_link:	    http://politiken.dk/magasinet/interview/ECE2625719/roedhaaret-to-meter-hoej-hulkindet-kan-ligne-hvem-som-helst/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<h3>
Johannes i ’Ordet’, Odense Teater, 2007 
</h3><p>
»I sommeren 2007 var jeg blevet uddannet fra skuespillerskolen i Odense, og i 
slutningen af det år havde jeg min egentlige debutrolle i ’Ordet’. Jeg var 
27 år. Johannes er en meget smuk figur. Jeg arbejdede med, at han måske var 
en lidt misforstået person i en tid, hvor psykiske lidelser ikke var noget, 
man kendte så meget til. Vi er tilbage i 30’ernes Vestjylland, hvor det nok 
ikke var psykiatere, der var flest af. Personerne rundt om ham oplever ham 
som syg i sindet, men jeg ser det mere, som om han får en åbenbaring«. 
</p><p>
»Johannes er den midterste i en søskendeflok på tre brødre. Han har mistet sin 
kæreste i en ulykke og er blevet lidt sær. Der er masser af kontroverser 
inden for familien, men man taler ikke om dem. Det er så vestjysk. Tingene 
skal være, som de altid har været. Man skal komme videre og ikke lave en 
masse bøvl og ballade. Jeg er selv fra Ølgod i nærheden af Varde i 
Vestjylland og kender stemningen ud og ind. Mine forældre og bedsteforældre 
talte ikke om Gud, men Ølgod er en lille by i det vestjyske bibelbælte, og 
den var præget af den indflydelse, som Indre Mission havde i Vestjylland 
førhen. Der skal ikke så meget til, før man føler, at man er forkert«. 
</p><div class="art-fakta article-box">
<header>
<h4 class="">
Blå bog </h4>
<h5>
Peter Plaugborg </h5>
</header>
<div class="fakta-body" data-buildingblock="embedded_factboxlink">
<p><span class="img-contimg-fl-right"><img class="image inlineLightBox" src="http://multimedia.pol.dk/archive/00927/Peter_Plaugborg_927828w.jpg" alt="" border="0"/><span class="caption"><span class="f-img-caption">Foto: 
</span>Janus Engel</span></span></p><p><b>Født 12. april</b> 1980 og opvokset i Ølgod i Vestjylland. Hans far 
var bankmand, hans mor var social- og sundhedsassistent. 
</p><p><b>Plaugborg</b> er uddannet fra Skuespillerskolen i Odense i 2007 og bor 
sammen med sin kæreste på Amager. 
</p><p><b>På teatret</b> har han bl.a. spillet ’De tre musketerer’, ’Richard 
III’, ’Den stundesløse’, ’Forbrændt’, ’Metamorfoser’ og ’Koks i kulissen’. 
</p><p><b>For sin </b>debutrolle i ’Ordet’ og rollen i ’12 møder med et vidunderbarn’ 
blev han nomineret til en Reumert. 
</p><p class=" bl-elem"><b>Han har</b> medvirket i filmene ’Submarino’, ’Flammen &amp; 
Citronen’, ’Viceværten’, ’Kvinden i buret’ og ’Miraklet’. 
</p>
</div>
</div><p/><p/><p>
»En kvinde i stykket, Inger, dør i barselsseng, og barnet er også dødt. Alle i 
familien er kede af det og ser det, som om Guds vilje er sket. Johannes 
mener, at han er blevet til Jesus, og tror, at han kan vække Inger fra de 
døde. Blot har han brug for, at nogen tror ham. Det gør kun Ingers ældste 
datter. Via den kraft, de to har sammen, lykkes det Johannes at vække Inger 
fra de døde. Så Kaj Munks ’Ordet’ er nærmest magisk realisme. Det er et 
naturalistisk drama med en overbygning af noget meget spirituelt«. 
</p><p>
»Det er ikke, fordi jeg er et meget spirituelt menneske, men jeg tror, jeg har 
fundet en vis form for styrke i ensomheden. Johannes har en ensomhed, og den 
kunne jeg finde i mig selv, da jeg skulle spille ham. Jeg tror, at mennesket 
i bund og grund er ensomt. Dermed ikke sagt, at man skal dyrke det, og at 
man ikke skal dyrke fællesskaber, for fællesskaber er nok hele grunden til, 
at vi kan overleve som mennesker. Men grundlæggende vil vi altid have en 
ensom sjæl. Og det er sundt at forlige sig med det. Ikke at det er nemt«. 
</p><p>
»Jeg ved ikke, om kernen i mig nogensinde kommer helt på plads. Men jeg husker 
nedslag i mit liv, hvor jeg tænkte, at nu blev jeg lige så meget klogere 
eller ældre, så nu var der ingen vej tilbage derfra. Så sent som i sommer 
fik jeg en åbenbaring af, at nu havde jeg nået en alder, hvor jeg ikke 
længere kunne tillade mig at kalde mig ung. Jeg var simpelthen ikke en af de 
unge længere. Jeg tror oven i købet, at jeg blev en smule flov over, at det 
skete så sent. Altså, jeg er 34 år, og jeg bliver 35 i morgen (12. april, 
red.)«. 
</p><p>
»Der er ting, man kan tillade sig, fordi man er ung. På et eller andet 
tidspunkt forsvinder den uskyld. Det der med at tage et år på college i USA 
– det er bare forbi. Så åbner der sig noget andet. Måske en ro. Måske en 
indgang til en dybere forståelse af kernen i en selv. Få det bedste ud af 
sit liv uden at ærgre sig over de ting, man ikke har nået. For eksempel blev 
jeg ikke balletdanser. Jeg vidste slet ikke, at jeg gerne ville være 
balletdanser, før det var for sent«. 
</p><p>
»Da jeg var barn, tænkte jeg, at det var skuespiller, jeg skulle være. Fra jeg 
var 6, var jeg med i forestillinger i Ølgod hver vinter, og det føltes helt 
naturligt for mig at stå på scenen. Jeg havde spillet fodbold ligesom min 
storebror og mine kammerater, men fandt ud af, at jeg syntes, det var 
sjovere at spille teater. Indtil jeg var 13-14 år og kom i puberteten. Da 
kom jeg i tvivl og blev meget indadvendt i nogle år. Jeg følte mig som en 
mærkelig lang, tynd, rødhåret, fregnet dreng. Med min højde stak jeg altid 
ud og følte mig forkert. I stedet for at spille teater blev jeg på mit 
værelse og tegnede«. 
</p><p>
»Jeg ser lidt mit liv som en trappe, der ikke nødvendigvis går i en retning. 
Der er nogle faser i livet, hvor jeg tænker, at nu er jeg nået til et 
niveau, og herfra er det muligt for mig at gå i andre retninger«. 
</p><h3>
Alenefar og narkoman i ’Submarino’, 2010 
</h3><p>
»Det var min første egentlige filmrolle, og jeg er meget stolt af den film, 
som Thomas Vinterberg instruerede. Jeg spiller alenefar og junkie. Jeg er 
den unavngivne lillebror til Nick, som Jakob Cedergren spiller«. 
</p><p>
»Jeg havde læst Jonas Bengtsons bog og syntes, den var fantastisk. Jeg kunne 
sagtens forestille mig, hvad den kunne som film. Jeg var blevet bedt om at 
komme til casting og ville gerne, men syntes, at jeg havde mange ting, der 
talte imod mig. Jeg havde svært ved at forestille mig at tale 
ærkekøbenhavnsk, for jeg kommer jo fra Jylland. Med mit røde hår og min 
højde på 2 meter syntes jeg overhovedet ikke, jeg lignede Jakob Cedergren, 
der skulle spille broren. Thomas Vinterberg var vist heller ikke overbevist 
om, at det skulle være mig. Jeg var til flere castinger, før han sagde, at 
han troede, jeg skulle have rollen, selv om han ikke syntes, jeg var oplagt. 
Da han sagde det, tænkte jeg: »Åh nej, hvad hvis det nu er en kæmpefejl«. 
Men det viste sig at blive et meget fint samarbejde med Thomas. Det var 
tydeligt at mærke hans kærlighed til begge brødrene i historien«. 
</p><p>
»Rollen var en stor udfordring. Til det med, at han er junkie, havde vi en 
misbrugsekspert, der viste mig rundt på Istedgade og fortalte mig, hvordan 
man dealer, hvad man kunne købe og den slags. Og jeg havde en sygeplejerske 
på til at hjælpe mig med at stikke i årerne. Jeg kunne relatere til den 
ensomhed, som Martins far føler, men i modsætning til ham har jeg ikke 
prøvet at føle, at der ikke er nogen vej tilbage. Han er helt lost og 
mutters alene, og ingen kan hjælpe ham«. 
</p><p>
»Jeg har oplevet episoder, hvor jeg har været udmærket bevidst om, at hvis jeg 
skulle videre, var det mit eget ansvar. Jeg kunne ikke stole på, at nogen 
ville hjælpe mig. Når jeg så er kommet videre, har der været masser af 
mennesker, der har kunnet hjælpe. Men det kan jo være rigtig svært at komme 
videre selv, hvis der er for mange og for meget, der presser en ned. Hvis 
skrænten er for stejl at kravle op ad, som den er for ham, jeg spiller i 
’Submarino’. Hvis man er blevet for kraftesløs«. 
</p><h3>
Ulysses i ’Ulysses von Ithacia’, Det Kongelige Teater, 2010 
</h3><p>
»Jeg tror, at Holberg skrev stykket som en kommentar til en speciel form for 
tysk teater, han ikke kunne lide. Det er flere hundrede år gammelt, meget 
bedaget og svært at få til at leve. Men fra begyndelsen kunne jeg godt lide 
de ideer, instruktøren Rune David Grue havde. Det er nærmest teater, der går 
galt i teatret, og så handler det om krigsliderlighed. Om, hvordan nogen kan 
skabe en karriere og en persona ved at være krigsførende og slå folk ihjel. 
Ulysses’ drøm er at vise, hvor stor en mand og kriger han er. Han ender med, 
at hele det her teaterstykke er faldet fra hinanden omkring ham, og folk er 
faktisk gået hjem, mens han selv sidder fast i sin rolle«. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00927/Peter_Plaugborg_927827" data-id="927827" data-imgtype="jpg" data-caption="Foto: Janus Engel"/><p>
»Det tiltalte mig, at det er en satire over, at man kan blive en helt, hvis 
man er soldat, og en større helt, jo flere mennesker man slår ihjel. Hele 
tanken om, at en nation vil vinde over en anden, er jo komisk«. 
</p><h3>
Prior i ’Engle i Amerika’, Betty Nansen Teatret, 2013 
</h3><p>
»Den forestilling var ikke svær at sige ja til. Af mange årsager. Dramatisk er 
det et af de bedste stykker, der er skrevet i de seneste 20-30 år. Tony 
Kushner skrev det i begyndelsen af 90’erne, hvor aids-epidemien for alvor 
havde tag i verden. I os alle. Mange døde ensomme, fordi ingen ville være i 
nærheden af dem, og ingen ville røre ved dem. Det var, før den 
kombinationsmedicin kom, som man i dag har imod hiv-smitte. Fra aids blev 
konstateret i 1981 og frem til midten af 90’erne, anede man ikke, hvad man 
skal skulle stille op med den sygdom. På et tidspunkt mente mange, at det 
var de rigtige, der blev ramt: stofmisbrugerne og de homoseksuelle. Så fandt 
man ud af, at det også var bløderne, og at det også var børn, hvis mødre 
havde fået hiv. At blødere, kvinder og børn også kunne blive smittet betød, 
at folk var nødt til at lukke øjnene op«. 
</p><p>
»Jeg havde altid ønsket at spille det stykke. Et af de skelsættende 
tidspunkter i mit eget liv var selvfølgelig, da jeg som 23-årig sprang ud. 
Lige efter at jeg var kommet ind på skuespillerskolen i Odense. Det var det 
tidspunkt, jeg accepterede, hvem jeg var. Det er vigtigt for alle mennesker 
at nå til erkendelse af, hvem man er. At der er ting, man ikke kan lave om 
og må stå ved. Det svære var ikke, om min familie og venner ville forstå. 
Det svære var, at jeg skulle stå til regnskab over for andre mennesker for 
noget, som faktisk ikke vedkom dem. Det forventes, at man siger det til 
omverdenen, fordi det falder uden for normen. Ideelt set så jeg jo gerne, at 
noget så privat er noget, du selv skal finde ud af, og ingen andre skal 
bekymre sig om det eller har ret til at vide noget om det. Men nu er verden 
ikke ideel«. 
</p><p>
»Under ’Engle i Amerika’ endte jeg med at føle, at jeg havde meget til fælles 
med den sygdomsramte Prior, som jeg spiller i stykket. Under sin sygdom 
bliver han forladt af de fleste. Han kommer på ret køl igen, og han bliver 
ikke bitter af at være blevet ladt i stikken. Det bliver tydeligt for ham, 
at det er ved at tilgive, at man kommer videre. Det kunne jeg relatere til 
mig selv. Jeg har prøvet at blive svigtet, hvor der gik et stykke tid, før 
jeg fandt ud af, at jeg var nødt til at tilgive vedkommende. Ikke for 
vedkommendes skyld, men for min egen«. 
</p><h3>
Paris i ’Romeo og Julie’, Det Kongelige Teater, 2014 
</h3><p>
»Elisa Kragerup har jeg arbejdet sammen med mange gange, og det er en 
fornøjelse. Hver gang. Den største styrke ved ’Romeo og Julie’ var, at hun 
som instruktør gav alle skuespillere følelsen af, at vi var med i det stykke 
af en vigtig grund. Uanset hvor lille en rolle vi havde. Paris er i 
udgangspunktet ikke den største udfordring at spille, men det blev utrolig 
sjovt. Jeg elsker hende for, at hun turde gå med komikken i ham, fordi der 
ellers er så lidt humor i 2. del af ’Romeo og Julie’. Hendes sans for at 
lægge niveauer er ekstrem. Hun ved, at et grin åbner publikum og gør folk 
modtagelige. Hvis du ikke har humoren med, mister du nemt publikum, fordi 
det bliver så traurigt«. 
</p><p>
»Elisa mødte jeg første gang i 97, hvor jeg gik i 1. g på Skt. Annæ Gymnasium, 
og hun gik i 3. Jeg var flyttet fra Vestjylland til et værelse i min fasters 
lejlighed på Gammel Køge Landevej, fordi jeg ville til København og ville 
ind på Skt. Annæ. På tværs af klasserne laver Skt. Annæ Gymnasium hvert år 
en musical, ’SAG-show’. Elisa gjorde et kæmpe indtryk på mig. Jeg gik ud af 
gymnasiet allerede i 1. g og begyndte i stedet at uddanne mig til tegner i 
Viborg. Men 6-7 år senere mødte jeg Elisa igen i Odense. Mens jeg gik på 
skuespillerskolen, lavede jeg sammen med tre kolleger i 2006 stykket 
’Menneskegalskab’ om en tysk mand, der blev dømt for kannibalisme, for at 
have spist en anden mand, selv om ham, der blev spist, havde givet sit 
samtykke. Elisa Kragerup var vores instruktør, inden hun kom på 
teaterskolen«. 
</p><h3>
Drakan i ’Skammerens datter’, 2015 
</h3><p>
»I Lene Kaaberbøls bøger er det tydeligt, at det er Dina, som er 
protagonisten, vi alle holder af og ønsker det bedste for. For at vi kan 
have den store kærlighed til hende, skal hun have et modstykke. Det er 
Drakan, som jeg spiller i filmen. Når folk siger til mig, at Drakan er 
ondskabsfuld, må jeg svare, at det er hans mor, der er den virkelige skurk. 
Hun har skabt det her væsen af rent magtbegær«. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00927/Peter_Plaugborg_927850" data-id="927850" data-imgtype="jpg" data-caption="Foto: Janus Engel"/><p>
»Jeg kan jo ikke som skuespiller ikke forsvare Drakan. Det er min pligt, og 
det er også, hvad jeg har forsøgt at gøre. Jeg kan godt se, at han bruger 
våben og virkemidler, som er ødelæggende og manipulerende, men det er en 
måde for ham at overleve på. Det har han lært af sin mor, der har lagt et 
enormt forventningspres på ham«. 
</p><h3>
Poul Brink i ’Idealisten’, 2015 
</h3><p>
»Jeg tvivler tit på, at jeg er den rigtige til rollen, og det gjorde jeg også 
med Poul Brink. Til gengæld var jeg overbevist om, at jeg gerne ville 
arbejde sammen med Christina Rosendahl, fra første gang, jeg mødte hende. 
Hun har arbejdet på ’Idealisten’ i årevis, og det har hun gjort med en 
ihærdighed og en ild, som betød, at uanset hvad ville jeg gerne være med i 
hendes film«. 
</p><p>
»Poul Brink var meget alene med sit arbejde om at undersøge Thule-sagen. Der 
er ikke rigtig nogen, der hjælper ham. Måske er han heller ikke villig til 
at modtage så meget hjælp. Det har at gøre med en faglig stolthed og en form 
for idealisme i den forstand, at han sætter spørgsmålstegn ved noget, han 
ikke tror på. Poul Brink har ligesom mange andre figurer, jeg har spillet, 
en form for ensomhed, jeg kan relatere til i mig selv. Jeg tror, at man 
altid henter noget i sine følelsesmæssige erfaringer«. 
</p><h3>
Konferencier i ’Cabaret’, Det Kongelige Teater, 2015 
</h3><p>
»’Cabaret’ skal fortælles mange år endnu. For den handler om et samfund, der 
ikke ser den verden, der er omkring det. Det er et samfund i 30’ernes 
Berlin, hvor hele verden kommer og deltager i en stor fest. Imens sidder der 
en mand og skaber et parti, der nogle år senere har magten, og så er festen 
forbi. Ingen ser det komme. Jeg synes, at ’Cabaret’ på en meget sofistikeret 
og underholdende måde fortæller historien om, at foragten for andre 
mennesker, for andre grupperinger og for det, vi er bange for, hele tiden 
ligger rundt om hjørnet«. 
</p><p>
»Det rigtig fine ved konferencieren, som jeg spiller, er hans frisind. Hans 
lyst til ikke at dømme. Også fordi han er et bindeled mellem publikum og 
det, der sker på scenen. Han kommenterer, hvad der sker, gennem de sange, 
han synger«. 
</p><p>
»Der er ikke en bestemt rolle, jeg drømmer om at spille. Jeg ser ikke ’Peter 
Plaugborgs Hamlet’ for mig. Jeg er mere interesseret i, om værket er godt. 
Jeg har det ofte sådan, når jeg har spillet en rolle, at det var en 
drømmerolle for mig«. 
</p><p class=" bl-elem"><i class=" bl-elem">Publiceret 13. april 2015</i></p>	
</div>
</div></body></html>
