---
layout:     post
title: 	    "Nu kommer det deciderede fedmemagasin"
post_author:	    
post_date:	    Mon, 16 Mar 2015 21:50:33 +0100
post_site:	    politiken.dk 
post_link:	    http://politiken.dk/bagsiden/ECE2589452/nu-kommer-det-deciderede-fedmemagasin/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Formlen for succesfulde kvindemagasiner er velkendt. Den består af lige dele 
artikler fra kategorierne 'du er god nok, som du er' og 'du er helt forkert, 
som du er, men her er en mascara, der kan gøre noget ved det'. En 
markedsholdbar blanding af bodyshaming og købeansporing. 
</p><p>
Sådan er magasiner til mænd ikke. De hylder både form og indhold og et budskab 
om, at læserne er nogle dejlige skabninger. Der er både mageløse italienske 
jakkesæt, schweiziske ure i 100.000 kroners-klassen, og historier om 
taberdrengen fra folkeskolen, der blev mangemillionær, fordi han turde tro 
på sin forretningsidé. Magasinerne løber over med artikler om mænd, der er 
dygtige til det, de laver. 
</p><p>
Nu forsøger mediekoncernen Aller at kopiere mandemodellen. Magasinet Kvinder 
med Kurver er netop udkommet for første gang sammen med magasinet Søndag. 
</p><p><b class="ext-link">LÆS MERE </b><a class="embeddedlink" href="http://politiken.dk/kultur/medier/ECE2588984/nyt-magasin-uden-slankekure---nu-skal-kvinder-vaere-tykke-og-glade/">Nyt magasin uden slankekure - nu 
skal kvinder være tykke og glade</a></p><p>
Målgruppen er kvinder over 40 år og over størrelse 44, fortæller chefredaktør 
Stinne Bjerre. 
</p><p>
»Vi vil gerne lave noget, som helt almindelige kvinder kan bruge og spejle sig 
i. Når jeg selv kigger i et modeblad, hvor en 22-årig står helt kejtet i en 
størrelse 36, tænker jeg, at det ikke er noget for mig. Det her magasin er 
til de kvinder, som der er flest af derude«, siger hun. 
</p><p>
Når kvinders skønhedsidealer flytter sig, flytter mændenes gerne med. Derfor 
burde lanceringen af Kvinder med Kurver kunne bane vejen for et magasin for 
den temmelig store befolkningsgruppe, der består af temmelig store mænd. 
Hvis kvinderne pludselig accepterer, at en krop med lidt naturlighed er 
magasinmoden, så må mændene tage et skridt videre. 
</p><p>
Magasinet Fede Læs (bemærk det begavede ordspil på ordet 'fed') 
møder plusmanden i øjenhøjde, det vil sige siddende i sofaen med fødderne 
oppe. Opbyggelige artikler om sovs og palmin står side om side med 
portrætter af store individer og andre tunge ting såsom bly og skibe. 
</p><p>
Den velproportionerede tv-vært og modeekspert Chris Pedersen ser ikke sig selv 
blandt læserne af Fede Læs.
</p><p>
»Jeg ville ikke gide at købe et helt blad til mænd med dunk. Men mænd har også 
altid været lykkeligt forskånet for skønhedsidealer, mens kvinder får dem 
proppet ned i halsen«, forklarer Chris Pedersen. Men han er muligvis også 
for tynd til at passe i målgruppen.
</p><p>
Vi har ovenfor forsøgt at kridte stregerne op til debutudgivelsen, som bør 
nydes i en blød stol med et godt glas fløde til. 
</p><p class=" bl-elem">
Måske kan det nye mandemagasin medføre, at alle slags mennesker en dag vil 
kunne spejle sig i de glittede blade. 
</p>	
</div>
</div></body></html>
