---
layout:     post
title: 	    "Digitaliseringsstyrelsen lister tre vidt forskellige scenarier for fremtidens NemID"
post_author:	    Jakob Møllerhøj
post_date:	    Fri, 17 Apr 2015 12:46:38 +0000
post_site:	    www.version2.dk 
post_link:	    http://www.version2.dk/artikel/digitaliseringsstyrelsen-liser-tre-scenarier-fremtidens-nemid-144259?utm_medium=feed&utm_source=version2.dk&utm_campaign=it_nyheder
---
<html><body><div><section class="body">
    <p>Digitaliseringsstyrelsen og de fællesoffentlige parter (Staten, regionerne og kommunerne) har fået udarbejdet en rapport, der belyser forskellige aspekter ved fremtidens NemID.
http://www.digst.dk/Servicemenu/Nyheder/Nyhedsarkiv/Digitaliseringsstyrelsen/2015/Ny-rapport-skitserer-scenarier-for-fremtidens-NemID</p>

<p>I forbindelse med det foreløbige arbejde med NemID-afløseren, har Digitaliseringsstyrelsen indsamlet input fra flere interessenter fra både den private og offentlige sektor ad flere omgange.</p>



<p>Og her er der - i sagens natur - fremkommet flere ønsker til, hvordan en kommende løsning bør adskille sig fra den nuværende. Eksempelvis har flere i den sammenhæng påpeget, at det er uhensigtsmæssigt, at en person i dag skal have en type NemID til privatbrug og en anden til brug i erhvervssammenhæng. Det betyder eksempelvis ofte flere nøglekort pr person.</p>

<p>I en anden boldgade har andre har nævnt muligheden for at koble identifikation via fingeraftryk til en kommende løsning.</p>

<h2>Kontrakt udløber i 2017</h2>

<p>Kontrakten med Nets i forhold til den nuværende NemID-løsning udløber til november 2017.</p>

<p>Afløseren bliver dog nok først klar i 2018, har Digitaliseringsstyrelsen tidligere fortalt til Version2. Og derfor vil der være en overgangsordning, hvor Nets fortsat vil varetage driften af NemID - også efter november 2017 - og til den nye løsning er klar.</p>



<p>I en opsamling af den nye rapport på Digitaliseringsstyrelsens hjemmeside skitseres der på baggrund af det foreløbige analysearbejde tre overordnede scenarier for, hvordan aftageren til den nuværende NemID kunne se ud.</p>

<p>Alle scenarier tager afsæt i en basisfunktionalitet, som den kommende løsning skal indeholder. Der er dog stor forskel på, hvor store ændringer, de enkelte scenarier lægger op til i forhold til den nuværende løsning.</p>

<p>De tre scenarier, som præsenteret på Digitaliseringsstyrelsens hjemmeside, er som følger:</p>

<h2>Scenarie 1</h2>

<p>Opfylder de samme behov som det nuværende NemID, dog med mindre forbedringer såsom mere forståeligt sprog. I denne version vil den eksisterende funktionalitet og arkitektur i vid udstrækning videreføres.</p>

<h2>Scenarie 2</h2>

<p>Opfylder de samme behov som i dag, kombineret med yderligere funktionalitet, der imødekommer flere af de behov, som forskellige interessenter og brugergrupper har påpeget. I denne model indgår et element, som indebærer en adskillelse af eID og eSignatur, hvilket betyder, at brugerne får mulighed for 1-faktor login, fx til login i tjenester med mindre personfølsomme oplysninger. Dette vil give en lettere og mere fleksibel løsning. Derudover indgår et element, der betyder, at NemID erhverv forbedres, så det bliver nemmere at anvende NemID privat i erhvervssammenhæng, og at administrationsløsningerne for virksomheder og myndigheder gøres bedre og mere brugervenlige.</p>

<h2>Scenarie 3</h2>

<p>Indeholder et element, der giver mulighed for mere privacy og kontekstafhængig information, så man i højere omfang kan skjule sin identitet eller dele af ens personfølsomme oplysninger. Det kan fx være ved en spilletjeneste, hvor det kun vil være nødvendigt at kontrollere brugerens alder. Der indgår også et element, som giver mulighed for flere login-faktorer, fx SMS-koder eller biometriske løsninger (fx brug af fingeraftryk), når teknologien er moden, samt øget mulighed for support.</p>

<h2>Digitaliseringsstyrelsen: Scenarier er udgangspunkter</h2>

<p>Kontorchef i Digitaliseringsstyrelsen, Marianne Sørensen, forklarer, at de tre scenarier ikke er tænkt som de eneste veje, en kommende NemID-arvtager kan bevæge sig. Det interessante, påpeger Marianne Sørensen, er de elementer, de enkelte scenarier indeholder. Elementerne kan flyttes rundt mellem scenarierne.</p>

<p>»Det mest interessante på nuværende tidspunkt er scenarier elementerne (byggeklodserne om man vil), som i vidt omfang kan kobles på kryds og tværs. Således kan man sagtens forestille sig, at et eller to af elementerne fra scenarie 3 fx kan tilføjes scenarie 2. I den videre proces skal vi have truffet beslutning om hvilke elementer, der skal arbejdes videre med. Her vil drøftelserne med de private parter naturligvis også spille ind,« skriver hun i en mail til Version2.</p>

<p>Marianne Sørensen har tidligere forklaret til Version2, at Digitaliseringsstyrelsen ønsker en eller flere samarbejdspartnere fra den private sektor, så der altså bliver flere ejere af projektet, som der stadig skal findes en leverandør til via en udbudsrunde.</p>

<p>Hvad scenarie 1 angår, altså det stort set uforandrede, så betegner Marianne Sørensen det som et udgangspunkt, og som, det ikke er videre sandsynligt, vil danne rammen for en kommende NemID-løsning.</p>

<p>»Jeg tror, at det er normal praksis at operere med et sådant scenarie, og det er jo også altid en mulighed at fastholde noget, der på mange måder minder om den nuværende løsning. Jeg betragter det dog pt ikke som sandsynligt, at vi lander i en sådan situation,« skriver hun.</p>

<p>Marianne Sørensen peger i den forbindelse på, at der eksempelvis er stor efterspørgsel efter, at der skal 'ske noget' i forhold til medarbejdersignaturer. Her lægger scenarie 2 således op til, at det skal være nemmere at anvende privat NemID i erhvervssammenhæng - hvor der i dag typisk er tale om to adskilte størrelser.</p>

<p>»Men det er samtidig vigtigt at understrege, at der endnu ikke er truffet beslutning. Rapporten er et oplæg, der beskriver de forskellige elementer i en kontekst,« skriver Marianne Sørensen.</p>

<p>Rapporten kan findes i sin helhed <a href="http://www.digst.dk/~/media/Files/Loesninger-og-infrastruktur/Relevante_materialer_generation_NemID/Rapport_naeste-generation_NemID_Foranalyse-_oplaeg_til_beslutninger.pdf">her (PDF)</a></p>
  </section>

  
      </div></body></html>
