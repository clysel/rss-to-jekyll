---
layout:     post
title: 	    "Termograferende droner finder grundvand og losseplads-gas"
post_author:	    Christian Østergaard
post_date:	    Tue, 12 May 2015 15:35:05 +0000
post_site:	    ing.dk 
post_link:	    http://ing.dk/artikel/termograferende-droner-finder-grundvand-og-losseplads-gas-176047
---
<html><body><div><section class="body">
			<p>Droner bliver ikke længere kun brugt med klassisk kameraudstyr under bugen. I rådgivervirksomheden Niras undersøger en drone med termografi-udstyr blandt andet, hvor vandet i en højmose stammer fra, og om lossepladser lækker metan.</p>
			<p>Det letter arbejdet med virksomhedens miljøprojekter, mener leder af Niras’ droneindsats, seniorspecialist Søren Rolin.</p>
			
			<p><aside class="plugin right box">
			  <strong>Droner der duer</strong></aside></p>
			<p><strong>Ingeniøren fremhæver</strong> i denne uge eksempler på de mange steder, hvor dronerne har gjort deres indtog hos danske myndigheder og i dansk erhvervsliv.</p>
			<p><strong>Følg med</strong> på ing.dk og i papiravisen denne fredag.
			</p>
			<p>»Vi har for eksempel haft en opgave, hvor vi skulle skanne en højmose for at finde kildespring og drænløb. Dér fandt vi to eller tre kildespring og et drænløb,« siger Søren Rolin.</p>
			<p>Kildespring og drænløb er steder, hvor højmosen tilføres vand fra henholdsvis grundvandet eller omkringliggende marker, hvilket kan være afgørende for blandt andet vandstanden i mosen. Temperaturforskellen på vandet fra kildespringene og mosens øvrige vand er tydeligt på billederne, som man kan tage med termografi-udstyr fra en drone, forklarer Søren Roin.</p>
			
			<p><figure class="plugin right zoomable"><img data-original-image="http://ing.dk/sites/ing/files/termobilled_eksempel.jpg" src="http://ing.dk/sites/ing/files/styles/w1120_media_right/public/termobilled_eksempel.jpg?itok=B7VAp69M" alt=""/><figcaption>Det er billeder som dette, Niras får ud af droneflyvningerne. Dette billede stammer fra måling af en losseplads. Hovedparten af de varme områder på billedet forventes at være vegetation, men nogle kan stamme fra metangas. <cite>Foto: Niras</cite></figcaption></figure><br/>
			Når en drone skal skanne et område, eksempelvis en mose, bliver den typisk forprogrammeret til at flyve i et bestemt mønster for at sikre datakvaliteten.</p>
			<p>»Vi flyver næsten aldrig vores droner selv, medmindre der er tale om en nødsituation. Når vi undersøger et område med termografi eller kameraer, kræver det gerne, at der er en bestemt afstand imellem de forskellige ‘ben’, som vi ikke selv er præcise nok til at sikre,« siger Søren Rolin.</p>
			
			<p>Til termografiske skanninger bliver der monteret en termisk sensor og et almindeligt kamera på dronen. Når den har afsluttet sin flyvning stykkes billederne sammen, så man får et billede af området i almindelige farver og et tilsvarende billede, der viser temperaturforskellene i området. Det kræver omfattende databehandling, når fotograferingen er afsluttet.</p>
			<p>»Normalt er det kun mig, der flyver dronerne, men typisk er der mellem to og ti mennesker, der skal bruge tid på databehandlingen bagefter. På denne højmose var der for eksempel omkring treenhalv times droneflyvning og måske 35 timers databehandling,« siger Søren Rolin.</p>
			
			<p>For at sikre, at solens opvarmning ikke påvirker denne type målinger for meget, laver Søren Rolin gerne målingerne om natten i vintermånederne.</p>
			<p>Ud over moser bliver også lossepladser undersøgt med samme metode. Her arbejder Niras med at få målingerne til at afsløre, om der stiger metangas op fra særlige områder på lossepladsen.</p>
			<p>Det kan man måle ved hjælp af termografi, fordi lossepladsen typisk er varm i de områder, hvor gassen dannes. Derudover kan metan oxideres, når det lukkes ud, og dermed skabe mere varme.</p>
			
			<p>De termograferende droner testes desuden i at undersøge bygninger, som i dag bliver fotograferet med normale termografi-kameraer.</p>
			<p>Hverken lossepladsprojektet eller bygningsprojektet er dog klart til brug. Niras er ved at dokumentere, at man kan adskille metan-gassende områder på lossepladsen fra andre temperaturforskelle. Samtidig er bygningssystemet indtil videre ikke præcist nok til at erstatte de nuværende metoder, vurderer Niras.</p>
		</section>
		  </div></body></html>
