---
layout:     post
title: 	    "Skat må lægge gæld for 34 milliarder kroner på hylden"
post_author:	    
post_date:	    Mon, 23 Feb 2015 07:26:46 +0100
post_site:	    politiken.dk 
post_link:	    http://politiken.dk/oekonomi/dkoekonomi/ECE2558633/skat-maa-laegge-gaeld-for-34-milliarder-kroner-paa-hylden/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Det går bedre med samfundsøkonomien, men alligevel må Skat opgive at inddrive 
et støt stigende milliardbeløb hos borgere og virksomheder, der ikke kan 
betale deres gæld til de offentlige kasser. 
</p><p>
En ny analyse fra Skatteministeriet viser, at danskernes ’håbløse’ gæld, de 
såkaldt ikkeinddrivelige restancer, fra 2013 til 2014 er steget fra 28,7 til 
34,4 milliarder kroner.
</p><p>
Det er en stigning på ikke mindre end 5,7 milliarder kroner på bare et år. 
Dermed udgør den håbløse gæld næsten halvdelen af de samlede restancer, der 
netop har passeret 70 milliarder kroner, viser analysen. 
</p><h3>
Gælden er parkeret på ubestemt tid
</h3><p>
Skatteminister Benny Engelbrecht (S) understreger, at skattemyndighederne ikke 
har opgivet at inddrive den håbløse del af gælden til det offentlige:
</p><div class="art-quote article-box">
<p class="quote"/>
<blockquote>
<p class="quote-txt">
Der er jo ikke nogen grund til at forsøge at flå noget ud af lommerne på hr. 
Jensen, hvis der ikke er noget
</p>
<p class="sender">
Benny Engelbrecht (S),<br/>
skatteminister 
</p>
</blockquote>
</div><p>»Man kan sige, den er parkeret på ubestemt tid, men viser det sig så 
senere, at den enkelte skyldner får penge på kontoen, så bliver sagen taget 
frem og pengene kradset ind«, siger skatteministren, der kaldet det et stort 
fremskridt, at der nu er udarbejdet en mere præcis opgørelse af, hvor stor 
en del af restancerne der overhovedet kan hentes hjem:
</p><p>
»Når vi ved, hvilken del af gælden der er svær at kradse ind, så ved vi også, 
at det ikke er der, vi skal koncentrere kræfterne. Der er jo ikke nogen 
grund til at forsøge at flå noget ud af lommerne på hr. Jensen, hvis der 
ikke er noget«, siger ministeren. Han ser blandt andet den store stigning i 
de håbløse restancer som en konsekvens af den økonomiske krise.
</p><h3>
Konsulenter skal redde EFI
</h3><p>
»Der er mange virksomheder, der har haft så store problemer, at de har været 
tvunget til at standse betalingerne. Og mange borgere er kommet i en 
situation, hvor gælden er vokset dem over hovedet, og der kan være tale om 
mange andre typer gæld end lige skat«, siger Benny Engelbrecht.
</p><p>
Skat har siden 2005 haft ansvaret for at inddrive danskernes samlede gæld til 
de offentlige kasser, uanset om det er skatter, afgifter, ubetalte 
parkeringsbøder, togbøder, studielån eller underholdsbidrag. Men Skat har 
haft store problemer med at få gang i det digitale inddrivelsesvåben EFI, 
der allerede i 2007 skulle have været krumtappen i opkrævningen af de 
voksende restancer til det offentlige. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/dkoekonomi/ECE2518643/gaeldssystem-skal-reddes-af-haste-ansatte-konsulenter-for-millioner/">Gældssystem skal reddes af 
haste-ansatte konsulenter for millioner</a></p><p>
Den ultimative deadline var efter adskillige forsinkelser sat til 1. januar 
2015, men her måtte Skat – nok en gang – beklagende konstatere, at systemet 
bare ikke fungerer godt nok. 
</p><p>
Skats medarbejdere må fortsat i stor stil bruge kræfter på at rette fejl i det 
voldsomt forsinkede EFI-system frem for at kradse den voksende gæld ind hos 
de borgere og virksomheder, der har glemt at betale, hvad de skylder. 
</p><h3>
EFI tidligst klar i 2016
</h3><p>
Derfor har Skatteministeriet nu hyret konsulentfirmaet Accenture til at få 
afsluttet projekt EFI en gang for alle, og konsulenterne tog fat på opgaven 
i sidste uge. 
</p><p>
Hvornår inddrivelsesindsatsen er oppe i fulde omdrejninger, er et åbent 
spørgsmål, men det bliver tidligst i 2016, erkender Skatteministeriet i den 
nye analyse. 
</p><p>
»Det vurderes, at der vil gå mindst et år fra fuld implementering af et fuldt 
funktionsdygtigt EFI, inden inddrivelsesindsatsen kan betegnes som 
normaliseret«, hedder det i analysen. Ifølge analysen er der fortsat en stor 
risiko for, at Skat må opgive at inddrive noget af gælden, alene fordi 
kravene er forældede. Flere hundrede skattemedarbejdere har i længere tid 
arbejdet fuld tid med at lynbehandle et enormt antal gældssager, der er 
truet af forældelse. 
</p><h3>
Gæld kunne finansiere en skolei næsten hver kommune
</h3><p>
Skat har også ansvaret for at kradse gæld til kommunerne ind. Men fra december 
2013 til september 2014 år steg gælden til kommunerne fra 2,6 til knap 3 
milliarder kroner. 
</p><p>
»Kommunerne har brug for pengene til driften af deres plejehjem, skoler og 
børnehaver. De penge, der mangler i kommunekasserne, svarer til, at man 
kunne drive en ekstra folkeskole i næsten hver kommune«, sagde Lars 
Eckeroth, chefkonsulent i Kommunernes Landsforening til Politiken i 
december. 
</p><p>
På spørgsmålet, hvornår er EFI fuldt funktionsdygtigt, svarer Benny 
Engelbrecht: »Vi skal holde op med at love noget, vi ikke kan holde, så det 
bedste svar, jeg kan give, er, at vi nu arbejder på højtryk for at få 
systemet det sidste stykke i mål med bistand fra nogle af de bedste 
it-eksperter, man kan købe for penge«.
</p><p class=" bl-elem"><b class="ext-link">LÆS OGSÅ</b><a class="embeddedlink" href="http://politiken.dk/oekonomi/bolig/ECE2502938/boevl-hos-skat-sender-faerre-paa-tvangsauktion/">Bøvl hos skat sender færre på 
tvangsauktion</a></p>	
</div>
</div></body></html>
