---
layout:     post
title: 	    "Skraldemændene har genoptaget arbejdet i København"
post_author:	    
post_date:	    Wed, 29 Apr 2015 08:41:52 +0200
post_site:	    politiken.dk 
post_link:	    http://politiken.dk/oekonomi/arbejdsmarked/ECE2647451/skraldemaendene-har-genoptaget-arbejdet-i-koebenhavn/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Skraldebilerne kører her til morgen rundt i hele København og fjerner det 
ophobede affald. Det sker efter, at 350 skraldemænd har besluttet at 
genoptage arbejdet efter en uges konflikt. 
</p><p>
Hele natten var der intense forhandlinger mellem 3F Kastrup, 
renovationsfirmaerne og Københavns Kommune for at finde en løsning på 
konflikten. Det endte med en aftale om, at driften på Østerbro og Nørrebro 
fortsætter som hidtil med 56 skraldemænd frem til 1. august, så fire 
medarbejdere ikke mister arbejdet. 
</p><p>
I mellemtiden skal parterne forhandle en permanent aftale om bemandingen, der 
skal gælde efter sommerferien. 
</p><h3>
Ville fjerne fire ansatte 
</h3><p>
Det var ellers meningen, at renovationsfirmaet City Renovation 1. maj skulle 
have overtaget driften i de to bydele, hvilket var anledningen til strejken, 
fordi firmaet kun ville bruge 52 renovationsarbejdere til opgaven. Dermed 
risikerede fire skraldemænd at miste deres job. Også selv om City Renovation 
tilbød dem arbejde i andre bydele frem til 1. september. 
</p><p>
Men nu fortsætter det hidtidige renovationsfirma M. Larsen med driften på 
Østerbro og Nørrebro de næste tre måneder. 
</p><p>
»Vi har indgået en skriftlig aftale om, at renovationsfirmaeet M. Larsen 
fortsætter i tre måneder med samme antal ansatte. I de tre måneder skal vi 
med kommunens advokat ved bordenden forsøge at lave en aftale om, hvordan 
driften skal være på Østerbro og Nørrebro efter 1. august, hvor City 
Renovation overtager driften. Inden da skal vi have nået en endelig aftale«, 
siger faglig sekretær John Ø. Pedersen fra 3F Kastrup. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/arbejdsmarked/ECE2646143/skraldekonflikten-spidser-til-i-koebenhavn/">Skraldekonflikten spidser til 
i København</a></p><p>
Fagforeningens mål er stadig, at der skal bruges 56 medarbejdere på 
renovationsopgaver i de to bydele. Med nattens aftale er der altså skaffet 
mere tid til at få en endelig aftale. 
</p><p>
»Vi har vasket tavlen ren og håber på, at vi kan få lavet en permanent aftale, 
som vi alle kan gå ind for«, siger John Ø. Pedersen. 
</p><h3>
Beklager problemerne 
</h3><p>
Efterhånden som affaldsbunkerne voksede i den kommende uge, steg irritationen 
hos mange københavnere. Derfor ligger det John Ø. Pedersen meget på sinde at 
beklage de problemer, som konflikten har skabt for borgerne. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/forbrugogliv/boligogdesign/ECE2645015/skraldestrejke-faar-poserne-til-at-hobe-sig-op-i-koebenhavn/">Skraldestrejke får poserne til 
at hobe sig op i København</a></p><p class=" bl-elem">
»Skraldemændene har hele tiden været meget bevidst om, at borgerne i København 
er deres arbejdsgiver, og de er rigtig kede af, at det har været nødvendigt 
at tage borgerne som gidsler i det her spil. I dag spurter de rundt som små 
myrer for at få ryddet op så meget, som de nu kan. På en normal arbejdsdag 
henter de 15 til 17 ton affald på hver bil. I dag skal hver skraldebil måske 
hente 45 ton. De vil gøre alt for at få normaliseret det her så hurtigt som 
muligt, så det ikke generer borgerne mere end højst nødvendigt«, siger John 
Ø. Pedersen. 
</p>	
</div>

</div></body></html>
