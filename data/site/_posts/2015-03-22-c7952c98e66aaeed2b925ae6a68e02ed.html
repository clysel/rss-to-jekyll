---
layout:     post
title: 	    "El Clásico: To fremragende fodboldbøger har klassikeren som omdrejningspunkt"
post_author:	    
post_date:	    Sun, 22 Mar 2015 10:30:17 +0100
post_site:	    politiken.dk 
post_link:	    http://politiken.dk/kultur/boger/faglitteratur_boger/ECE2598086/el-clsico-to-fremragende-fodboldboeger-har-klassikeren-som-omdrejningspunkt/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4 class="">
Svend Rybner og Jesper Ralbjerg: Fodbold i Spanien – meget mere end El Clásico</h4>
<div class="fakta-body" data-buildingblock="embedded_factboxlink">
<div class="clearfix m-top5 m-bottom5">
<img class="pol-rating-img" src="http://politiken.dk/graphics/ratings/4_hjerter_red.png" alt="Politiken synes"/></div>
<p>
360 sider, ill. Muusmann Forlag. 300 kr.
</p><p class=" bl-elem"/>
</div>
</div><div class="art-fakta article-box">
<h4 class="">
Sid Lowe: Kærlighed og had i La Liga – Barcelona vs. Real Mdrid</h4>
<div class="fakta-body" data-buildingblock="embedded_factboxlink">
<div class="clearfix m-top5 m-bottom5">
<img class="pol-rating-img" src="http://politiken.dk/graphics/ratings/5_hjerter_red.png" alt="Politiken synes"/></div><p>
Oversat af Hans Krabbe. 444 sider, ill. Turbine. 349 kr.
</p></div>
</div><p>
Han havde netop skrevet en åbenbaring af en bog om verdens største fodboldkamp 
mellem to klubber. Forude ville berømmelse og penge komme brusende i en 
syndflod af sød lykke. Alligevel havde han dårlig samvittighed, den britiske 
journalist Sid Lowe, der betragtes som en af de førende eksperter i spansk 
fodbold. For inderst inde vidste han kun alt for godt, at boldens faren frem 
og tilbage på det spanske landkort rummer så mange gode historier, 
portrætter, skæbner, myter og kampe, at det egentlig er en blodig skam at 
reducere hele den farverige molevit til den evigtelskede El Clásico mellem 
FC Barcelona og Real Madrid, der i aften vil tryllebinde den ganske verden 
endnu en gang. 
</p><p>
Heldigvis for ham og alle os andre, der elsker fodbold, er britens triste 
forskelsbehandling nu udlignet af en bog med alle facetter af fodbold på og 
ikke mindst uden for banerne på den iberiske halvø. Oven i købet samlet og 
skrevet af to danskere, Svend Rybner og Jesper Ralbjerg. Makkerparret er 
selvfølgelig hverken kommercielle ignoranter eller (fodbold)idioter, så også 
de satser deres lod i salgsmaskinen på giganternes møde med den fikse titel 
’Spansk fodbold – meget mere end El Clásico’. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/magasinet/interview/ECE2411453/el-clsico-et-reservoir-af-evigt-ondt-blod/">El Clásico: Et reservoir af 
evigt ondt blod</a></p><p>
Det lille ’meget mere end’ dækker ikke blot over andre fodboldklubber, men 
også over det på mange måder forunderlige, at man kan fortælle historien om 
det moderne Spanien, dets politiske og regionale konflikter og forskelle, 
kultur, tro og håb ud fra fodboldklubberne. Det gør Jesper Ralbjerg og Svend 
Rybner med en sjælden grundighed, ligesom i øvrigt Kasper Kloch gjorde det 
med sin fine rundrejse i ’Futbolmania’ i 2011. 
</p><h3>
Enormt arsenal af kulturstof og politik 
</h3><p>
I det hele taget er historien om den spanske borgerkrigs indflydelse på ikke 
mindst forholdet mellem Real Madrid og FC Barcelona fortalt mange gange. I 
Barças optik var Real Madrid det fascistiske styres hofklub, mens de selv 
var rebeller i den catalanske sags tjeneste, kaldet ’hæren uden våben’. 
</p><p>
Lige så velkendt er det, at Athletic Bilbao dyrker en særegen form for 
antiglobalisering eller nationalisme ved kun at have baskiske spillere på 
holdet, at Atlético Madrid har en ekstremt turbulent historie med økonomisk 
rod i særklasse, og at det spanske landshold trods sin enorme succes har 
svært ved at samle den splittede nation i begejstring. 
</p><p>
Men makkerparret Rybner og Ralbjerg formår ikke desto mindre at gøre stoffet 
interessant igen ved at inddrage et enormt arsenal af kulturstof og politik 
med gode eksempler til at underbygge fortællingen. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/sport/fodbold/laprimera/ECE2588645/en-uge-foer-kampen-over-alle-kampe-goer-udskaeldt-spiller-real-til-et-vinderhold-igen/">En uge før kampen over alle 
kampe gør udskældt spiller Real til et vinderhold igen</a></p><p>
Siden amerikaneren Franklin Foer kastede et begavet og humoristisk blik på 
fodboldens rolle i en globaliseret verden med bogen ’How Soccer Explains the 
World: An Unlikely Theory of Globalization’ i 2004, har spillet uden for 
banen næsten spillet en lige så stor rolle som begivenhederne inden for 
kridtstregerne i litterær sammenhæng. Og tak for det, for det er oftest mere 
underholdende. 
</p><p>
Medmindre, naturligvis, vi taler om El Clásico med disse års duel på elegance 
og boldkontrol mellem verdens uden sammenligning bedste, Cristiano Ronaldo 
og Lionel Messi. Messi, der i onsdagens kamp i Champions League mod 
Manchester City, endelig vendte tilbage til sit »<i>breathtaking best«</i> 
for nu at citere Sid Lowe. Han skamroste i avisen The Guardian indsatsen, 
som lover mere end godt for den altafgørende sidste Clásico i denne sæson. 
</p><p>
I sæsonens første Clásico var der klasseforskel, da et på det tidspunkt 
suverænt hold fra Madrid udspillede Barcelona. Siden er lykken og dagsformen 
vendt, så det nu er catalanerne, der fører ligaen og har fundet 
drømmespillet fra deres stærkeste epoke frem igen. På den måde er fodbold en 
vidunderlig og konstant variation over et givet tema. Det giver både tryghed 
og udfordring for aktører og følgere, for når vi nu kender ritualerne til 
bevidstløshed, må der afveksling til. 
</p><p>
Det samme gælder naturligvis for de forfattere, der præcis som for trænere og 
fodboldspillere skal finde på en ny og overraskende taktik. For både Sid 
Lowe og de to danskere er detaljerigdommen, grundigheden og skildringen af 
sammenhængen mellem bold og alt det uden for det centrale i fortællingen – 
med en del flere point for den stilistiske elegance, der som bekendt ikke 
gives noget for i selve fodbold, til englænderen. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/filmogtv/filmanmeldelser/ECE2233922/ny-film-demonstrerer-at-film-og-fodbold-er-en-daarlig-kombination/">Ny film demonstrerer at film 
og fodbold er en dårlig kombination</a></p><p>
Fordi fodbold i den grad er et fænomen, der afgøres og præges af her og nu, 
kan fortiden forekomme støvet og ligegyldig. Herregud, de fleste af os er jo 
blevet fan af dette eller hint hold, fordi vi i ung alder så dem i en fornem 
karismatisk eller i det mindste tragikomisk kamp, som vi aldrig vil glemme. 
Som regel på tv, så <i>who cares</i>, hvad de gamle klubannaler 
måtte byde på, kom nu videre ud på fløjen! Til Olsen, for eksempel. 
</p><p>
I årene 1950-57 kunne man nemlig finde en vis Roque Germán Olsen Fontana på 
fløjen hos Real Madrid. Olsen triumferede med 2 mål for Real Madrid i en af 
de berømteste Clásicos i 1953, da Alfredo di Stefano debuterede i sejren på 
5-0 over Barcelona. I alt scorede Olsen 60 mål i sine 110 kampe og var altså 
ikke så lidt af en <i>hardhitter</i>. Roque Olsen var efterkommer af en 
familie fra Horsens, som i 1885 udvandrede til Argentina, og et dejligt nyt 
bekendtskab for mig i hvert fald. 
</p><h3>
Virvar af reportage, portrætter, historier og fakta 
</h3><p>
Oplevelsen i ’Fodbold i Spanien’ er den slags anekdotiske fortællinger, som 
dukker op på de rejser, Svend Rybner har foretaget til alle landets afkroge 
for at støve noget fodbold og nogle gode interviewpersoner op. Det lykkes 
fint, selv om prioriteringer og præsentation nogle gange virker lidt 
tilfældig, og man kan savne lidt mere overblik i fortællingen i bogen med 
dens virvar af reportage, portrætter, historier og fakta. Som dog på den 
anden side får siderne til at leve og bølge frem og tilbage som enhver god 
fodboldkamp. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/filmogtv/ECE2239383/instruktoer-laver-spillefilm-om-ricardo-og-miraklet-i-1992/">Instruktør laver spillefilm om 
Ricardo og miraklet i 1992</a></p><p>
Til sidst stiger spændingen som i en god gyser i kapitlet om ’Mænd af ære’. 
Her gør de danske forfattere et behjertet forsøg på at forklare, hvordan 
spanske klubber overhovedet kan leve og får lov at købe nye stjerner ind, 
til trods fo, at de er knæsat af gæld. Bogen mener at vide, at Real Madrid 
skylder hele 602 millioner euro, mens Atlético Madrid skylder 549 millioner 
euro væk og Barcelona ’bare’ 490,7 millioner euro. Tyskerne er forargede 
over gælden, der efter deres mening er konkurrenceforvridende og har sat EU 
på sagen. Trods gode bud på sammenhænge mellem den korrupte politiske verden 
i Spanien og fodbolden lykkes det desværre ikke helt at trænge til bunds i 
emnet, men vi får en del af forklaringen på, at de stolte spaniere kan leve 
med snyd, bedrag og kæmpegæld. 
</p><p class=" bl-elem">
Når vi sætter os ned for at se El Clásico med alle duellerne mellem spillerne, 
handler det ikke kun om sportslig triumf, men lige så meget om politik og at 
slippe ud af gældsspiralen og vinde magten, æren og pengene. 
</p>	
</div>
</div></body></html>
