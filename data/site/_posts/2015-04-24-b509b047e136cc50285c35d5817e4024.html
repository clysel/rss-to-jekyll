---
layout:     post
title: 	    "Universiteters it-system kommer til kort under ny studiereform"
post_author:	    Elías Christian Lundström
post_date:	    Fri, 24 Apr 2015 04:29:38 +0000
post_site:	    www.version2.dk 
post_link:	    http://www.version2.dk/artikel/universiteters-it-system-kommer-til-kort-under-ny-studiereform-151216?utm_medium=feed&utm_source=version2.dk&utm_campaign=it_nyheder
---
<html><body><div><section class="body">
    <p>På trods af at det studieadministrative it-system STADS er udviklet af det selvsamme ministerium, som står bag Studiefremdriftsreformen på de videregående uddannelser, så lever systemet alligevel ikke op til alle de nye behov, som nogle af universiteterne får i kraft af den nye reform.</p>

<p>I stedet kan der blive travlt på gangene, når personalet skal håndtere fagtilmeldingen for tusindvis af studerende. It-systemet understøtter nemlig ikke til fulde den del af reformen, som handler om, at det nu er universitets ansvar, at de studerende læser på fuld tid.</p>

<p>Konsekvensen er, at studieadministrationerne manuelt må behandle mange af de studerendes sager. Især på Københavns Universitet (KU), hvor der er over 40.000 studerende og mange valgfag, kan det blive et problem.</p>

<p>»Det bliver manuelt arbejde, så det belaster studieadministrationen rigtig meget. Der er nogle fag, hvor det vil være relativt belastende, især inden for Jura,« siger sekretariatschef i Uddannelsesservice på KU Asbjørn Jessen til Version2 og fortsætter:</p>

<p>»Det er en vanskelig opgave som ministeriet har foræret os her. Det er da ikke en behagelig situation at få problemerne uden at få løsningen til dem.«</p>

<h3>Gammel kode kan ikke håndtere nye krav</h3>

<p>STADS er det it-system, som blandt andet skal håndtere tilmeldinger til fag og kurser for de studerende på universiteterne.</p>

<p>Helt konkret består udfordringen i, at STADS ikke kan finde ud af at validere, om en studerende må skifte til et andet valgfag eller ej og bytte med en anden studerende, når tilmeldingsfristen er udløbet. Det kan eksempelvis blive relevant, hvis et kursus bliver aflyst, eller den studerende skifter mening og hellere vil tage et andet kursus.</p>

<p>Før Studiefremdriftsreformen trådte i kraft i 2014 var det den studerendes eget ansvar at holde styr på, at kurserne eksempelvis ikke lå på samme tidspunkt, at de havde det rette antal ECTS-point, og at de ellers levede op til kravene på studiet. Derfor kunne de studerende selv skifte eller bytte fag med computeren hjemme på sofaen via STADS.</p>

<p>Men når reformen træder i kraft for samtlige studerende på de videregående uddannelser til efteråret, så er det nu universitetets ansvar at foretage disse ‘tjek’. Og når it-systemet ikke er i stand til det, så bliver det til manuelt arbejde for personalet.</p>

<p>»Så har vi ikke en smart it-løsning, hvor du kan swappe rundt og bytte med medstuderende,« siger Asbjørn Jessen og fortsætter:</p>

<p>»Den grundlæggende struktur i it-systemet er ikke lavet til det. STADS-samarbejdet strækker sig tilbage til 90’erne - det er gammel kode, som ikke umiddelbart er let at tweake til nye formål.«</p>

<p>Lever KU ikke op til reformen og sørger for, at de studerende er tilmeldt et fuldt studieprogram, står universitetet til at miste en bevilling på 354 mio. kr. i 2020.</p>

<p>»Det svarer til, at et mindre fakultet bliver nedlagt,« siger Asbjørn Jessen.</p>

<p>Copenhagen Business School benytter sig også af STADS til studietilmeldingerne, og universitetet bekræfter, at samme problematik også er gældende her omend i mindre omfang. Det skyldes, at valgfag ikke er lige så udbredte som på KU.</p>

<p>»Det kommer til at give os en ekstra arbejdsbyrde i august måned, som vi ikke tidligere har haft,« siger studiechef på CBS, Rie Snekkerup.</p>

<p>På Aarhus Universitet kan man dog ikke genkende problematikken:</p>

<p>»Problemet rammer ikke os, fordi vi ikke har de samme formaliserede eftertilmeldingsperioder, hvor man som studerende kunne foretage de her ændringer,« siger funktionschef for optagelses- og studiesystemer på Aarhus Universitet, Christian Ramsing.</p>

<p>Han medgiver, at der stadig mangler nogle it-systemer, som kan understøtte universiteternes behov for at lave studieprogrammer på en ny måde. Blandt andet at det skal være muligt for de studerende at lægge en samlet budgetplan for hele studiet, som kan blive godkendt på forhånd.</p>

<h3>Ministeriet: Universiteterne har ikke efterspurgt det</h3>

<p>På trods af den ekstra arbejdsbyrde for de studerende og ansatte på især Københavns Universitet, så har ingen af universiteterne rejst den nævnte problematik med STADS over for den ansvarlige myndighed.</p>

<p>Det er Uddannelses- og Forskningsministeriet, der er ansvarlige for udviklingen af STADS, som i dag benyttes af alle universiteter i Danmark.</p>

<p>»Vi udvikler STADS i et tæt samarbejde med universiteterne, og den her problematik er ikke noget, som universiteterne har rejst,« siger direktøren for Uddannelses- og Forskningsministeriets IT, Henrik Brodersen, og fortsætter:</p>

<p>»Det er universiteterne selv, der bedst ved, hvad de har behov for.«</p>

<p>Både Københavns Universitet og Aarhus Universitet efterlyser et it-system, så de studerende bedre kan planlægge deres forløb på forhånd. Og det er det som Asbjørn Jessen fra KU ser som en mulig løsning af problemet. Løsningen skal dog først udvikles, hvilket er en tung proces ifølge souschefen:</p>

<p>»Så er vi inde i STADS-møllen, og i den verden kan det snildt tage et år at få lavet,« siger han.</p>
  </section>

  
      </div></body></html>
