---
layout:     post
title: 	    "Uidentificerede droner mystificerer Paris"
post_author:	    Magnus Boye
post_date:	    Thu, 26 Feb 2015 09:51:56 +0000
post_site:	    ing.dk 
post_link:	    http://ing.dk/artikel/uidentificerede-droner-mystificerer-paris-174407
---
<html><body><div><section class="body"><p>Mindst fem droner er blevet spottet to nætter i træk over Paris, mens de fløj over flere af byens trafikknudepunkter samt Eiffeltårnet og den amerikanske ambassade.</p>
			<p>Syv uger efter terrorangrebet mod satiremagasinet Charlie Hebdo, hvor gerningsmænd dræbte 17 mennesker, er sikkerhedsberedskabet stadig højt i den franske hovedstad. Politiet har nu nedsat en ti mand stærk efterforskningsgruppe, der kan sætte en stopper for de natlige droneflyvninger. Det skriver <a href="http://www.bbc.com/news/world-europe-31619099">BBC</a>.</p>
			<p>Onsdag anholdte fransk politi tre journalister fra den arabiske nyhedskanal Al Jazeera i forbindelse med sagen. Ifølge <a href="http://www.independent.co.uk/news/world/europe/paris-drones-police-arrest-three-aljazeera-journalists-for-using-drone-to-report-on-drones-mystery-10071207.html">The Independent</a> havde de tre journalister fra tv-kanalens engelsksprogede afdeling fløjet en drone over byen for at reportere om de mystiske droner.</p>
			<p>Politiet er tilsyneladende ikke tættere på at finde de originale dronepiloter.</p>
			<p>»Det kan være en koordineret action, men vi kan ikke sige noget med sikkerhed i øjeblikket,« siger en kilde i politiet til Le Parisien ifølge <a href="http://www.telegraph.co.uk/news/worldnews/europe/france/11433746/Unidentified-drones-reappear-over-Paris-for-second-night.html">The Telegraph</a>.</p>
			<p>I de seneste måneder har droner sendt franske myndigheder i høj beredskab ved at flyve tæt på 13 af landets atomkraftværker. For både dronerne i november og dronerne over Paris gælder det, at de er for små til at gøre skade på en bygning – eller et atomkraftværk – ved at flyve ind i den. Myndigheder beskriver dronerne som standardmodeller, der er i fri handel.</p>
			<p>Det er ulovligt at flyve drone om natten i Paris, og det kræver en særlig tilladelse om dagen. Strafferammen er op til et år i fængsel og en bøde på 75.000 euro – over en halv million kroner.</p>
		</section></div></body></html>
