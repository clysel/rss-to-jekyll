---
layout:     post
title: 	    "Derfor er der ingen kvantegevinst for omdiskuteret computer"
post_author:	    Jens Ramskov
post_date:	    Tue, 24 Mar 2015 09:57:00 +0000
post_site:	    ing.dk 
post_link:	    http://ing.dk/artikel/derfor-er-der-ingen-kvantegevinst-omdiskuteret-computer-174975
---
<html><body><div><section class="body"><p>Det er ikke altid så ligetil at vide sig sikker på, om en kvanteberegning i praksis kan udføres hurtigere end tilsvarende klassisk beregning.</p>
			<p>Det fremgår af en ny artikel i Science, der dermed på ny sætter fokus på anvendeligheden af kvantecomputeren fra det canadiske firma D-Wave Systems, som bl.a. Google har anskaffet.</p>
			<p>Sidste år viste den danske forsker Troels Rønnow sammen med kollegaer fra det tekniske universitet ETH i Zürich, at D-Wave Systems kvantecomputere i praksis ikke er bedre end klassiske computere i forbindelse med beregninger knyttet til en særlig type magnetiske legeringer, der kaldes spin glasser.</p>
			
			<p>Det var en overraskelse, at ETH-forskerne ikke kunne påvise en fordel af kvanteberegningerne, da disse bl.a. var stillet i udsigt af en teoretisk artikel fra i 2002 i tidsskriftet <a href="http://www.sciencemag.org/content/295/5564/2427.abstract">Science</a>.</p>
			<p><aside class="plugin right box"><strong>Ising spin glasser</strong></aside></p>
			<p><strong>I et</strong> ferromagnetisk materiale peger alle de magnetiske spin i samme retning. I andre materialer kan spinretningen variere.</p>
			<p><strong>Den orden</strong>, der findes i et ferromagnetisk materiale, svarer til den orden, der findes i en krystal, hvorimod materialer med varierende spinretninger, kan sammenlignes med glas.</p>
			<p><strong>Den tyske</strong> fysiker Ernst Ising udviklede i 1925 en mere generel matematisk model, der beskriver disse fænomener. Derfor kaldes sådanne magnetiske legeringer også for Ising spin glasser.</p>
			<p>
			</p>
			<p><aside class="plugin right box"><strong>NP-komplet</strong></aside></p>
			<p><strong>Opgaven</strong> med at finde en grundtilstanden af et Ising spin glas er et problem, der er såkaldt <a href="http://da.wikipedia.org/wiki/NP-komplet">NP-komplet</a>.</p>
			<p><strong>Det betyder</strong> kort sagt, at hvis der en let måde til at løse dette problem, så findes der også lette metoder til at løse andre optimeringsproblemer.</p>
			<p><strong>Den generelle</strong> formodning (som endnu ikke er bevist) er dog, at NP-problemer er svære at løse, men det er let at tjekke om løsningen er rigtig. Det er eksempelvis svært at finde primtalsfaktorer for et stort tal med en klassisk computer, men det er let at tjekke om en påstået løsning er rigtig ved at gange primtalsfaktorerne med hinanden.<br/></p>
			<p>Nu har Troels Rønnow og de øvrige forskere fra Matthias Troyers forskningsgruppe ved ETH i en ny artikel i Science forklaret, hvorfor den såkaldte kvanteannealing, som er D-Wave computerens beregningsmetode, alligevel ikke er bedre end klassisk annealing i forbindelse med såkaldte Ising spin glas problemer.</p>
			<p>Troels Rønnow fortæller, at det er et bachelorprojekt af Bettina Heim, der ligger til grund for <a href="http://www.sciencemag.org/content/early/2015/03/11/science.aaa4170.abstract">den nye artikel</a>.</p>
			<p>Det er ikke kun et snævert resultat. Det viser også, at man skal være meget påpasselig med at vurdere, hvornår kvanteberegninger er bedre end klassiske beregninger, fremhæver forskerne i deres artikel.</p>
			<p>Som tidligere omtalt i Ingeniøren er D-wave kvantecomputeren ikke en generel kvantecomputer, men derimod en computer, der kan udføre en optimeringsopgave efter kvanteprincipper frem for klassiske principper.</p>
			<p>Disse beregningsprincipper har meget tilfælles med den form for optimering, der finder sted ved termisk blødglødning (annealing), der baserer sig på opvarmning og efterfølgende langsom nedkøling, til at frigive internt stress i materialer, som derved ender op i den laveste mulige energitilstand.</p>
			<h2>Ikke alt er muligt i praksis</h2>
			<p>En tilsvarende beregningsteknik kan anvendes til at finde det globale minimum for et system, som også kan indeholde flere lokale minimum. Hvis systemet er havnet i lokalt minimum, kan en termisk eksitation lade det slippe ud igen, så det til sidst kan finde frem til det globale minimum.</p>
			<p>Et alternativ til termiske eksitationer til at slippe ud af et lokalt minimum er den kvantemekaniske tunneleffekt. Det fører til principper for kvanteannealing.</p>
			<p>I 20012 viste en række forskere, at en beregning baseret på kvanteannealing var en klassisk beregning overlegen. I den nye artikel forklarer Bettina Heim, Troels  Rønnow og de øvrige forskere, at den konklusion er baseret på forhold, som kun kan opnås matematisk, men ikke udføres i en fysisk computer.</p>
			<p>Når man tager højde for, hvordan beregninger i praksis skal udføres på en fysisk maskine, så er der ingen fordel ved kvanteannealing frem for klassisk annealing i dette tilfælde.</p>
		</section></div></body></html>
