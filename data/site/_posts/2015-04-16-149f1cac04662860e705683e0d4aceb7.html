---
layout:     post
title: 	    "Bo Lidegaard: Dronningen regerer over sin egen skæbne. "
post_author:	    
post_date:	    Thu, 16 Apr 2015 08:29:28 +0200
post_site:	    politiken.dk 
post_link:	    http://politiken.dk/indland/ECE2629704/bo-lidegaard-dronningen-regerer-over-sin-egen-skaebne/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Det er dronningen, der fylder år. Endnu en mærkedag i et langt liv, som er så 
forskelligt fra det almindelige, at vi har svært ved at forestille os, 
hvordan det er at være der, hvor hun er. At være den, hun er. At være 
dronningen, som fylder 75. 
</p><p>
Det er grundlæggende for os, at vi vælger vores egen livsbane. Og selv om 
meget for mange måske er givet af forældrene og forholdene, er ingen 
forpligtet som den, der er arving til tronen i et af verdens ældste 
kongedømmer, hvis rødder går tilbage den tid, vi kun kender fra sagnene om 
vores tidligste historie. 
</p><p>
Den, som i sin person bærer en national identitet, der er helt uafhængig af, 
hvad vi hver især synes om hende, og hvad vi synes om hendes hus og om 
institutionen som sådan. Ganske enkelt, fordi hun rækker så langt tilbage i 
tiden, at det aktuelle kun er en krusning på en bølge, der har slået mod 
historiens kyst i mere end tusind år. 
</p><p>
Som om det ikke var nok, er dronning Margrethe noget nær folkevalgt. 
Grundlovsændringen i 1953 gjorde hende med et overvældende flertal til 
tronarving, og siden har hun vidst, at det ville blive hendes skæbne – og 
mulighed – i livet. For den, som på den måde forpligtes på både sit land, 
sin historie og sin funktion, er der ikke noget alternativ. Ikke et før og 
ikke et efter. 
</p><h3>
Inkarnerer en tradition 
</h3><p>
Ganske vist kan man vælge at se rollen som et ganske særligt embede, der i det 
konstitutionelle demokrati tildeles på livstid. Men det perspektiv er for 
snævert. Dronningen er ikke embedsmand og ikke udnævnt hverken på linje med 
eller sammenligneligt med andre. 
</p><div class="art-quote article-box">
<p class="quote"/>
<blockquote>
<p class="quote-txt">
Det er lykkedes for dronning Margrethe at gøre kongehuset til en levende del 
af det moderne danske folkestyre
</p>
<p class="sender">
Bo Lidegaard 
</p>
</blockquote>
</div><p>
Hun inkarnerer i sin person en tradition, som går så langt tilbage, at det i 
sig selv giver en autoritet, der forener funktion og person på en måde, som 
ikke kendes uden for de medlemmer af kongehuset, der bærer det ansvar – og 
som har påtaget sig at gøre det. <br/><br/>
Det er derfor, at det er svært at forestille sig, at dronning Margrethe en dag 
abdicerer sådan som flere andre regenter i europæiske kongehuse. Dronningen 
har ikke en identitet uden for den, hun er: dronningen. Hun har ikke selv 
valgt at blive dronning og kan derfor heller ikke vælge ikke længere at være 
det.</p><p><b class="ext-link">LÆS OGSÅ </b><a class="embeddedlink" href="http://politiken.dk/indland/ECE2625877/kongehuset-skal-genopfinde-sig-selv/">Kongehuset skal genopfinde sig 
selv</a></p><p>
Til gengæld har hun som kronprinsesse og i sine mere end 40 år på tronen 
arbejdet målrettet på at udvikle sin identitet som en dronning, der nok 
fuldt ud respekterer sin rolle som regent. Men som også insisterer på at 
udleve andre sider af sig selv, blandt andet ved at tage livtag med kunst og 
faglige discipliner, der kræver andet end det, som følger med værdigheden 
som dronning. 
</p><p>
»Man udfylder ikke sin rolle som konge eller dronning, hvis ikke man giver af 
sig selv, og derfor må man hele tiden udvikle sig for at have noget at give 
af«, sagde hun selv for nogle år siden. 
</p><h3>
Dronningen og demokratiet 
</h3><p>
Umiddelbart er der en uafviselig modsætning mellem et gennemdemokratisk 
samfund og et arveligt monarki. Det er den modsætning, som gør mange til 
’fornuftsrepublikanere’. Det er ganske enkelt ikke muligt at argumentere 
politisk sammenhængende for, at en bestemt familie til evig tid kan nedarve 
en bestemt statsretlig funktion, være personligt ansvarsfri og hævet over 
loven. 
</p><p>
Når kongehuset og dronningen alligevel nyder bred opbakning, er det ikke, 
fordi danskere ikke ser denne modsætning. Eller fordi nationen er fortryllet 
eller forblændet af den glans, der omgiver kongefamilien. 
</p><p>
Det er, fordi den tilsyneladende paradoksale konstruktion har nogle 
statsretlige og demokratiske fordele, som det ikke er så ligetil at opnå i 
den republik, der ville være alternativet. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/ECE2625903/dronningen-om-indvandrerkommentar-det-drejer-sig-ikke-om-frikadeller/">Dronningen om 
indvandrerkommentar: »Det drejer sig ikke om frikadeller« </a></p><p>
Det konstitutionelle monarki er ikke kun et levn fra en fjern fortid, men en 
levende del af det moderne demokrati. Det er ikke udtryk for en rest af 
noget enevældigt, som det ikke lykkedes grundlovsfædrene at gøre op med. 
</p><p>
Der er tale om en nøje udtænkt statsretlig mekanisme, som kun kan fungere, så 
længe både regenter og det parlamentariske demokrati nøje respekterer den 
rollefordeling, der er fastlagt med grundloven. 
</p><p>
Senest denne konstruktion kom på en afgørende prøve var, da dronning 
Margrethes farfar, Christian X, i 1920 forsøgte at fremtvinge et nyvalg, 
selv om den siddende regering ikke var kommet i mindretal i Folketinget. Det 
udløste påskekrisen og en begyndende konfrontation mellem kongen og 
Socialdemokratiet. Siden det lykkedes Stauning at opnå en forståelse med 
kongen og bilægge striden, har skiftende monarker betingelsesløst 
respekteret spillereglerne. 
</p><h3>
En afgørende disciplin 
</h3><p>
Det kan forekomme som en selvfølge. Men det er mere end det. Konger og 
dronninger har længere tids lys på sig end skiftende regeringer. Dronning 
Margrethe blev udråbt af statsminister Jens Otto Krag i 1972. Siden har 
regeringer afløst hinanden, seks mænd og en kvinde har været statsministre 
på skift, nogle flere gange. 
</p><p>
De har alle kæmpet deres politiske kampe og forfulgt deres politiske 
dagsordner med alt, hvad det indebærer. Demokratiet er ikke en aflysning af 
magtkampen. Det er en organisering af politiske processer, der sikrer 
gennemskuelighed og magtdelinger, og som gør det muligt for vælgerne at 
holde magthaverne fast på de demokratiske spilleregler – og som stiller dem 
til ansvar for dem. 
</p><p>
I forhold til disse processer er dronningen ikke kun urørlig. Hun er også den 
ultimative garant for, at alt går rigtigt til, navnlig i afgørende 
situationer, hvor resultatet af et folketingsvalg skal gøres op og en – 
eventuelt ny – regering udpeges, eller hvor magten skifter uafhængigt af 
valg. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/ibyen/byliv/ECE2626531/frem-med-dannebrog-her-kan-du-moede-dronningen-i-dag/">Frem med Dannebrog: Her kan du 
møde dronningen i dag</a></p><p>
Selv om dronningen i disse situationer rådgives af kabinetssekretæren, er det 
hende, som kommer med den autoritet, der udgør en reel modvægt til det 
Statsministerium, som i sagens natur spiller en hovedrolle, når 
regeringschefen udfordres og udskiftes. 
</p><p>
Naturligvis er det ikke sådan, at dronningen bare kan bestemme. Men det kan 
statsministeren heller ikke alene i netop disse situationer. Det 
disciplinerer på en afgørende måde. 
</p><h3>
Dronningen og det politiske 
</h3><p>
Tværs gennem en tid med voldsom ombrydning af normer og vores syn på os selv 
har dronning Margrethe været i stand til at udfylde sin funktion på en måde, 
der har givet genklang langt ud over monarkiets svorne tilhængere. 
</p><div class="art-quote article-box">
<p class="quote"/>
<blockquote>
<p class="quote-txt">
Pointer og holdninger skal udtrykkes så generelt og abstrakt, at de hverken 
kan tages til indtægt af den ene eller af den anden politiker - men omvendt 
så konkret og direkte, at de ikke fortaber sig i tungetale
</p>
<p class="sender">
Bo Lidegaard 
</p>
</blockquote>
</div><p>
Det skyldes blandt andet hendes evne til at favne det politiske – uden at 
nærme sig det partipolitiske, og uden at overskride grænsen til det 
magtpolitiske, som er – og helt og holdent skal være – forbeholdt de 
folkevalgte. <br/><br/>
Dronningen forstår, at hvis hendes rolle bliver rent symbolsk, uden for den 
politiske sfære, mister funktionen indhold og autoritet, og hun ender som en 
kransekagefigur. Omvendt ved hun og hendes familie også, at forudsætningen 
for, at det gamle kongehus bliver endnu ældre, er, at regenterne respekterer 
grundloven 100 procent, i ånd og bogstav.</p><p>
Her gælder virkelig den klassiske devise om, at der end ikke må kunne kastes 
en mistanke om, at kongehuset indgår i politiske rænkespil. 
</p><p>
Samme farfader, som i 1920 overskred denne grænse, og som dermed satte 
familiens fremtid på spil, viste under besættelsen, at han havde lært denne 
lektie. Da en gruppe »nationalt sindede« mænd diskret henvendte sig for at 
slippe af med den parlamentariske regering, gik Christian X direkte til 
statsminister Stauning og håndterede sagen sammen med statsministeren, der 
på den måde kom styrket ud af det lille kupforsøg. 
</p><h3>
En levende del af folkestyret 
</h3><p>
Christian X’s søn, Frederik IX, dronning Margrethes far, holdt sig på lang 
afstand af det politiske – måske i historisk tilbageblik <i>for</i> 
langt. I hvert fald har dronning Margrethe med stor finesse udviklet rollen 
som et samlingspunkt for nationens politiske selvforståelse på det niveau, 
der ligger over de konkrete politiske stridigheder og beslutninger. 
</p><p>
Der er kun et meget begrænset spillerum for den, som skal holde god afstand 
til det partipolitiske, og som aldrig må gå de folkevalgte i bedene. Pointer 
og holdninger skal udtrykkes så generelt og abstrakt, at de hverken kan 
tages til indtægt af den ene eller af den anden politiker – men omvendt så 
konkret og direkte, at de ikke fortaber sig i tungetale. 
</p><p><b class="ext-link">SE OGSÅ</b><a class="embeddedlink" href="http://politiken.dk/fotografier/ECE2527772/75-aar-75-billeder-her-er-dit-liv-dronning/">75 år, 75 billeder: Her er dit liv, 
dronning!</a></p><p>
Dronningen har været i stand til at ramme denne balance, og hun har på den 
måde skaffet ørenlyd til en stemme, som nok forekommer fjern for mange, men 
som ikke desto mindre er blevet et samlingspunkt og forener dele af 
befolkningen, som ellers ikke deler respekt for mange autoriteter. Netop 
deri ligger kunststykket – og netop det har befæstet kongehusets position 
igennem fire tiår, hvor det modsatte ville have været mere forventeligt. 
</p><p>
Dronning Margrethe kan fejre sine 75 år i dag med bevidstheden om, at det er 
lykkedes at gøre kongehuset til en levende del af det moderne danske 
folkestyre. Fortjenesten er i høj grad hendes egen. 
</p><p class=" bl-elem">
Fordi hun har valgt at vedgå arv og gæld, og fordi hun har været i stand til 
at gøre det på en måde, som har gjort hende til dronning over sin egen 
skæbne. 
</p>	
</div>

</div></body></html>
