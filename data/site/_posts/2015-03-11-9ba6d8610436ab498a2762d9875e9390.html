---
layout:     post
title: 	    "En ny geologisk periode begyndte i 1610 - eller 1964"
post_author:	    Jens Ramskov
post_date:	    Wed, 11 Mar 2015 18:01:00 +0000
post_site:	    ing.dk 
post_link:	    http://ing.dk/artikel/en-ny-geologisk-periode-begyndte-i-1610-eller-1964-174694
---
<html><body><div><section class="body"><p>Gennem en del år har forskere beskrevet, at Jorden nu befinder sig i en ny geologisk periode kaldet Antropocæn, hvor menneskets påvirkning af Jorden er iøjnefaldende. Anthropos betyder menneske på græsk.</p>
			<p>Det anføres ofte bl.a. i <a href="http://www.denstoredanske.dk/It,_teknik_og_naturvidenskab/Geologi_og_kartografi/Geologiske_perioder/Antropoc%C3%A6n">Den Store Danske Encyklopædi</a>, at Antropocæn begyndte i 1800-tallet.</p>
			<p>Nu kommer Simon Lewis og Mark Maslin fra University College London med to bedre bud på et eksakt begyndelsestidspunkt.</p>
			<p>Enten begyndte Antropocæn i 1610 eller i 1964. Og af disse er 1610 det bedste bud, skriver Lewis og Maslin i en videnskabelig artikel i <a href="http://dx.doi.org/10.1038/nature14258">Nature</a>.</p>
			<p>Men hvad er årsagen til at pege på netop disse to år?</p>
			<h2>Atomvåben eller kopper?</h2>
			<p>1964 er umiddelbart det letteste at forklare.</p>
			<p>Hvis man vælger at se på resultatet af atomprøvesprænginger, optræder en markør i form af et rekordhøjt indhold af kulstof-14 i træers årringe fra 1964. Dette hænger sammen med prøvesprængninger af atomvåben i atmosfæren i 1950’erne og 1960’erne, indtil en traktat om indstilling af disse blev indgået i 1963. En anden markør er forholdet mellem plutonoium-240 og plutonium-239.</p>
			<p>Lewis og Maslin finder dog, at de ændringer i miljøet, der opstod efter de første europæere kom til Amerika i 1492, er mere markante.</p>
			<p>Det gælder de første majspollen, der findes i sedimenter fra havet i Europa i 1600, og ikke mindst et markant fald i atmosfærens indhold af CO2 i 1610. Iskerneboringer på Antarktis har påvist, at CO2-indholdet begyndte at falde omkring 1570 og nåede et minimum i 1610, hvorefter begyndte det at stige igen.</p>
			<p>Dette fald er direkte forårsaget af europæernes ankomst i Amerika. Inden for få årtier i 1500-tallet døde omkring 50 millioner af de oprindelige beboere af kopper. Som følge heraf svandt landbrugsområder ind. Skovområder voksede frem i Latinamerika, som var med til fjerne CO2 fra atmosfæren. Andre undersøgelser understøtter formodningen om, at optaget af CO2 skete på land frem for i havet.</p>
			<p>Mødet mellem den gamle og den nye verden førte bl.a. til import af fødevarer til Europa, som var en af forudsætningerne for den industrielle revolution, som efterfølgende gav en række globale miljøforandringer. Men selv den industrielle revolution i slutningen af 1800-tallet ses ikke så tydeligt i data, som faldet i atmosfærens indhold af CO2 i 1610.</p>
			<p>Antropocæn afløser Holocæn, der begyndte for 11.715 år siden ved afslutningen af den seneste istid. En endelig vedtagelse af Antropocæn som en ny geologisk periode afventer dog først en anbefaling fra en <a href="http://quaternary.stratigraphy.org/workinggroups/anthropocene/">arbejdsgruppe</a> og senere en formel vedtagelse af bl.a. <a href="http://www.iugs.org/">International Union of Geolological Sciences</a>.</p>
		</section></div></body></html>
