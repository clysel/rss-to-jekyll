---
layout:     post
title: 	    "Succes for danske raketbyggere: Hidsig motor tændte tre gange"
post_author:	    Thomas Djursing
post_date:	    Tue, 14 Apr 2015 12:49:00 +0000
post_site:	    ing.dk 
post_link:	    http://ing.dk/artikel/succes-danske-raketbyggere-hidsig-motor-taendte-tre-gange-175411
---
<html><body><div><section class="body">
			<p>Fra Refshaleøens enorme teststand VTC3 kunne man i søndags igen høre lyden fra en raketmotor, der skød en flere meter lang flamme hen over grunden på det gamle skibsværft B&amp;W. Det var første gang siden væskemotoren Heat 2X gik op i flammer på prøvestanden i august.</p>
			<p>»Motoren tændte og brændte perfekt. Det var første gang i meget lang tid vi i CS kørte en raketmotor, så der var jubel i Mission Control,« skriver dagens leder, og såkaldte Flight, Thomas Pedersen i raketbyggernes <a href="http://ing.dk/blog/foerste-test-i-bpm-serien-175405">blog.</a></p>
			
			<p>Raketforeningen Copenhagen Suborbitals gennemførte tre vellykkede test af en såkaldt kværkløs motor for at teste gevinsterne ved at blande såkaldt tetraethyl orthosilicate (TEOS) i blandingen af 75/25 procent ethanol og vand. TEOS i brændstoffet giver en konstant deponering af siliciumoxid på indersiden af motoren, og dette skulle gerne gøre varmefluxen til motorrøret mindre.</p>
			
			<p>Den kværkløse motor er groft sagt blot et rør, hvor brændstoffet stadig bliver sprøjtet ind gennem en injektor - sammen med flydende ilt - fyldt med huller, men uden kværk sker der altså ingen køling, hvor brændstof normalt strømmer omkring brændkammeret.</p>
			<p>I stedet for kværken havde raketbyggerne anbragt temperaturmålere på røret for at kende temperaturen under hhv. test med og uden TEOS. En af raketbyggernes største bekymringer er nemlig, at der sker en gennembrænding af brændkammeret, hvis kølingen ikke fungere optimalt. Hvis TEOS kan sænke den samlede temperatur, så er det en klar fordel.</p>
			<p>De foreløbige resultater viser, at TEOS sænker temperaturen et par hundrede grader, lød det efter testen fra Thomas Pedersen. Først efter nærmere granskning af data kender raketbyggerne dog den specifikke gevinst ved TEOS, men de kan allerede nu se, at motoren ydede hele 2 kN, hvilket var planen.</p>
			
			<p>Søndag blev dog en usædvanlig lang dag, da en række ting ikke helt gik efter planen. Ved første ud af fire test, tændte motoren slet ikke. Senere døde tryksensoren i tanken med flydende ilt. Raketbyggerne kæmpede også med en ødelagt måler af motorens kammertryk, samt en sprængning af sikkerhedspladen på brændstoftanken. Men alligevel fik raketbyggerne udført hele tre burns, tændinger af motoren.</p>
			<p>Dagens aktiviteter kan ses i billeder, video og tekst på deres <a href="http://ing.dk/blog/foerste-test-i-bpm-serien-175405">blog: Rumfart på den anden måde. </a></p>
			<p><section class="video plugin"/></p>
			
			<p/></section>
		
		  </div></body></html>
