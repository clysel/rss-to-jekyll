---
layout:     post
title: 	    "Bycykler får baghjul af hotellernes udlejningscykler"
post_author:	    
post_date:	    Wed, 25 Feb 2015 16:52:25 +0100
post_site:	    politiken.dk 
post_link:	    http://politiken.dk/rejser/storbyogkultur/ECE2562961/bycykler-faar-baghjul-af-hotellernes-udlejningscykler/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Mens mange af Københavns nye bycykler står ubrugte hen med duelort på sadlen 
og rust på kæden, er lejecyklerne på byens hoteller en eftertragtet 
mulighed. 
</p><p>
Det fortæller blandt andre Sandra Plesner Weinert, der er ejer af hotelkæden 
Guldsmeden Hotels, der i Københavns centrum har fire hoteller samt hoteller 
i Aarhus og på Bali. 
</p><p>
»Vores cykler er stort set altid ude at køre - med mindre, det er meget koldt, 
vådt eller blæsende. Vi skal leve op til vores navn som en cykelby«, siger 
Sandra Plesner Weinert. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/ECE2559102/koebenhavnerne-ignorerer-tohjulet-millionprojekt/">Københavnerne ignorerer 
tohjulet millionprojekt</a></p><p>
I alt er der 75 cykler til rådighed på hotelkædens fire hoteller i København. 
Alene på Axel Guldsmeden i Helgolandsgade på Vesterbro er der omkring 40 
cykler i rotation blandt gæsterne. Prisen er 150 kroner for en dag. 
</p><p>
Til sammenligning koster det 25 kroner i timen at leje en el-bycykel. Et 
månedligt abonnement på bycyklerne koster 70 kroner, og så kan man køre de 
første 30 minutter gratis. Derefter koster det 6 kroner i timen. 
</p><h3>
Bycykler rykker ikke 
</h3><p>
Efter lanceringen sidste år har primært turister i sommerperioderne kørt et 
pænt antal ture - omkring 5.000 - med el-bycyklerne, men siden er brugen af 
bycyklerne faldet drastisk. I første halvdel af december blev der blot kørt 
530 ture på bycyklerne i hovedstaden. 
</p><p>
Manglende tilgænglighed og komplicerede registreringsregler og 
betalingsløsninger nævnes som nogle af årsagerne til, at de højtprofilerede 
københavnske bycykler - stillet til rådighed af kommunen - hverken rykker 
hos de lokale københavnere eller besøgende turister. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/rejser/ECE2559129/bycykler-verden-over-vil-gaa-i-staa-uden-millionstoette/">Bycykler verden over vil gå i 
stå uden millionstøtte</a></p><p>
Men måske spiller det også ind, at turister, der gæster København, i stigende 
grad benytter sig af muligheden for at leje en cykel på det hotel, de bor 
på. 
</p><p>
Arp-Hansen Hotel Group, der står bag 12 københavnske hoteller heriblandt The 
Square på Rådhuspladsen, Grand Hotel og Phoenix, lejer ligesom Guldsmeden 
Hotels cykler ud til deres gæster. 
</p><p>
»Cykler er en service, som vores gæster efterspørger. Blandt andet fordi 
København er profileret som en grøn cykelby«, siger Malene Friis, 
koncerndirektør i Arp-Hansen Hotel Group. 
</p><p>
Malene Friis fortæller, at Arp-Hansen-hotellerne hver især alt efter størrelse 
og antal gæster har mellem 10 og 50 cykler i stalden. 
</p><p>
Cyklerne er leveret af en ekstern partner, som sikrer, at alting er i 
ordentlig stand og fungerer. Det koster 120 kroner for en dag at leje en 
cykel på et af hotellerne. 
</p><h3>
Det skal være nemt at bruge 
</h3><p>
Lige nu skulle der have været 1.860 nye el-bycykler på vej i København. Men 
der er kun 426 til rådighed på gaden. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/rejser/ECE2559642/saadan-fungerer-de-moderne-bycykler---i-hele-verden/">Sådan fungerer de moderne 
bycykler - i hele verden</a></p><p>
Dermed er kommunerne bag projektet, København og Frederiksberg, meget langt 
fra målet på tre ture per cykel om dagen i 2015. Bycykel-projektet står til 
at koste de to kommunekasser og DSB i alt 88 millioner kroner over otte år. 
</p><p>
Hvis alt går efter planen, vil der til sommer være 1.860 nye el-bycykler og 
105 ladestationer til cyklerne til rådighed i København. 
</p><p>
Til den tid vil bycyklerne dog - ligesom nu - være i konkurrence med de 
lejecykler, som en lang række hoteller i hovedstaden har. 
</p><p>
Horesta, der er hotellernes brancheorganisation, har ikke noget samlet 
overblik over, hvor mange af de 90 hoteller, der ligger i København centrum, 
der lejer cykler ud til deres gæster. 
</p><p>
Hos hotelkæden Guldsmeden Hotels er det dog en prioritering at kunne tilbyde 
gæsterne muligheden for at cykle en tur. Og hvis alle hotellets egne cykler 
er ude af huset, så sørger hotelmedarbejderne for at finde en anden 
mulighed. 
</p><p>
»Hvis vi ikke har ledige cykler, henviser vi til udlejningssteder, vi 
samarbejder med. Vi kan godt finde på at henvise til de københavnske 
bycykler også, men vi sender ikke vores gæster formålsløst videre. Det skal 
være en løsning, der er nem, sikker og tryg«, siger hotelejer Sandra Plesner 
Weinert, der selv har brugt bycykler på en storbyferie i Hamborg uden den 
store succes. 
</p><p class=" bl-elem">
»Det tog to timer at få en bycykel op at køre. Det må altså ikke være alt for 
kompliceret«. 
</p>	
</div>
</div></body></html>
