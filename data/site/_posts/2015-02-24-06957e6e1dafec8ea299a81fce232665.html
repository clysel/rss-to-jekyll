---
layout:     post
title: 	    "Retsmediciner: Forurenet flykabine-luft er livsfarlig"
post_author:	    Adam Fribo
post_date:	    Tue, 24 Feb 2015 07:40:05 +0000
post_site:	    ing.dk 
post_link:	    http://ing.dk/artikel/retsmediciner-forurenet-flykabine-luft-er-livsfarlig-174332
---
<html><body><div><section class="body"><p>Dårlig luft i kabinerne på passagerfly kan give permanente skader og i sidste ende være livsfarlig for piloter og kabinepersonale. Sådan lyder advarslen fra en engelsk retsmediciner i forbindelse med undersøgelsen af et dødsfald hos en engelsk pilot fra British Airways.</p>
			<p>Retsmedicineren, Stanhope Payne, opfordrer ifølge <a href="http://www.telegraph.co.uk/news/aviation/11427509/Warning-over-toxic-fumes-in-plane-cabins.html">The Telegraph</a> myndighederne til at 'skride til handling hurtigt for at undgå flere dødsfald'.</p>
			
			<p>Piloten, Richard Westgate døde i 2012 i en alder af 43 år, og inden da hævdede han at være blevet forgiftet af dårlig luft i flykabiner.</p>
			<p>Ifølge retsmedicineren har undersøgelserne af liget givet resultater, der peger på eksponering for organofosfater igennem kabine-luften.</p>
			<p>I sin rapport konkluderer Stanhope Payne blandt andet, at organofosfater er til stede i kabine-luften, at flypersonalet er udsat for dem med helbredsmæssige konsekvenser, og at »forringelse af helbreddet hos de personer, der styrer et fly, kan betyde dødsfald hos passagererne.«</p>
			<p>Pilotens advokat oplyser, at han repræsenterer mere end 50 medlemmer af luftfartspersonale hos forskellige flyselskaber, der alle mener at have været udsat for giftig luft.</p>
			<p>Det er første gang, at fænomenet aerotoxic syndrome anerkendes fra officiel hånd, og selvom det har været diskuteret siden år 2000, så afviser flyselskaberne blankt, at kabineluften kan være livsfarlig.</p>
		</section></div></body></html>
