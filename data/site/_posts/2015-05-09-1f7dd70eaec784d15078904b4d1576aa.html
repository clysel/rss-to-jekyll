---
layout:     post
title: 	    "Putins parade: 5 ting at holde øje med"
post_author:	    
post_date:	    Sat, 09 May 2015 08:46:30 +0200
post_site:	    politiken.dk 
post_link:	    http://politiken.dk/udland/ECE2662384/putins-parade-5-ting-at-holde-oeje-med/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Det har været forberedt i måneder, og i den seneste uge har Moskva været i 
noget nær undtagelsestilstand op til årets – for ikke at sige årtiets – 
største fest: Fejringen af 70-året for Nazitysklands kapitulation i 1945. 
</p><p>
Klokken 9 dansk tid (det vil sige klokken 10 i Moskva) begynder den grandiose 
militærparade på Den Røde Plads i Moskva, som mere minder om præsident 
Vladimir Putins magtdemonstration end en mindestund. 
</p><p>
Gaderne er spulet rene, skyerne er sprøjtet væk med kemikalier, store dele af 
den russiske hovedstad er afspærret for biltrafik, og titusinder af 
mennesker har siden tidligt i morges taget opstilling langs paraderuten. 
Meget er kendt på forhånd, det meste er forberedt ned til mindste detalje, 
men her er fem spørgsmål, som i hvert fald Kreml-nørder med spænding venter 
svar på: 
</p><h3>
Kommer Putin til tiden? 
</h3><p>
Den russiske præsident er kendt for at lade sine gæster vente, nogle gange i 
timevis. Pave Frans måtte i 2013 vente i 50 minutter på Putin, da han var på 
besøg i Vatikanet USA’s udenrigsminister John Kerry ventede tre timer i 
Kreml samme år. Putin kom 40 minutter for sent til et møde med den tyske 
forbundskansler Angela Merkel i 2012. Ved et statsbesøg i London 2003 kom 
han 14 minutter efter aftalt tid til et møde med dronning Elizabeth. 
</p><p>
Ukraines daværende præsident Viktor Janukovitj måtte vente i næsten fire timer 
i 2012, bl.a. fordi Putin skulle have overstået en snak med sin 
yndlings-motorcykelklub Natteulvene. Kun få internationale ledere har givet 
deres utilfredshed åbent til kende, blandt dem Angela Merkel, som i oktober 
sidste år aflyste et planlagt møde med Putin i Milano, da Putin ikke dukkede 
op til tiden. Mødet blev dog alligevel holdt senere på aftenen. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/udland/ECE2284402/militaerparade-i-moskva-putin-spiller-med-musklerne/">Militærparade i Moskva: Putin 
spiller med musklerne</a></p><p>
Staldtippet er dog, at Putin kommer til tiden i dag. Det plejer han trods alt, 
når det handler om på forhånd koreograferede begivenheder, og det er ikke 
nødvendigvis lige så let at lade Ruslands krigsveteraner og resten af folket 
vente som paven og den britiske dronning. 
</p><h3>
Hvem får hæderspladsen? 
</h3><p>
Det virker givet på forhånd. I 2005 var det USA’s præsident George W. Bush, 
der fik pladsen ved siden af Putin på Den Røde Plads, i 2010 var det Angela 
Merkel. Denne gang kommer kun få vestlige ledere, så mon ikke Kinas 
præsident Xi Jinping er sikret hæderspladsen? 
</p><p>
Putins anden parade-nabo er mere usikker, men måske Indiens præsident Pranab 
Mukherjee. Det ville i hvert fald styrke indtrykket af, at dagens Rusland 
vender sig mod øst snarere end mod vest. 
</p><p>
De få vestlige topfolk, der ventes til paraden, er Cyperns præsident, 
Grækenlands premierminister og Slovakiets premierminister, mens Tjekkiets 
præsident er i Moskva, men har meddelt, at han ikke deltager i selve 
paraden, men kun en kranselægning ved den ukendte soldats grav om morgenen 
og en VIP-middag om aftenen. Danmark repræsenteres af Moskva-ambassadør 
Thomas Winkler. 
</p><p>
For ny-kremlologer bliver det også interessant at se, hvor Putins underordnede 
er placeret. Deriblandt statschefen Sergej Ivanov, der i den senere tid 
synes at have været ved præsidentens side næsten konstant. Tjetjeniens leder 
Ramsan Kadyrov, der menes indblandet i en magtkamp med sikkerhedstjenesten 
FSB – med mulig kobling til mordet på oppositionslederen Boris Nemtsov i 
februar. Og Aleksandr Saldostanov, som på det seneste er rykket op til en af 
Putins tilsyneladende vigtigste repræsentanter på gadeplan. 
</p><h3>
Holder kampvognen? 
</h3><p>
Over 15.000 soldater og enorme mængder af militært isenkram, fra 
Kalasjnikov-rifler til langtrækkende atommissiler, skal passere hen over Den 
Røde Plads, men størst spænding knytter sig til Ruslands spritnye kampvogn 
Armata T-14. 
</p><p>
»Ruslands Armata T-14 kampvogn sender kuldegysninger ned ad Washingtons ryg«, 
proklamerede den internationale russiske nyhedstjeneste Sputnik i går. 
</p><p>
Ved en af prøverne forleden stoppede en af T-14 kampvognene dog pludselig op 
på Den Røde Plads og blev forsøgt bugseret væk, før den kunne forlade 
pladsen af egen kraft. Kreml-venlige medier forsikrede, at det hele var et 
led i øvelsen. 
</p><h3 class="tvheader">5 steder Putin slår til</h3>
<div class="tvplayer">
<p class="tvplayer-container" data-tvarticle-id="2283899">

</p>
<p class="art-imgdesc clip-source">
Kilde: politiken.tv/ Peter Vintergaard, Christina Christensen
</p>
</div><p/><h3>
Holder Medvedev sig vågen? 
</h3><p>
Den russiske ministerpræsident Dmitrij Medvedev, der fik lov til at afløse 
Putin som præsident mellem 2008 og 2012, har efter tilbagerokaden for tre år 
siden ført en temmelig diskret tilværelse. Hans ifølge onde tunger største 
reform, indførelsen af permanent sommertid, blev hurtigt lavet om til 
permanent vintertid, og i lange perioder er Medvedev kun blevet omtalt i 
notitsform i de statskontrollerede medier. 
</p><p>
I stedet har Kreml-tro bloggere spredt billeder af en tilsyneladende sovende 
eller halvsovende Medvedev ved en række officielle forestillinger. Det har 
ført til rygter om, at Putin er på vej til skifte premierminister, men den 
slags rygter har der på den anden side været næsten permanent siden 2012. 
</p><h3>
Nævner Putin de allierede? 
</h3><p>
Traditionen tro skal Putin holde sejrstale, der ifølge samme tradition ikke 
bliver ret lang. Det er oplagt, at han vil takke de sovjetiske veteraner fra 
Den Store Fædrelandskrig (1941-45, efter at Tyskland havde brudt 
ikke-angrebspagten med Sovjetunionen). Og at han vil komme ind på, hvor 
meget verden har at takke Sovjetunionen/Rusland for. 
</p><p>
Men vil han også nævne, at Rusland ikke var helt alene om at vinde krigen? At 
allierede som USA og Storbritannien også spillede en vis rolle? 
</p><p>
Skal man dømme af sejrstalen sidste år, bliver det ikke tilfældet. Dengang, 
kort tid efter Ruslands annektering af Krim, sagde Putin ikke et ord, der 
kunne tyde på, at Sovjetunionen havde allierede. Men i den senere tid har 
Putin i offentlige sammenhænge gjort visse tegn til at ville forsones med 
den vestlige verden, så måske, måske… 
</p><p class=" bl-elem"><i class=" bl-elem">Paraden i Moskva og 14 andre russiske byer kan følges på <a href="http://rt.com/on-air/victory-parade-relay-may/" target="_blank">RT, 
Ruslands statslige tv-kanal rettet mod omverdenen</a>.</i></p>	
</div>

</div></body></html>
