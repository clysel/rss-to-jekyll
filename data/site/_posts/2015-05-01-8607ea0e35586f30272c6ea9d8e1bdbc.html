---
layout:     post
title: 	    "Politibetjent i Baltimore sigtet for drab"
post_author:	    
post_date:	    Fri, 01 May 2015 18:46:12 +0200
post_site:	    politiken.dk 
post_link:	    http://politiken.dk/udland/ECE2651705/politibetjent-i-baltimore-sigtet-for-drab/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Bølgerne går stadig højt i Baltimore, efter at byen mandag eksploderede i 
nogle af USA’s værste optøjer i 20 år. Og der er lagt op til et politisk 
efterspil, som vil sætte sit præg på den amerikanske præsidentvalgkamp. 
</p><p>
I går erklærede byens statsadvokat, Marilyn Mosby, at forløbet, der førte til, 
at den 25-årige Freddie Gray brækkede halsen i politiets varetægt for knap 
tre uger siden, nu betragtes som et manddrab. 
</p><p>
Myndighedernes redegørelse har vist, at Gray blev placeret på maven på gulvet 
i en polititransportvogn efter anholdelsen og kørt rundt i byen med hænder 
og fødder bundet sammen. Selv om han bad om lægehjælp, greb politibetjentene 
ikke ind. Under kørslen ramte Gray en bolt, som stak ud fra bilens endevæg, 
hvilket formentlig er årsagen til, at han brækkede halsen. 
</p><p>
Seks betjente står nu sigtet i sagen for bl.a. vold, embedsmisbrug og ulovlig 
tilbageholdelse. Betjenten, der kørte bilen, sigtes for manddrab. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/tv/udland/ECE2649266/clinton-efter-baltimore-retssystemet-er-roeget-af-sporet/">Clinton efter Baltimore: 
Retssystemet er røget af sporet</a></p><p>
Statsadvokaten opfordrede til ro i byen efter fredagens tiltaler. »Jeg har 
hørt jeres råb om ‘ingen ro før retfærdighed’. Nu behøver jeg oprigtigt 
jeres ro, mens jeg arbejder for at yde denne unge mand retfærdighed«, sagde 
statsadvokaten. 
</p><p class="art-ext-other">

</p><p/><p>
De nye oplysninger tyder på, at Gray kan være blevet offer for det, som i 
politiets slang hedder ’en hård køretur’. Mens den tilbageholdte er i 
håndjern i transportbilen, kører chaufføren med vilje med hårde 
opbremsninger og skarpe sving, så arrestanten slår sig under turen. 
</p><p>
»Det er en af de gedulgte ting, hvor anholdte siger, de er blevet straffet for 
at have spillet smart. Politibetjentene siger, at de ikke havde til hensigt 
at gøre noget. Og det ender som ord mod ord«, fortæller Robert Klotz, der er 
ekspert i politiprocedurer, til New York Times. 
</p><p>
»Vores udgangspunkt er, at der skete et eller andet inde i den transportvogn. 
Vi ved blot ikke hvad«, siger politibetjentenes advokat, Michael Davey, til 
avisen. 
</p><p>
Sagen sætter igen fokus på behandlingen af sorte amerikanere i det amerikanske 
retssystem - en debat, der er blusset op efter en række kontroversielle 
politidrab siden sidste sommer. 
</p><h3>
Clinton gør op med sin mands lov 
</h3><p>
Onsdag gik præsidentkandidat Hillary Clinton for første gang dybt ind i 
spørgsmålet og krævede, at amerikansk politi fremover udstyres med 
kropskameraer, som kan dokumentere, hvad der foregår, når en person dør 
efter mødet med politiet. Dermed stiller Clinton sig bag et af kravene fra 
protestbevægelsen #BlackLivesMatter, der har fået medvind i amerikanske 
storbyer. 
</p><p>
»Det, vi har set i Baltimore, gør, og bør gøre, ondt ind i vores inderste 
sjæl«, sagde Clinton i en tale på Columbia-universitetet i New York. »Der er 
noget fundamentalt galt, når sorte mænd stadig har langt større 
sandsynlighed for at blive stoppet af politiet, tiltalt for forbrydelser, og 
idømt længere fængselsstraffe end tilsvarende hvide«, sagde Clinton. 
</p><p><b class="ext-link">OVERBLIK </b><a class="embeddedlink" href="http://politiken.dk/udland/int_usa/ECE2619783/her-er-nogle-af-de-sager-der-har-udloest-raceuro-i-usa/">Her er nogle af de sager, der har udløst 
raceuro i USA</a></p><p>
Men Clinton kræver desuden en kriminalreform, som skal bremse de længere og 
hyppige fængselsophold, der har været strategien i kampen mod kriminalitet 
siden 1990’erne. 25 procent af alle verdens fængslede sidder i USA, som kun 
rummer 5 procent af klodens befolkning, og hver tredje sorte mand ryger 
statistisk set i fængsel i løbet af sit liv. Nu skal de lange straffe for 
mindre forbrydelser stoppes. 
</p><p>
»At holde dem bag tremmer gør ikke meget for at komme kriminaliteten til livs. 
Men det gør meget for at flå familier og lokalsamfund i stykker. Et af hver 
28 børn har en forælder, der sidder i fængsel. Tænk på, hvad det betyder for 
de børn. De forældre er der ikke for at passe på deres børn og komme hjem 
med en lønningspose. Konsekvenserne er dybe: Uden den massefængsling, vi i 
øjeblikket benytter os af, ville flere millioner mennesker blive trukket ud 
af fattigdom«, sagde Clinton. 
</p><p>
Også en række republikanere med præsidentkandidaten Rand Paul i spidsen har 
krævet et opgør med strategien, som tynger de amerikanske budgetter 
voldsomt, og spørgsmålet er røget på dagsordenen i den gryende 
præsidentvalgkamp. 
</p><p class=" bl-elem">
Paradoksalt nok var det præsident Bill Clintons antikriminalitetslov fra 1994, 
der for alvor satte skub i udviklingen. Men også den tidligere præsident har 
skiftet mening. »I 1994 var voldelig kriminalitet tredoblet på de seneste 30 
år. Vores lokalsamfund var under angreb«, skriver Bill Clinton i en ny 
essaysamling om problemet fra Brennan Center for Justice. »Men meget har 
ændret sig siden dengang. Det er på tid at kaste et nøgternt blik på, hvad 
der virkede, hvad der ikke gjorde, og hvad der skabte utilsigtede, 
langvarige konsekvenser«. 
</p>	
</div>

</div></body></html>
