---
layout:     post
title: 	    "Gigantisk engelsk folkefest slutter med norsk succes"
post_author:	    
post_date:	    Sun, 03 May 2015 20:05:16 +0200
post_site:	    politiken.dk 
post_link:	    http://politiken.dk/sport/cykling/ECE2653169/gigantisk-engelsk-folkefest-slutter-med-norsk-succes/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>Med spanieren David Lopez og ireren Philippe Deignan som værdifulde støtter sørgede den 30-årige nordmand Lars Petter Nordhaug i dag for at fuldbyrde sin personlige og arbejdsgiveren Team Skys succes i den første udgave af Tour de Yorkshire.</p><p>Som de to foregående dage var menneskemasserne langs ruten af et nærmest surrealistisk overvældende omfang i forhold til arrangementets betydning, og det understregede endnu engang, at englænderne netop nu fremstår som et af de mest cykelbegejstrede folkefærd i verden.</p><p>Heller ikke på den 167 km lange afsluttende etape lod Lars Petter Nordhaug og hans Sky-holdkammerater sig bringe ud af fatning, og nordmanden, der sikrede sig førertrøjen i fredags, sluttede som samlet vinder 11 sekunder foran den spanske olympiske guldvinder fra 2008 Samuel Sanchez (BMC) og den franske Tour de France-helt Thomas Voeckler (Europcar).</p><h3>Belgier sikrede sig sin anden sæsonsejr</h3><p>Dagens etapevinder blev den 28-årige belgier Ben Hermans (BMC), der angreb fra det efterhånden meget lille hovedfelt, som jagtede de to sidste af deltagerne i dagens lange udbrud amerikaneren Lawson Craddock (Giant-Alpecin) og franskmanden Nicolas Edet (Cofidis).</p><p>Da der manglede 4,5 km, susede Hermans direkte forbi Craddock, og belgieren nåede til vejs ende med et forspring på ni sekunder til en gruppe på en snes ryttere, hvor holdkammeraten og landsmanden Greg Van Avermaet viste sig som den hurtigste, mens Samuel Sanchez og Nordhaug blev henholdsvis nr. 4 og 6.</p><p>For Hermans var det sæsonens anden sejr, idet han også slog til midt i april på hjemmebane i Brabantse Pijl. Inden da var der gået knap fire år siden den seneste triumf, og i alt er belgieren blot noteret for fire gevinster.</p><h3>Luxembourger blev Cult Energys bedste</h3><p>Cult Energy havde både luxembourgeren Alex Kirsch og svenskeren Gustav Larsson med i forfølgergruppen som henholdsvis nr. 7 og 16, mens holdets to danskere Rasmus Quaade og Martin Mortensen og satte 11.18 og 17.13 minutter til.</p><p>Sammenlagt blev Kirsch også bedst på 17.-pladsen 2.38 minutter bagude. Her sluttede Mortensen som nr. 65 og Quaade som 115 af de 123 fuldførende 21.00 og 37.35 minutter efter.</p><p class=" bl-elem">Løbets tredje danske deltager Marc Hester (One Pro Cycling) udgik på sidste etape.</p>	
</div>

</div></body></html>
