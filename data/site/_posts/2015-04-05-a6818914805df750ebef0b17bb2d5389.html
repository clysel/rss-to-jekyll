---
layout:     post
title: 	    "iPaden lokker mere end vennerne "
post_author:	    
post_date:	    Sun, 05 Apr 2015 22:38:12 +0200
post_site:	    politiken.dk 
post_link:	    http://politiken.dk/forbrugogliv/livsstil/familieliv/ECE2617160/ipaden-lokker-mere-end-vennerne/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
De små fingre bevæger sig hjemmevant og kvikt over den lysende skærm. 
</p><p>
Børnehavebørn er så glade for at spille og se film på tablets, at to ud af tre 
svarer, at de hellere vil »spille iPad end lege med andre børn« i en ny 
undersøgelse fra Børnerådet. Og det bekymrer rådets formand, Per Larsen. 
</p><p>
»Ingen ved, hvad det her egentlig betyder for børns udvikling. Det værste, man 
kan gøre, er at overlade børnene til sig selv og tænke, at det nok er fint 
alt sammen«, siger Per Larsen. 
</p><p>
Undersøgelsen omfatter 844 børn fra 4 til 6 år i cirka 100 tilfældigt udvalgte 
daginstitutioner, som alle har svaret på et talende spørgeskema, og 
Børnerådets medarbejdere mødte ikke et eneste barn, der ikke havde prøvet at 
spille på en tablet – eller en iPad, som var det ord, børnene selv brugte.
</p><p><b class="ext-link">LÆS OGSÅ</b><a class="embeddedlink" href="http://politiken.dk/forbrugogliv/livsstil/familieliv/ECE2518472/mor-til-to-herhjemme-skal-vi-have-oejenkontakt-naervaer-og-ro-til-at-komme-ned-i-gear/">Mor til to: »Herhjemme skal vi 
have øjenkontakt, nærvær og ro til at komme ned i gear«</a></p><h3>
Meget polariseret debat
</h3><p>
Per Larsen er ikke skræmt af de nye medier, men han opfordrer forældre til at 
foreslå børnene andre aktiviteter og ikke bruge tablets som 
»børnepasningsmaskine«. Han fremhæver, at når børnene fik tilbudt et 
lokkende alternativ til tabletten, nemlig en »sjov legeplads«, valgte mere 
end halvdelen legepladsen.
</p><p>
En naturlig svaghed ved undersøgelsen er, at små børn mellem 4 og 6 år vil 
være mere vilkårlige i deres svar og ikke kan overskue de fulde konsekvenser 
af svarene. Men Børnerådets undersøgelse peger entydigt i samme retning: 
iPads fylder meget i de små børns liv. 60 procent svarer, at de mest sidder 
med iPaden alene derhjemme, og 51 procent har selv prøvet at finde en film 
på netstreamingtjenesten Netflix.
</p><p>
Undersøgelsen rammer ned i en meget polariseret debat om små børns brug af 
tablets, hvor forældre forsøger at navigere i et mediebillede, som er lysår 
fra det, de kendte fra deres egen barndom. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/forbrugogliv/livsstil/ECE2517291/onlineopgoer-hver-onsdag-slukker-vi-telefonerne/">Onlineopgør: »Hver onsdag 
slukker vi telefonerne«</a></p><p>
Medieforskerne er generelt ikke så bekymrede, for de ser ikke en modsætning 
mellem at lege og at bruge en iPad. Medieforsker Helle Strandgaard Jensen 
henviser til en ny stor EU-undersøgelse, som viser, at digitale medier er en 
naturlig del af 0-6-årige europæiske børns barndom, men ikke den dominerende 
del. Og hun mener, at børnenes svar i Børnerådets undersøgelse især 
afspejler forældrenes holdning og egen brug af tablets.
</p><p>
»Ny forskning viser, at hvis forældre bruger tablets som belønning, oplever 
børn dem som meget tiltrækkende«, siger Helle Strandgaard Jensen, der er 
adjunkt på Institut for Medier, Erkendelse og Formidling på Københavns 
Universitet. Hun forklarer, at børns analoge og digitale leg i dag fletter 
sig ind i hinanden. Legen på legepladsen er inspireret af spil fra skærmen, 
og omvendt ser børnene film og spiller spil med de figurer, der indgår i 
legen med vennerne. 
</p><h3>
Skærmen giver andre hjerner
</h3><p>
iPaden kom på markedet i 2010, og i dag har op mod 90 procent af alle danske 
børn adgang til en tablet, anslog DR Medieforskning i sin seneste årlige 
rapport. Her anslås også, at 3-6-årige børn i snit bruger 1 time og 45 
minutter om dagen foran forskellige skærme. 
</p><p>
Men fordi medierne er så nye, kender vi ikke langtidsvirkningerne af brugen, 
forklarer hjerneforsker og professor Albert Gjedde fra Københavns 
Universitet. Han understreger, at han ikke taler ud fra et moralsk 
synspunkt, men ud fra viden om hjernens udvikling. Han mener, at når små 
børn kan sidde timer opslugt af en iPad, på en måde de aldrig ville sidde 
med eksempelvis en bog, må man spørge, hvad konsekvensen er. »Den sociale 
udvikling af hjernen afhænger af feedback, og kommer den fra en skærm giver 
det andre hjerner, end når den kommer fra levende mennesker i tre 
dimensioner«. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/forbrugogliv/livsstil/familieliv/ECE2516354/guide-saadan-skaber-du-naervaer-i-en-travl-hverdag/">Guide: Sådan skaber du nærvær 
i en travl hverdag</a></p><p>
Medierådet for Børn og Unge har ikke en grænse for, hvor meget børn har godt 
af at sidde med en tablet, for det er for unuanceret, mener formand og 
medieforsker Anne Mette Thorhauge.
</p><p>
Hun forklarer, at børn bruger iPads som opslagsværk, til at se tv, til at 
spille for sig selv og sammen med andre. Derfor er det vigtigt at se på, 
hvad børnene laver på tabletten og variationen i det. 
</p><p class=" bl-elem">
»Børn skal ikke sidde en hel dag og spille, men kommer de hjem fra en lang dag 
i børnehaven, hvor de er blevet udfordret mentalt og fysisk, kan vi godt 
lade dem få lidt fred med en iPad«.
</p>	
</div>

</div></body></html>
