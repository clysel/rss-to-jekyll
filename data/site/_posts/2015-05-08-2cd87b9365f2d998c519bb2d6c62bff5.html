---
layout:     post
title: 	    "Jury når opgiver at nå til enighed om 'mælkekarton-drab'"
post_author:	    
post_date:	    Fri, 08 May 2015 23:00:06 +0200
post_site:	    politiken.dk 
post_link:	    http://politiken.dk/udland/ECE2635271/jury-naar-opgiver-at-naa-til-enighed-om-maelkekarton-drab/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
25. maj er det 36 år siden, at den 6-årige Etan Patz gik ud fra sit hjem, en 
lejlighed øverst i en ejendom på Prince Street i New York, for at gå hen til 
skolebussens stoppested på West Broadway et par gader derfra.
</p><p>
Han kom aldrig hjem igen.
</p><p>
Pedro Hernandez, en kiosk-ekspedient, der arbejdede på den vej, Etan Patz 
fulgte, har gentagne gange tilstået, at han har slået drengen ihjel. I over 
tre måneder har han siddet på anklagebænken i en domstol på Manhattan, hvor 
han stod tiltalt for mordet. 
</p><p>
Nu er nævningene i sagen, syv mænd og fem kvinder, for tredje gang nået frem 
til den konklusion, at de ikke enstemmigt kan afgøre, om Pedro Hernandez er 
skyldig eller uskyldig. 
</p><p><b class="ext-link">SAVNET</b><a href="http://www.missingkids.com/poster/NCMC/603392/1" target="_blank">Se 
den officielle efterlysning af Etan Patz</a> (<i>eksternt link</i> - på 
engelsk) 
</p><p>
Mistanken blev rettet mod kiosk-ekspedienten i 2012, fordi Etan Patz, da han 
gik, havde sagt til sin mor, at han ville købe en sodavand i butikken på 
vejen. 
</p><p>
Anklagen har især været baseret på en syv og en halv time lang afhøring, hvor 
den nu tiltalte 54-årige mand i 2012 erkendte, at han havde slået Etan Patz 
ihjel og derefter smidt hans lig i en affaldssæk, som han smed væk. Dén 
erkendelse har manden ifølge nogle venner fra en kirkekreds tidligere givet, 
da han indrømmede, at han havde kvalt »en ung mand«. 
</p><p>
Men forsvareren har peget på, at den tiltalte er sindslidende og ringe 
begavet, og at der dermed er god grund til at tvivle på sandheden i den 
tilståelse, manden kom med under det meget lange forhør. 
</p><h3><span class="img-contimg-fl-right"><img class="image inlineLightBox" src="http://multimedia.pol.dk/archive/00645/Etan_Patz_645355w.jpg" alt="" border="0"/><span class="caption"><span class="f-img-caption">SAVNET. 
</span>Etan Patz findes fortsat på de amerikanske efterlysningsbaser for forsvundne børn. Arkiv: AP.</span></span></h3><p>
Sagen har tydeligvis været svær at få hold på for nævningene, der har skullet 
afgøre hans eventuelle skyld i Etan Patz' forsvinden. De blev sendt ind for 
at votere onsdag 15. april. 
</p><p>
Efter en uges tid meddelte de dommeren, at de ikke kunne nå frem til nogen 
konklusion, men fik det svar, at de måtte fortsætte deres diskussioner, så 
sagen endelig kan afgøres. 
</p><p>
Efter 14 dages overvejelse meddelte nævningene dommeren skriftligt, at de 
»efter alvorlige, betydelige og grundige overvejelser« var ude at stand til 
at nå frem til nogen enstemmig afgørelse. 
</p><p>
Dengang blev de sendt tilbage til voteringsværelset med besked om, at de må 
bruge deres sunde fornuft. Denne gang har dommeren indkaldt retten igen 10. 
juni. 
</p><p><b class="ext-link">LÆS MERE</b><a class="embeddedlink" href="http://politiken.dk/udland/ECE1636039/maelkekarton-drabet-der-greb-usa-er-paa-vej-mod-opklaring/">'Mælkekarton-drabet', der greb USA, 
er på vej mod opklaring</a></p><p>
I mange år har politiet i New York fulgt spor, undersøgt tips og gravet efter 
liget af den seksårige dreng. Uden resultat. Der har været flere mistænkte i 
sagen om den lille Patz' gådefulde forsvinden. 
</p><p>
En bekendt af familiens barnepige har været i søgelyset, fordi han tidligere 
var blevet dømt for seksuelt misbrug af børn. Han har afsonet 20 års fængsel 
for et overgreb på en anden dreng, men blev aldrig anklaget i sagen om Etan. 
</p><p>
Han blev imidlertid i 2001 idømt ansvaret for drengens forsvinden ved et 
civilt søgsmål, anlagt af forældrene og blev pålagt at betale forældrene 14 
millioner kroner. Manden har aldrig betalt pengene. 
</p><p><span class="img-contimg-fl-right"><img class="image inlineLightBox" src="http://multimedia.pol.dk/archive/00929/Missing_Child_Etan__929634w.jpg" alt="" border="0"/><span class="caption"><span class="f-img-caption">FORÆLDRE. 
</span>Julie og Stan Patz turde efter sønnen Etans forsvinden ikke flytte fra deres lejlighed i New Yorks SoHo-bydel. De ville være der, hvis han pludselig en dag dukkede op igen. Arkivfoto: AP.</span></span></p><p>
Den dag, Etan Patz forsvandt, var også den første gang, han havde fået lov at 
gå turen til skolebussen selv. Dengang fik amerikanske børn lov at færdes 
frit. 
</p><p>
Men Etan Patz forsvandt sporløst. Og med ham forsvandt det frie liv, mange 
amerikanske børn indtil da havde haft: Forældrene holdt op med at lade deres 
døtre og sønner gå rundt uden opsyn. 
</p><p>
Etan Patz blev den sidste, der fik lov at gå selv, og den første, der ramte 
mælkekartonerne, som i USA bruges til at bringe efterlysninger af forsvundne 
børn. Den skabte frygten for, at mordere og overgrebsmænd ventede bag hvert 
gadehjørne - en antagelse, der fortsat består selv om statistikkerne viser, 
at risikoen for at møde en børnelokker ligger på linje med risikoen for at 
blive slået ihjel af et lynnedslag. 
</p><p>
Resultatet er af psykologen Peter Gray fra Boston College blevet beskrevet som 
»et fortsat og til sidst dramatisk fald i børns mulighed for at lege og 
udforske som de lyster«, skriver tidsskriftet <a href="http://www.theatlantic.com/features/archive/2014/03/hey-parents-leave-those-kids-alone/358631/" target="_blank">The 
Atlantic</a> om fænomenet. 
</p><p>
Datoen for hans forsvinden blev siden udnævnt til at være den Nationale Dag 
for Savnede Børn, hvor amerikanerne sætter fokus på de mange børn, der 
bliver væk som ofre for bortførelser eller drab. 
</p><p class=" bl-elem"><i class=" bl-elem">Kilder: New York Times, Daily News, CNN, NY1 og Reuters. </i></p>	
</div>

</div></body></html>
