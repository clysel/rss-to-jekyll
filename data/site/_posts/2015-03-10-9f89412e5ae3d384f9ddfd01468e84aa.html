---
layout:     post
title: 	    "Blog: Apple Watch giver dig +5 til Armor"
post_author:	    Jesper Stein Sandal
post_date:	    Tue, 10 Mar 2015 13:47:10 +0000
post_site:	    www.version2.dk 
post_link:	    http://www.version2.dk/blog/apple-watch-giver-dig-5-til-armor-95978?utm_medium=feed&utm_source=version2.dk&utm_campaign=it_nyheder
---
<html><body><div><section class="body"><p>»Du kan da ikke være <em>tank</em> på et drage-raid uden at have Apple Watch i guld?«</p>

<p>Sådan lyder mit bedste bud på en marketingkampagne for Apples blåstempling af <em>wearables</em>, for nu bliver det alvor. Vi slipper ikke for at møde op på den bæredygtige kaffebar i Kødbyen uden Google Glass og Apple Watch, ligesom en raid-tank ikke slipper for at møde op uden sine fire resistance øreringe og sit gør-monstrene-ekstra-sure-på-mig-bælte.</p>

<p>For de uindviede er det en henvisning til computerrollespil, hvor <em>wearables</em> i årevis har været virtuelt livsvigtige, og ingen kriger eller troldmand går ud i vildnisset uden magiske smykker, støvler eller kappe. Medmindre man er n00b selvfølgelig, og du vil vel ikke være en n00b?</p>

<p>Når nu et smartwatch eller en cyberbrille ikke giver dig +5 til Armor, hvad er så argumentet for at bruge plads i sin inventory på at loote et Apple Watch, bortset fra måske at kunne sælge det med fortjeneste i Auction House?</p>

<p>Smartursproducenterne så på de første løbeure og tænkte, at hvis man nu gav dem ringere batteritid og satte prisen op, så ville det være episk grej, der kan måle din puls, mens du venter på at komme igennem til Skat på den smartphone, du har i lommen.</p>

<p>Problemet med wearables er nogenlunde ligesom med tohåndsvåben i rollespil. De er langsomme, og du har allerede har brugt dine skill points på dual wielding.</p>

<p>Mig bekendt giver et smartur ikke mere i skade, men vi kan ikke udelukke, at den næste udgave af Google Glass får en indbygget laser, når nu Google er gået tilbage til forgen for at prøve at justere på opskriften.</p>

<p>Apples ur kunne måske give en bonus til 'resist at tage to gange fra buffeten', hvis det kan give dig stød, når du nærmer dig desserten. Men hvis du fandt uret i en gammeldags Gygax-dungeon, så ville du mistænke det for at være cursed, når du kigger på dets stats:</p>

<ul><li>-5 til Stealth, fordi det bipper med breaking news: "Hov, var det et rustmonster i Rum 13?"</li>
<li>-5 Reaction Bonus mod drager, som vil have dit dyrebare guldur.</li>
<li>Antal charges: 1/day.</li>
<li>Kaster <em>Time Stop</em> på tilfældige tidspunkter for at installere en opdatering.</li>
<li>+0,1 Shield Bonus til Armor, hvis du ikke i forvejen bruger skjold. 90 % chance for, at uret smadres.</li>
<li>-10 til at opdage fælder, fordi du hele tiden piller ved uret.</li>
<li>Din cleric bruger Android og kan ikke se, at du skal heales omgående.</li>
</ul><p><figure class="plugin full zoomable"><img data-original-image="http://www.version2.dk/sites/v2/files/smaug.jpg" src="http://www.version2.dk/sites/v2/files/styles/article_620px_width/public/smaug.jpg?itok=e5_dxQfE" alt=""/><figcaption> »Jeg er ligeglad med en ring, der ikke har Bluetooth 3.0. Jeg vil bare gerne lige prøve at holde dit Apple Watch Edition, kom nu lille hobbit, vær lidt frisk« </figcaption></figure>Erfarne rollespillere ved udmærket godt, hvad et smartwatch er tegn på. Når et rollespilssystem, elektronisk eller analogt, har opnået en vis alder, så skal det være vildere. Vi skal op til level 90 eller have nogle nye classes.</p>

<p>Apple og Google kunne forbedre smartphonen, og det sker også, men det er et produkt, der har nået sit end game. Ligesom det over tid bliver nemmere at nå maksimum level i et MMORPG, så svarer det til, at en end game smartphone kan laves billigere, så hvis de mest episke skal fastholde prestigen, så skal barren sættes op.</p>

<p>De første smarture, vi ser nu, er den udvidelsespakke, hvor spillet kommer til at handle om at fastholde spillerne, snarere end at give en bedre spiloplevelse. Et smartur er en større drage med flere hoveder og højere Spell Resistance. Det er stadig bare en drage, men vi skal bruge bedre udstyr for at bekæmpe den, så vi skal samle mere guld.</p>

<p>Heldigvis ved vi, at der kommer flere udvidelser, og smarture kan efter næste patch vise sig at være ridedyr til alle, når først designerne finder ud af, hvordan et smartur skal designes, så det ikke er nerfed.</p>
  </section></div></body></html>
