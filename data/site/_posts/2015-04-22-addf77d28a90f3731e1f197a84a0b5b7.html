---
layout:     post
title: 	    "Kellaway: 30 år i samme firma bør fejres"
post_author:	    
post_date:	    Wed, 22 Apr 2015 18:56:20 +0200
post_site:	    politiken.dk 
post_link:	    http://politiken.dk/oekonomi/oekommentarer/lucykellaway/ECE2638164/kellaway-30-aar-i-samme-firma-boer-fejres/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-quote article-box">
<p class="quote"/>
<blockquote>
<p class="quote-txt">
</p><p>Vi ser skævt </p><p>til løsagtighed </p><p>i personlige </p><p>forhold, så hvorfor </p><p class=" bl-elem">beundrer vi det, når det gælder arbejdslivet?</p>

</blockquote>
</div><p>
I sidste uge kunne jeg fejre perlejubilæum på Financial Times. Igennem 30 år 
er jeg draget på arbejde det samme sted, uge efter uge, kun afbrudt af nogle 
omgange barselsorlov. 
</p><p>
Da jeg for 5 år siden havde været ansat på avisen i sølle 25 år, skrev jeg en 
klumme om det, hvori jeg konkluderede, at den type loyalitet godt nok var 
håbløst forældet, men alligevel en større fordel end ulempe. For at markere 
25-års jubilæet gav FT mig en check, og jeg brugte pengene på en tung 
armring i sølv, som jeg nu har tabt.
</p><p>
Denne gang havde jeg tænkt mig at forbigå mærkedagen i tavshed. Der skulle 
ikke være nogen klummer eller sølvarmbånd. Der er noget lidt pinligt over at 
være den journalist, der har arbejdet længst for avisen – næsten. Jeg kan 
kun komme i tanker om tre andre, der har været på FT i længere tid.
</p><p>
Det bliver ikke bedre af, at jeg for nylig mødte en ’talentmanager’, som 
afslørede, at de i hendes store virksomhed mener, at det efter 10 år er det 
rette tidspunkt at begynde at lempe folk ud. Efter 10 år er folk nemlig 
udbrændt og ikke tilstrækkelig udfarende.
</p><h3>
Nærmest lykkelig
</h3><p>
Men sidste torsdag cyklede jeg så på arbejde i den tidlige morgensol – en tur, 
jeg har cyklet flere tusind gange før – og da jeg passerede Saint Paul’s 
Cathedral, følte jeg mig pludselig ikke kun uudbrændt, men nærmest lykkelig. 
</p><p>
Jeg kom til at tænke på, at finansmanden Warren Buffett har været hos 
Berkshire Hathaway i 50 år. Finansreporteren Carol Loomis tjente magasinet 
Fortune igennem 60 år. De viser, at det er muligt at tilbringe hele 
karrieren i samme virksomhed uden at udvikle sig til en bøvet, fantasiløs 
taber.
</p><p>
Da jeg nåede frem til redaktionen, sendte jeg efter en pludselig indskydelse 
en e-mail til alle på avisen og inviterede dem til at spise kage med mig 
samme eftermiddag. Samtidig bad jeg dem om at overveje, hvad 30 års tjeneste 
betyder. 
</p><p>
»Loyalitet – blandet med idioti«, svarede en af kollegerne. Forkert, tænkte 
jeg. Det handler slet ikke om loyalitet. Jeg ville gladelig være illoyal, 
men det har bare aldrig virket, som om det var i min interesse. Derudover er 
de mediekoncerner, jeg kunne være skiftet til, senere blevet ramt af 
skandale eller forarmet eller begge dele, så det har jo heller ikke været 
helt idiotisk at blive hængende på FT. 
</p><p>
»Indskrænkende«, mente en anden. Han har arbejdet mange steder og føler, at 
han af den grund er mere vidtfavnende. Men er bredde godt i sig selv? Det må 
da også være okay at være snæver, hvis arbejdet bliver ved med at være 
interessant og afvekslende. Hvis man dagligt eller ugentligt skal finde 
noget morsomt eller interessant eller nyt til en artikel, podcast eller 
video, må det da være mere end rigelig udfordring til et helt arbejdsliv?
</p><p>
En tredje kollega, der også har været på avisen længe, brokkede sig over, at 
når man bliver hos samme arbejdsgiver, bliver man tynget af magtkampe og 
intriger, og gamle stridigheder bliver ved med at nage. Det kan måske være 
rigtigt, men jeg ser faktisk omvendt på det. Mange års tjeneste har gjort 
mig fri af intrigerne og betyder, at jeg ikke behøver spilde tid på at finde 
ud af, hvem man kan stole på, for det ved jeg allerede. 
</p><p>
Mens jeg nu skriver dette, begynder jeg at blive trodsig. Hvorfor undskylder 
og forklarer jeg? Når nogen har været gift i 30 år, føler de da ikke, at de 
skal retfærdiggøre det. Den type stabilitet beundres i almindelighed: Det er 
et tegn på, at man har truffet et klogt valg og fået det til at fungere. 
</p><p>
Vi ser skævt til løsagtighed i personlige forhold, så hvorfor beundrer vi det, 
når det gælder arbejdslivet? Jeg kender en, der i løbet af otte år har 
arbejdet i fem forskellige investeringsbanker. Hver gang han er begyndt 
forfra, er han blevet rigere, hvilket selvfølgelig er dejligt for ham, men 
jeg kan ikke se, at det skulle være beundringsværdigt.
</p><h3>
En stor kuriositet
</h3><p>
30-års jubilæer på arbejdspladsen er nu så stor en kuriositet, at man bør 
sætte større pris på dem end nogensinde før. Engang antydede mange års 
tjeneste, at personen var for indskrænket til at forlade et kedeligt job, og 
at arbejdsgiveren var for venlig og ikke kunne få sig selv til at fyre 
vedkommende. Men de fleste stillinger bygger i dag på meritter, så de 
fuldkommen håbløse som regel bliver opmuntret til at søge videre og være 
håbløse et andet sted.
</p><p>
Dermed tyder 30 års tjeneste på en gensidig beslutning om at blive sammen. En 
af mine kolleger fremhævede da også, at mit jubilæum kun beviser én ting: at 
jeg har været vældig heldig. Jeg har fundet et sted, jeg kan lide, og som 
også kan lide mig. 
</p><p>
Da alle således mødtes torsdag eftermiddag for at spise kage, sludrede jeg med 
folk. Nogle har jeg kendt i 20 år, og andre havde jeg dårlig mødt før. Det 
slog mig så, at man ikke behøver få en ny arbejdsgiver for at få nye 
kolleger. Hvis bare du bliver hængende, skal de nok komme til dig. 
</p><p>
Jeg spurgte en kvik ung mand, der er blevet ansat for nylig, hvordan han ville 
have det med stadig at være på FT om 30 år. Han stirrede målløs på mig. Det 
skyldtes til dels, at han havde munden fuld af kage, men også, at han 
simpelthen ikke kunne forestille sig så lang tid. Det er egentlig også 
rimeligt nok – den forårsdag i 1985, da jeg havde første arbejdsdag på FT, 
var han ikke engang født. 
</p><p><i class=" bl-elem">Oversættelse: Mette Skodborg</i></p><p class=" bl-elem"><i class=" bl-elem">Med licens fra Financial Times</i></p>	
</div>

</div></body></html>
