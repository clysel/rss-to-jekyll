---
layout:     post
title: 	    "Sportsblik: Meget store problemer med meget små kager og bøsserøve"
post_author:	    
post_date:	    Mon, 27 Apr 2015 09:10:19 +0200
post_site:	    politiken.dk 
post_link:	    http://politiken.dk/sport/ECE2643651/sportsblik-meget-store-problemer-med-meget-smaa-kager-og-boesseroeve/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Her på sportsredaktionen, Rådhuspladsen 37, postnummer 1785 København V, 
første sal til højre, hen ad gangen, forbi chefkontoret, gennem glasdøren og 
lige ind til venstre, havde vi engang for en del år siden – og da 
redaktionen i øvrigt lå på femte sal, men det bliver alt for kompliceret og 
forvirrende at komme nærmere ind på – en medarbejder, som flere gange og 
højlydt gav udtryk for, at »badminton er en bøssesport«. 
</p><p>
Han er ikke længere hos os – hvilket dog ikke skyldes en straffeekspedition 
fra den daværende sportsredaktør, men medarbejderens nu realiserede drøm om 
at blive en lysende tv-stjerne. 
</p><p>
Jeg er dog overbevist om, at den ikke længere helt så unge fløs fortsat har et 
kønsanstrengt forhold til badminton. 
</p><p>
Dengang afstedkom påstanden en hel del interessante, pseudovidenskabelige 
diskussioner, som af og til – og det skete ikke sjældent på udvalgte 
mærkedage i de europæiske fyrstehuse – blev ledsaget af både kølige 
pilsnere, brusende vand og udsøgte småkager. Og til tider også kanelsnegle, 
som desværre ikke længere er på kantinens repertoire. 
</p><p><b>NU ER BEGGE DELE</b> – hvis vi altså tænker på bøsserøve og småkager – 
tilbage i frontlinjen. Og begge dele har præget de sportive medier i den 
forgangne uge. 
</p><p>
Mens småkagekrigen i badmintonsporten fortsat raser, og der stadig skydes 
voldsomme huller i de ellers så nydelige vaniljekranse – synes der at være 
kommet en afslutning på den etiske strid om den bredskuldrede håndboldtræner 
Klavs Bruun Jørgensens »bøsserøv«-udbrud mod en spiller i kamp forleden 
aften. 
</p><p>
Det var noget, der nærmest foregik i kampens kulisser, og derfor var der ikke 
synderligt mange vidner og mikrofoner inden for lytteradius. Af samme grund 
gik den danske håndboldnation ikke i et kropsnedbrydende moralsk koma. 
</p><p>
Men Tvis Holstebro-cheftræneren Klavs Bruuns verbale ’overfald’ på den fysiske 
’overfaldsspiller’ Daniel Svensson fra Skjern nåede dog alligevel frem til 
TV 2 og derfra videre til Dansk Håndbold Forbunds sportschef, selveste U. 
Wilbek. 
</p><p><b class="ext-link">»Bøsserøv«:</b><a class="embeddedlink" href="http://politiken.dk/sport/haandbold/ECE2639540/boesseroev-fagforeningen-er-tilfreds-med-at-den-kommende-landstraener-har-lagt-sig-fladt-ned/">Fagforeningen er 
tilfreds med, at den kommende landstræner har lagt sig fladt ned</a></p><p>
Og han, Wilbek, der om mindre end halvanden måned skal være chef for den 
kommende kvindelandstræner, Klavs Bruun – og som selv i sin tid skulle finde 
balancen blandt stærke lesbiske skikkelser på holdet – følte sig kaldet til 
at irettesætte Klavs Bruun. Måske for at dæmme op for pludselige udtryk og 
kedelige misforståelser i Klavs Bruun nye job. 
</p><p>
»Vi siger ikke bøsserøv«, lød det fra Wilbek. 
</p><p>
Og Klavs Bruun slog – sådan billedligt talt – hælene sammen, bukkede og sagde 
det eneste, der var at sige: Undskyld. Men han fastholdt sin vrede over 
Daniel Svenssons voldsomme adfærd i kampen. 
</p><p>
Senere er håndboldforbundets disciplinærudvalg kommet frem til, at man ikke 
vil rejse nogen sag mod Klavs Bruun. Hvorfor? Fordi ingen tilsyneladende har 
lidt overlast af Klavs Bruuns pandeflygtende finke. Men måske kommer der en 
sag mod Daniel Svensson, hvem ved. 
</p><p><b>SOM UDGANGSPUNKT</b> holder jeg altid med sportsfolkene, når de kommer på 
kollisionskurs med idrættens skrivebordsgeneraler. 
</p><p>
Men det er lidt svært i den verserende småkagekrig, hvor fem 
landsholdsspillere og verdensstjerner har ét småkagefirma, Kjeldsen, som 
sponsor – mens selve badmintonforbundet har et andet, konkurrenten Danisa. 
</p><p>
For det viser sig, at den ’bløde’ part i krigen, spillerne, ikke er helt så 
udprægede ofre, som de gerne har villet gøre sig til, men at de snarere har 
opført sig passivt og kluntet i løsningen af konflikten. 
</p><p>
Der findes en kollektiv aftale – som de nu udelukkede landsholdsspillere selv 
har været med til at udform e – som siger, at spillerne ikke må optræde med 
andre sponsorer end Badminton Danmarks på spillertøjet. Men spillerne vil 
ikke opgive deres personlige aftaler. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/sport/ECE2637527/fyrede-badmintonstjerner-var-selv-med-til-at-udforme-den-aftale-de-har-brudt/">Fyrede badmintonstjerner var 
selv med til at udforme den aftale, de har brudt</a></p><p>
Lige nu beskylder begge parter hinanden for at være den krænkende og 
destruktive part. Og jeg kan næsten høre, hvordan der sukkes i Team Danmark, 
som skal finde ud af, hvordan man får de olympiske medaljekandidater – for 
det er de – tilbage på landsholdet, uden at nogen af parterne taber både 
ansigt og penge. 
</p><p>
Kan Team Danmarks nye direktør, Lone Hansen, mon forhandle med 
småkagefirmaerne, som synes at være inde i en barsk markedskrig langt væk i 
Kina – og hvor de danske spillere er en del af dejen? 
</p><p>
Eller skal man have – som det hedder med en triviel politikerfloskel – en ny 
spiller på banen? En art kagekompromis? 
</p><p>
Det kunne jo være Karen Volf, det hæderkronede småkageforetagende fra 1890, 
der nu er en del af bageriet Bisca i Stege på Møn, og som efter sigende er 
stærkest i landet – og som ejes af et norsk fødevarefirma, der igen ejes af 
et amerikansk investeringsselskab. Velbekomme. 
</p><p class=" bl-elem"><b class="ext-link">LÆS OGSÅ </b><a class="embeddedlink" href="http://politiken.dk/sport/ECE2644065/badminton-folket-haelder-kaffe-paa-smaakagekonflikten/">Badminton-folket hælder kaffe 
på småkagekonflikten</a></p>	
</div>

</div></body></html>
