---
layout:     post
title: 	    "Virkelighed er virkelighed er virkelighed. Er fiktion "
post_author:	    
post_date:	    Fri, 17 Apr 2015 12:34:32 +0200
post_site:	    politiken.dk 
post_link:	    http://politiken.dk/magasinet/interview/ECE2632111/virkelighed-er-virkelighed-er-virkelighed-er-fiktion/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p><i class=" bl-elem">Østrigske Ulrich Seidl og danske Michael Noer, en garvet instruktør, et 
fyrtårn inden for europæisk arthousefilm, og et forholdsvis nytilkommet, 
stærkt rost talent. Virkeligheden har de tilfælles. Eller rettere: den 
virkelighed, der bliver tilbage, når fiktionen har fået sit. Intet hos Noer 
eller Seidl er bare det ene eller det andet. </i></p><p><i>Hvor rigtige er de ’rigtige’ brødre, der spillede hovedrollerne i Noers’ 
Nordvest’, hvor en ekskriminel skuespiller spillede en kriminel, og hvor 
ægte var den længsel efter kødelighed og kærlighed, der drev en barmfager 
midaldrende østrigsk skuespillerinde til knap at kunne styre sig, da hun 
havde sex med en ung veludrustet houseboy i Seidls ’Paradis: Kærlighed’? 
Hvad gjorde det, at tidligere straffede spillede med i ’R’? Gør det noget, 
at dele af den premiereaktuelle dokumentar ’I kælderen’ er iscenesat?</i><br/><br/></p><p/><h1 class="bread-text-header first">
I 
</h1><p><b>Seidl:</b> Jeg ved godt, at der findes kritikere, der har problemer med 
mine film, som synes, de er kyniske, og at det er tydeligt, at jeg ikke kan 
lide mine karakterer. 
</p><p>
Mit svar til dem er, at de selv i den grad lider af den kynisme. Jeg har det 
forhold til mine personer, at jeg arbejder med dem, og det gør jeg, fordi de 
interesserer mig. Jeg har et meget direkte forhold til dem, og jeg ville 
spilde min tid, hvis jeg lavede film om folk, der ikke interesserer mig. 
</p><p>
Hver tilskuer ser en film ud fra sig selv og lægger tit ikke mærke til, hvad 
der er på lærredet. Folk ser deres egen film, og deres respons er præget af, 
at de genkender sig selv i det. De genkender også ting, de ikke har lyst til 
at se. Folk har fordomme, meget tit over for de mennesker, jeg beskriver, 
men folk har ikke lyst eller mod til at erkende deres fordomme, og så giver 
de mig skylden i stedet. 
</p><p><b>Noer:</b> Jeg prøver ikke at interessere mig for, hvad der ligger i 
fortiden hos mine spillere. Hvem de er ud over i dette ene øjeblik. Da vi 
lavede fængselsfilmen ’R’, spurgte vi aldrig de mange virkelige 
straffefanger, der medvirkede, ud om, hvorfor de var spærret inde, hvad de 
havde gjort. Den ene gang, vi alligevel gjorde det, ændrede det hele mit 
perspektiv, at jeg vidste, hvad hans forbrydelse var. Det var bedst for mig 
og dem kun at finde sammen i momentet nu. 
</p><p><b>Seidl:</b> Jeg har det anderledes. For mig er det afgørende at kende 
karaktererne så godt som overhovedet muligt, kende alle bevæggrundene og 
baggrunden for, hvem de er nu. Min viden om dem inspirerer filmens forløb, 
motiverer til nye udviklinger for figuren og skaber tillid mellem os. Jeg 
har brugt meget tid sammen med Josef Ochs, der medvirker i ’I kælderen’, og 
han er en sød mand, der så også har alle disse nazimemorabilia i sin kælder 
... Når det er sagt, behøver jeg ikke synes om alt, hvad de foretager sig – 
jeg behøver ikke elske mine skuespillere. Og jeg siger altid til dem: Jeg er 
filmmager, ikke psykiater. 
</p><p><b>Noer:</b> Folk, der ser Deres film, investerer jo også meget i dem. Også 
ved ikke at ville investere i dem. Da jeg så Deres ’Tierische Liebe’, forlod 
alle andre biografen. Jeg var i begyndelsen af 20’erne, og det var en sand 
biografoplevelse, fordi folk faktisk forlod biografen! De kom med et udsagn. 
Hvis jeg sad i en sofa og så en dvd, ville det være noget helt andet. Det 
var så stærkt at se den sammen med andre. Hvorfor skulle folk ellers gå i 
biografen? Det må være på grund af lugten, eller fordi nogen kunne finde på 
at gå midt i det hele – eller dø. 
</p><p><b>Seidl:</b> Selvfølgelig er det et godt tegn, at folk forlader biografen, 
for det betyder, at filmen har haft en effekt på dem. Den gør noget ved dem, 
som tvinger dem til at gå. 
</p><p><b>Noer:</b> For et par år siden var jeg i New York og så min film ’Nordvest’ 
i en biograf. Der var ingen andre, der vidste, at jeg havde lavet den, og på 
sædet ved siden af mig sad der en og snorksov. Det var en anden måde at 
interagere på, selv om jeg hellere havde set, at han var gået ... 
</p><p><b>Seidl:</b> Det sker tit, når mine film bliver vist, at nogen kommer til at 
grine, og at personen ved siden af får et raseriudbrud af fortørnelse: »Det 
er ikke meningen, at der skal grines her!«. Det er jo folk selv, der 
bestemmer, om noget er sjovt eller tragisk. Det har alt at gøre med 
gruppedynamik. Hvordan et publikum er skruet sammen. Det er ingen dårlig 
reaktion. Jeg er stærkt tilfreds, når de griner. 
</p><p><b>Noer:</b> Jeg lavede faktisk en hommage til Dem i min seneste film, 
’Nordvest’. I det første billede sidder han i en sofa med masser af luft 
over hovedet. For mig er det et ikonisk billede af, hvordan De laver film. 
Jeg elsker film, jeg elsker at tale om film, og det her er en unik chance 
for mig for at møde Dem. Og jeg er altså totalt overvældet over at høre, at 
De har set ’Nordvest’. Jeg må lige sige, at det er en genrefilm. Jeg havde 
ikke i sinde at stopfodre publikum med vitaminer eller med mine holdninger 
til sociale eller politiske emner eller give gode råd om, hvordan de skulle 
opdrage deres børn. Jeg ville underholde dem. Så den æstetiske form måtte 
ikke tage magten fra autenticiteten i den. 
</p><p><b>Seidl:</b> Jeg så ’Nordvest’ for to dage siden. Storartet film, storartet 
spillet. Alle skuepillere er ægte og troværdige. Filmens atmosfære er for 
mig perfekt ramt. Og den var spændende. Jeg var hele tiden spændt på, hvad 
der nu ville ske. 
</p><div class="art-fakta article-box">
<header>
<h4 class="">
Udvalgt filmografi</h4>
<h5>
Ulrich Seidl</h5>
</header>
<div class="fakta-body" data-buildingblock="embedded_factboxlink">
<p><span class="img-contimg-fl-left"><img class="image inlineLightBox" src="http://multimedia.pol.dk/archive/00928/_____Intet_navn_____928988w.jpg" alt="" border="0"/><span class="caption"><span class="f-img-caption">Foto: 
</span>ØFP</span></span></p><p><b>IMPORT/EKSPORT. 2007 </b></p><p>
Det ridser som negle ned ad en tavle i denne skingre, uforglemmelige 
fortælling om den ukrainske kvinde, der gifter sig med en gammel østriger 
for at få arbejdstilladelse, og om manden og hans stedfars totale deroute. 
En af de film, man helst ville glemme, men som bliver ved med at spøge. 
</p><p><span class="img-contimg-fl-left"><img class="image inlineLightBox" src="http://multimedia.pol.dk/archive/00928/_____Intet_navn_____928989w.jpg" alt="" border="0"/><span class="caption"><span class="f-img-caption">Foto: 
</span>ØFP</span></span></p><p><b>PARADIS: KÆRLIGHED. 2012</b></p><p>
Midaldrende overvægtig østrigsk kvinde tager på ferie i Kenya og opdager 
attraktionen ved unge sorte tjenstvillige mænd. En ubønhørlig vej ned i 
mørket, der topper i scenen, hvor tre østrigske husmødre af frustreret 
kærlighed ender med nærmest at voldtage en kenyansk dreng. 
</p><p><span class="img-contimg-fl-left"><img class="image inlineLightBox" src="http://multimedia.pol.dk/archive/00928/_____Intet_navn_____928991w.jpg" alt="" border="0"/><span class="caption"><span class="f-img-caption">Foto: 
</span>ØFP</span></span></p><p><b>I KÆLDEREN. 2015 </b></p><p class=" bl-elem">
Begsort galgenhumoristisk film, hvor Seidl - uden at kny eller ryste på hånden 
- viser, hvad hans landsmænd gemmer i deres kældre. Her er nazister, her er 
S/M, her er rystende mordindrømmelser, og i skotøjsæskerne gemmer sig 
parader af dukker, der ligner døde babyer. 
</p>
</div>
</div><p/><p/><p>
Man kan ikke sammenligne os to. Jeg laver film på min måde og du på din. 
’Nordvest’ er gennemgående filmet med håndholdt kamera. Det er ikke min måde 
at arbejde på. Jeg bruger altid begge dele inden for samme film – både et 
fast og et håndholdt kamera. Men du giver det en ekstra dynamik. Jeg har 
ikke noget imod, at andres film er inspireret af mine – hvis de er 
plagiater, er det knap så godt. Jeg er glad for at se filmstuderende og 
filminstruktører være inspirerede og motiverede af, hvad jeg laver, men der 
er, hvad kalder man dem ... copycats derude, og det er ikke så godt. 
</p><p><b>Noer:</b> Jeg er også mere inspireret af arbejdsmetoden og motivverdenen 
end af den visuelle stil og brugen af farver. Det er ambitionen, der 
inspirerer mig. 
</p><p><b>Seidl:</b> Der bliver lavet film i Østrig, hvor folk siger: »Ah, det er et 
typisk Seidl-billede!«. Hvis man kopierer en visuel stil, opdager folk det 
med det samme.<br/><br/></p><h1 class="bread-text-header ">
II 
</h1><p><b>Seidl:</b> Film er jo altid noget, der fremstilles, også dokumentarfilm. 
Det er aldrig en affotografering af virkeligheden. Jeg udvælger, hvad jeg 
vil vise. 
</p><p>
I Hollywood kreer man en illusion om virkeligheden, som publikum ingen 
indflydelse har på. Hos mig er publikum en del af det. Medmindre de sniger 
sig ud. 
</p><p>
Derfor er det så vigtigt for mig, at karaktererne er troværdige, så man kan 
identificere sig med dem. Derfor er der for mig heller ingen modsætning 
mellem, at personerne i mine film er særdeles autentiske, og at billederne 
er meget kunstlede. Kameraet bevæger sig ikke, som det ville gøre i en 
vanlig dokumentarfilm. Det hæver sig over karaktererne, det reducerer dem. 
Billederne er arrangeret. Når folk er så små, som de er i mine billeder, er 
det jo ikke naturligt. Billederne taler for sig selv. 
</p><p><b>Noer:</b> Generelt tror jeg, at det er farligt at have en visuel stil, men 
det er godt, at De har fundet en, man kan holde fast ved. 
</p><p>
Når jeg påbegynder et projekt, har jeg alle mulige visuelle ambitioner, men 
hver dag, når jeg ser de optagelser, vi har lavet, tænker jeg: ’Åh shit, 
hvorfor tog jeg det billede? Gå efter følelsen, gå efter karakteren’. Så jeg 
er egentlig ligeglad med visuel stil. Masser af film hiver folk ind via 
deres stil, men når folk går fra biografen igen, taler de ikke om, hvad der 
skete i filmen, men om, hvor de skal tage hen og drikke en øl. Det er en 
film, der koster 100 millioner dollars, og folk flygter fra deres 
virkelighed ind i den. 
</p><p>
Når jeg skal bruge så meget tid på en film – tid, jeg kunne have brugt 
med mine børn – gider jeg ikke, at publikum går fra den og snakker om, hvor 
de nu skal gå hen. Jeg vil have, at de skal spejle sig i karaktererne, det 
er dem, jeg vil have folk til at huske, hvordan en af dem hungrede efter 
kærlighed, hvordan en stak et stearinlys op i røven (som en mand gør i 
Seidls ’Hundedage’, red.). Kan du se karakteren? Kan du høre den? Det er 
alt, hvad man har brug for. En film som ’Nordvest’ har et ret stramt flow, 
og det er vigtigere end noget andet, at du føler, at du er sammen med 
karaktererne. 
</p><p><b>Seidl:</b> Det visuelle er en skal. Og det er netop en skal, for hvis der 
intet er indeni, er det jo tomt. Hvis folk går fra filmen og er imponerede 
over kameraarbejdet, er det klart en elendig film.<br/><br/></p><h1 class="bread-text-header ">
III 
</h1><p><b>Seidl:</b> Selv når jeg laver dokumentarfilm, som nu ’I kælderen’, handler 
det for mig aldrig om at afbilde virkeligheden, det handler derimod altid om 
at bruge virkeligheden som afsæt til at skabe. I mine fiktionsfilm bruger 
jeg både professionelle skuespillere og medvirkende, der ikke er 
professionelle skuespillere. Men de spiller alle. De spiller roller, jeg har 
skrevet. Når nogen spiller sig selv på film, er det en dokumentarfilm, men 
selv der kan handlingen være helt fiktiv. Så selv om det er hans egen hund, 
hans lejlighed, hans kone, stemmer det alligevel ikke helt. Jeg instruerer 
også mine dokumentarfilm. 
</p><div class="art-fakta article-box">
<header>
<h4 class="">
Udvalgt filmografi</h4>
<h5>
Michael Noer</h5>
</header>
<div class="fakta-body" data-buildingblock="embedded_factboxlink">
<p><span class="img-contimg-fl-left"><img class="image inlineLightBox" src="http://multimedia.pol.dk/archive/00928/_____Intet_navn_____928990w.jpg" alt="" border="0"/><span class="caption"><span class="f-img-caption">Foto: 
</span>Nordisk Film Production</span></span></p><p><b>R. 2010</b></p><p>
Pilou Asbæk spærres efter en voldsdom på to år inde i et lukket fængsel sammen 
med <i>jailbirds</i> fra virkeligheden i Tobias Lindholm og Noers 
tilsyneladende dokumentariske drama, hvor Asbæk sættes til at distribuere 
narko mellem afdelingerne og hele tiden frister død og lemlæstelse. 
</p><p><span class="img-contimg-fl-left"><img class="image inlineLightBox" src="http://multimedia.pol.dk/archive/00928/_____Intet_navn_____928987w.jpg" alt="" border="0"/><span class="caption"><span class="f-img-caption">Foto: 
</span>Nordisk Film Production</span></span></p><p><b>NORDVEST. 2013</b></p><p>
To faderløse brødre i et belastet københavnsk kvarter finder støtte og 
oplæring - og penge! - i rockermiljøet, og Noer understreger ved filmens 
eksklusive subjektivitet skønheden i male bonding selv i situationer, som da 
rockeren Bjørn lærer drengene at skyde, hvilket giver onde løfter om 
fremtiden. 
</p><p><span class="img-contimg-fl-left"><img class="image inlineLightBox" src="http://multimedia.pol.dk/archive/00928/_____Intet_navn_____928982w.jpg" alt="" border="0"/><span class="caption"><span class="f-img-caption">Foto: 
</span>Christian Geisnæs</span></span></p><p><b>NØGLE HUS SPEJL. 2015</b></p><p class=" bl-elem">
Der er endnu ikke sat premieredato på Noers film om parret, der har været gift 
i over 50 år og nu bor på plejehjem. Da en ny mand flytter ind, lader Lily 
sig stimulere - over evne? - af hans livsglæde, men det er op ad bakke med 
hensyn til at få den kærlighed accepteret på plejehjemmet. 
</p>
</div>
</div><p/><p/><p>
I ’I kælderen’ er der scener, der er autentiske, men alligevel fiktive. 
</p><p>
Scenen med kvinden, der går ned i kælderen og viser sine babydukker frem, som 
hun har liggende i skotøjsæsker f.eks. Hende lærte jeg at kende. Jeg så en 
af dukkerne – hun kaldte dem genfødte børn. Men det er helt og holdent min 
og filmens opfindelse, at hun kan fylde en hel kælder med dem. Kælderen, vi 
filmer i, er hendes, og det, hun siger om sig selv og om faderen til barnet, 
er rigtigt. Men man kan kun forlange, at folk siger ting, de kan mærke i sig 
selv. At selv om det ikke er sådan her, kunne det være det. Jeg ville have, 
at hver ny dukke skulle minde hende om en ny mand, men det fungerede ikke. 
Hun havde én ægtemand, en skrækkelig en, og jeg kunne ikke få hende til at 
foregive, at der var tale om flere fædre, en for hver dukke. Det kunne hun 
simpelthen ikke. 
</p><p>
Så jeg tog en professionel skuespillerinde og optog alle scenerne igen med 
hende, og kvinden, hvis historie det var, overvågede det. Og da jeg så så 
alle scenerne, indså jeg, at den rigtige skuespillerinde ikke var ægte nok, 
så jeg gik tilbage til den oprindelige. 
</p><p><b>Noer:</b> Hvordan motiverer De Deres skuespillere? I ’Paradis: Kærlighed’ 
virker de til at være kvinder, der længes efter kærlighed. Interviewer De 
dem længe for at finde ud af, om de faktisk også personligt er kvinder, der 
længes efter kærlighed? 
</p><p><b>Seidl:</b> Vi havde tre skuespillerinder i ’Paradis: Kærlighed’, som jeg 
instruerede hver for sig. Der var ingen almindelige prøver. Skuespillerne 
fik hver for sig at vide, hvad endemålet var for scenen, hvor scenen skulle 
nå hen. Men ingen vidste mere præcist, hvad der skulle ske. Den sorte dreng, 
som disse midaldrende østrigske kvinder ender i sengen med, var professionel 
stripper, men vidste heller ikke, hvad der skulle ske – kun, at han ville 
blive opfordret til at klæde sig af. 
</p><p>
I det rum var så kameramanden, lydmanden og jeg. Det rum skal være perfekt. Og 
så går det løs. Vi filmer så længe, som det foregår, og skifter hurtigt film 
på tre sekunder for ikke at forstyrre. Så vi filmer i en halv time, kort 
pause, så siger jeg noget, og så fortsætter vi. Det kan man kun klare i 
tre-fire timer, så bliver det ikke bedre. Men da jeg så optagelserne, var 
jeg ikke tilfreds alligevel, så dagen efter optog vi det hele igen. Jeg 
sagde til dem, at de skulle dykke længere ned, være modigere, mere 
aggressive. Næste dag gik det bedre, og scenen i filmen er sammenklippet af 
optagelser fra begge dage. 
</p><p>
Der er flere fejl i den, hvis man kigger godt efter. Der er egentlig ingen 
kontinuitet, skyggerne på væggen giver ingen mening. Men folk lægger ikke 
mærke til det. 
</p><p><b>Noer:</b> Ikke når energien er der. Det er det vigtige. 
</p><p><b>Seidl:</b> Min castingproces var ret lang. Til hovedrollen castede jeg i 
over et år. Jeg havde to-tre muligheder, som jeg over flere måneder 
forfulgte parallelt. Vi drak kaffe, og vi prøvede. Jeg forlanger, at 
skuespillere går ind i rollen på et personligt niveau. Skuespillerinden, jeg 
valgte, Margarete Tiesel, er gift og har tre børn, og jeg var nødt til at 
vide, om det havde indflydelse på, hvordan hun skulle lave en sexscene med 
en sort mand i Afrika. Men som hun sagde, nu havde hun brugt et halvt liv på 
at vise hensyn over for sin familie, men nu ville hun gøre noget for sig 
selv! 
</p><p>
Jeg tog de tre kvinder, de østrigske hovedkarakterer, med til Afrika i en uge 
hver især, før jeg endeligt besatte rollerne. Dér lavede jeg prøvescener 
mellem dem og sorte mænd. Jeg var nødt til at afprøve den taktile del af 
det. Hvordan føltes det for dem at være i en seng med den mand? Jeg optog 
sengescener med dem og var forbløffet over, hvor nemt det gik. Faktisk var 
jeg nødt til at gribe ind og råbe »Stop, stop!«, for ellers var de gået 
videre og var decideret gået i seng med hinanden!. 
</p><p><b>Noer:</b> Jeg kan faktisk godt lide at have folk med i en film, som 
virkelig ikke har lyst til at være med. Så det er, fordi de personligt er så 
engagerede i filmens tema, at de ikke kan holde det ud. De er bange for at 
åbne sig. Hvis de ikke har en konflikt inden i sig, bliver filmen ganske 
kort. I ’Nordvest’ fortalte Gustav Giese, der spiller storebroderen, mig, at 
hans forældre lige var blevet skilt, og familien var i en ret frustreret 
periode, og han følte stort ansvar for sin lillebror. Det, jeg havde brug 
for, var jo ikke en, der kunne forholde sig til kriminalitet, selv om det er 
det, der foregår på overfladen i filmen, men en, der kunne forholde sig til 
ansvar. Nøjagtig som storebroderen gør over for lillebroderen i filmen. 
</p><p><b>Seidl:</b> Ham, der spiller hovedrollen i ’Import/Export’, følte det også 
særdeles ægte. Ham, der spillede Paul. Konkurrenceforholdet til ham, der 
spillede hans stedfar, var ægte, helt ægte. De kunne virkelig ikke døje 
hinanden. <br/><br/></p><h1 class="bread-text-header ">
IV 
</h1><p><b>Noer:</b> Da jeg lavede mine dokumentarfilm, lavede jeg kun manus i 
overskrifter. Det fungerede godt. Bare overskrifter, inspireret af din 
’Hundedage’. De bedste scener i ’Nordvest’ er dem, vi ikke skrev. Scenen i 
’Nordvest’, hvor rockeren Bjørn bokser med drengene, var kun en overskrift. 
Jeg ville have en scene, hvor Bjørn lærer dem af bokse, og da vi filmede 
den, regnede det, og Roland Møller, der spillede Bjørn, fik nogen til at stå 
med en paraply over sig imens. Jeg ved ikke, om det var Roland, der mente, 
at han var blevet stor nok inden for hierarkiet til, at det kunne han kræve. 
Det var ikke noget, jeg foreslog, men jeg elskede det. De der ting, der 
sker. 
</p><p>
Jeg er lige blevet færdig med en film med Ghita Nørby, der er 80 år gammel 
(’Nøgle hus spejl’, red.). Hun er en decideret karakterskuespiller, men også 
en ældre kvinde. Filmen foregår på et alderdomshjem, og jeg fandt det 
fascinerende at spekulere over, hvad der egentlig foregår i hovedet på en 
80-årig, som kigger på en senil 100-årig. På en måde vil jeg ikke vide det, 
men jeg vil gerne se på det. 
</p><p><b>Seidl:</b> Når jeg hyrer professionelle skuespillere, forventer jeg jo, at 
de spiller. Men det skal se ud, som om de ikke spiller. Det er jo den store 
kunst, ikke at være skuespiller. Maria Hofstätter, der spiller hovedrollen i 
’Paradis: Tro’ f.eks., som den der katolske missionær, der går fra dør til 
dør med madonnastatue. Jeg havde hele tiden kun hende i hovedet, fordi hun 
selv har en streng katolsk baggrund. Hendes mor var sådan en kvinde – 
hendes tante var sådan. Men hun var ikke god, hun følte sig ikke godt tilpas 
i rollen og blev mere og mere tillukket. En dag fortalte jeg hende, at det 
ikke gik, og at jeg måtte finde en anden. Da havde hun forberedt sig ved at 
tilbringe tid i et trappistkloster, hvor nonnerne ikke taler med hinanden, 
og hun havde foretaget en pilgrimsrejse ved at gå igennem en skov helt alene 
i en uge. Men inde i hende var der en tøven, en utilpashed, så jeg begyndte 
at prøve med en anden, der lige var begyndt at beskæftige sig intenst med 
bibellæsning og kristendom. Men prøverne med hende gik endnu værre end med 
Maria. Så et år efter begyndte jeg forfra med Maria, og så virkede det. En 
gang imellem kan skuespillerens konkrete baggrund og slægtsskab med rollen 
være en hindring, så der er ingen regler. 
</p><p><b>Noer:</b> Jeg er vild med det, når det er, som om man bare træder ind og 
filmer en scene, der allerede er under opsejling. Jeg hader det, når en 
scene bare fordamper i samme sekund, jeg siger ’Cut!’. Så bliver jeg en 
dukkefører, og det afskyr jeg. 
</p><p>
Jeg vil helst bare være en betragter, sådan bliver mine scener bedst. Jeg er 
fra naturens hånd en rigtig dårlig lytter. Det fortæller min kæreste mig 
ustandselig. Så filmarbejdet er terapeutisk, for når alt det tekniske er på 
plads, skal jeg lytte. 
</p><p>
Deres film lytter virkelig. Det er sjovt, at folk tit synes, at Deres film er 
meget højrøstede, men jeg synes virkelig, de virker, som om de er lyttet 
frem. Selv når en mand i en af Deres film tungekysser med en hund! Vi lever 
i en verden fuld af støj, og ingen lytter. 
</p><p><b>Seidl:</b> Noget af ’Import/Export’ foregik på et plejehjem blandt rigtige 
geriatere, som vi ikke vidste, hvordan ville reagere. Gennem et halvt år 
lærte jeg alle patienterne at kende og lavede mine egne optegnelser på dem. 
Der var stor opmærksomhed omkring, om vi forstyrrede de gamle i deres 
rutiner, men det var lige omvendt. Men det var faktisk skuespillerne og 
filmteknikerne, der blev siddende hos de gamle, når optagelserne var forbi, 
og holdt deres hånd. Det var os, der reddede deres dag. Medicinsk blev de 
selvfølgelig taget hånd om – men det, de dør af, er altså ensomhed. Lægerne 
og sygeplejerskerne er bange for at blive fanget i at lave fejl. Der er 
derfor, det er så svært at få adgang for et filmhold. De bekymrer sig for 
meget om deres egen prestige, mindre om de gamle. 
</p><p><b>Noer:</b> Det hjælper altid, hvis man kan forankre rollen i noget 
personligt hos skuespilleren. For eksempel alderstingen. Jeg har lige lavet 
en film med Ghita Nørby, som jo altså er 80. Bare dét var en pokal, der ikke 
kunne tømmes. 
</p><p><b>Seidl:</b> Hvad handler din nye film om? 
</p><p><b>Noer:</b> Den foregår på et plejehjem og handler om en kvinde, der bor der 
sammen med sin mand, som er hjerneskadet, så hun bor der på grund af ham. 
Tror hun i hvert fald. Men så finder hun ud af, at hun bor på plejehjemmet 
på nogle helt andre præmisser, end hun troede. Det vender op og ned på 
begreberne. Hvad er et plejehjem? Hvem tager sig af hvem? For hvis skyld har 
vi dem? Hvorfor kan jeg ikke bare tage hjem? 
</p><p>
Måske er det økonomien og institutionerne, der gør, at vi har dem. Jeg ved det 
ikke, men jeg kigger nærmere på det. Vi har folk til at tage sig af vore 
ældre og vore børn, så vi kan gå på arbejde. Og hvorfor går vi overhovedet 
på arbejde? Jeg ved, hvorfor jeg gør, fordi jeg ville visne hen uden, fordi 
jeg elsker mit arbejde, men de fleste andre hader jo deres job. Både Ghita 
og den karakter, hun spiller, siger, at de vil sgu ikke bo på noget 
plejehjem, og det sammenfald hjalp mig som instruktør. Jeg behøver ikke at 
vide, hvad Ghita ellers går og beskæftiger sig med i sit liv, men når jeg 
ser ind i hendes øjne, mærker jeg, at hun er en kvinde, der ikke vil dø. Det 
syn i hendes øjne har jeg behov for til filmen. 
</p><p class=" bl-elem"><i class=" bl-elem">Publiceret 17. april 2015</i></p>	
</div>
</div></body></html>
