---
layout:     post
title: 	    "Over fem ton kokain beslaglagt på skib i rum sø"
post_author:	    
post_date:	    Sun, 22 Mar 2015 08:52:25 +0100
post_site:	    politiken.dk 
post_link:	    http://politiken.dk/udland/ECE2598665/over-fem-ton-kokain-beslaglagt-paa-skib-i-rum-soe/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
En ladning på over 5.000 kilo kokain er blevet beslaglagt om bord på en båd, 
der var på vej fra Colombia til USA. 14 besætningsmedlemmer, deriblandt 
fartøjets cubanske kaptajn, er anholdt og vil blive retsforfulgt i USA.
</p><p>
Det oplyste de colombianske myndigheder i aftes.
</p><p>
Båden blev opbragt i internationalt farvand ud for Mellemamerika i en 
fællesaktion med deltagelse af den colombianske flåde og det amerikanske 
narkopoliti, DEA.
</p><p>
Ifølge Alexandra Ladino, chef for Justitsministeriets særlige politienhed i 
Colombia, er afsenderen af den store mængde kokain et af landets 
narkokarteller.
</p><h3>
Produktion: Cirka 300 ton om året
</h3><p>
Båden, der er indregistreret i Panama, var stævnet ud fra havnebyen 
Buenaventua i Colombia. Hvor den efter planen skulle aflevere kokainen i 
USA, er ikke oplyst.
</p><p>
Fangsten på 5.280 kilo repræsenterer en værdi på omkring 180 millioner dollar 
eller over 1,2 milliarder kroner, skriver nyhedsbureauet Reuters.
</p><p>
Colombia er storproducent af kokain med anslået 300 ton om året ifølge et skøn 
fra FN's afdeling for narkokriminalitet. I 2014 lykkedes det myndighederne 
at beslaglægge 166 ton af det euforiserende stof.
</p><p>
Fredag var det argentinske narkopoliti også i aktion, men her var fangsten 
noget mindre. To besætningsmedlemmer på et krydstogtskib blev anholdt og 
sigtet for forsøg på at smugle 15,3 kilo kokain om bord på skibet, der lå 
til kaj i hovedstaden Buenos Aires.
</p><p class=" bl-elem">
De anholdte, der var tjenere på 'Splendour of the Seas', havde ifølge 
myndighederne planer om at sælge kokainen i Europa.
</p>	
</div>
</div></body></html>
