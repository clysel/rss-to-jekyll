---
layout:     post
title: 	    "»Jeg har aldrig bandet travlheden væk«"
post_author:	    1474715
post_date:	    Tue, 24 Mar 2015 07:21:26 +0000
post_site:	    karriere.jobfinder.dk 
post_link:	    http://karriere.jobfinder.dk/artikel/jeg-har-aldrig-bandet-travlheden-vaek-2841
---
<html><body><div><section class="body"><p>»I aften flyver jeg til London, hvor der er undervisning fredag og lørdag. Mandag tager jeg til Dubai, hvor jeg skal på kursus tirsdag til lørdag, og derefter flyver jeg direkte til Chennai i Indien, hvor jeg skal arbejde søndag til torsdag. Fredag er det tilbage til London, inden jeg så kommer hjem på søndag om to en halv uge.«</p>
			<p>Thomas Wenstrøm er en travl mand. Og selvom han medgiver, at den tur han skal ud på, er ret ekstrem, er det en god indikator for det liv, han lever for tiden.</p>
			<p>I et program, der er tættere end tætpakket, har Thomas Wenstrøm fundet tid til at mødes på de berejste menneskers rasteplads – Hotel Hilton i Københavns Lufthavn. Hans fly afgår om et par timer, men der er ikke den mindste snert af stress at spore hos ham. Han kender efterhånden lufthavnsrutinerne godt nok til at vide, at han ikke har travlt – endnu.</p>
			<p>En af hovedgrundene til den heftige rejseaktivitet er, at han som den første nordiske modtager af Accentures interne, internationale legat har fået adgang til at læse en Executive MBA ved London Business School. Det er et internationalt ledelsesstudie, han følger ved siden af sit fuldtidsjob i selvsamme virksomhed, hvor han i otte år har arbejdet som ledelsesrådgiver.</p>
			<p><a href="http://www.jobfinder.dk/jobs/?utm_source=Karrieresite&amp;utm_medium=Link&amp;utm_campaign=Se%20nyeste%20job?utm_source=Karrieresite&amp;utm_medium=Link&amp;utm_campaign=Se+job">Tid til nye udfordringer? Tjek Jobfinder</a></p>
			<p>Lige for tiden har han altså nærmest to fuldtidsbolde i luften på samme tid, hvilket begrænser hans fritid til et minimum. Men det er ikke noget, den 33-årige lederspire ærgrer sig over:</p>
			<p>»Der har ikke været noget tidspunkt, hvor det har været surt. Ja, det har været hårdt, og ja, der har været rigtig meget at lave, men det har hele tiden været spændende. Der har ikke været noget tidspunkt, hvor jeg har siddet og bandet det væk.«</p>
			<p>Han ser det mere som en fantastisk mulighed for at accelerere sin i forvejen imponerende karriere, som han hele tiden har været målrettet omkring.</p>
			<h2>Karrieremenneske</h2>
			<p><aside class="plugin right box"><br/><figure class="plugin full zoomable"><img data-original-image="http://karriere.jobfinder.dk/sites/karriere/files/thomaswenstroem_accenture_mg_8446.jpg" src="http://karriere.jobfinder.dk/sites/karriere/files/styles/article_inline/public/thomaswenstroem_accenture_mg_8446.jpg?itok=gF_-sK45" alt=""/></figure><br/><strong>Thomas Wenstrøm</strong></aside></p>
			<ul><li><p>33 år, ledelseskonsulent ved Accenture</p></li>
			<li><p>Uddannet produktionsingeniør fra DTU, 2006</p></li>
			<li><p>Læser Executive MBA ved London Business School<br/></p></li>
			</ul><p>Thomas Wenstrøm er uddannet ingeniør fra DTU, hvor han læste en femårig pakkeløsning, der bestod af nogle års undervisning i elektro kombineret med et par år med produktions- og ledelsesundervisning. Han var nemlig tidligt klar over, hvilken vej han ville gå:</p>
			<p>»Jeg vidste fra starten, at det skulle være forretningsorienteret på overbygningen, men jeg valgte elektro-­fagpakken for at få noget mere tyngde og kendskab til teknikken og matematikken,« forklarer Thomas Wenstrøm, der blev uddannet fra DTU i 2006.</p>
			<p>Selvom han godt var klar over, at han ikke skulle beskæftige sig med den tekniske side af ingeniørarbej­det, var han alligevel ikke i tvivl om, at det var den rette uddannelse for ham. Det var vigtigt for ham at have en konkret ballast, hvor han fik kendskab til de tekniske aspekter af ingeniørfaget, inden han kunne specialisere sig i mere administrative opgaver, for som han selv siger:</p>
			<p>»Hvis man læser til ingeniør, kan man næsten blive hvad som helst, ikke?«</p>
			
			<p>Selvom det ikke lå i hans uddannelsesmæssige baggrund, blev Thomas Wenstrøm hurtigt klar over, at han fandt det kundeorienterede arbejde interessant, og de seneste otte år har han således arbejdet med forretningsmæssige problemstillinger inden for salg, service, marketing og digitale platforme.</p>
			<p>På trods af at han har gjort god karriere hos Accenture, har han alligevel følt, der var plads til at forbedre sig og få flere værktøjer, som hans ingeniørbaggrund ikke har lært ham.</p>
			<p>»I det job, jeg har nu, er der nogle ting, som jeg godt kunne tænke mig noget mere ballast inden for – især finans, strategi og virksomhedsopstart. Jeg ser det som en meget naturlig udvikling først at læse til ingeniør og så bagefter tage en forretningsoverbygning.«</p>
			<p>Thomas Wenstrøm er nu godt i gang med anden del af den toårige overbygning; en Executive MBA ved London Business School. En uddannelse, han faktisk havde haft øje på, inden han fik tildelt legatet.</p>
			<p>»Jeg havde gået og kigget lidt på den her uddannelse i London, men havde egentlig tænkt, at det ikke var muligt, fordi det koster ret mange penge. Men så dukkede den her mulighed op, hvilket var helt perfekt,« siger Thomas Wenstrøm.</p>
			<h2>Legatet</h2>
			<p>Med drømmeuddannelsen i London i baghovedet var det derfor heller ikke en svær beslutning, da Accenture meddelte, at de genoptog uddelingen af legatet, efter det havde været nedlagt under de trange finanskrise-år.</p>
			<p>Thomas Wenstrøm gik igennem ansøgningsprocessen, som blandt andet krævede, at han skulle finde et par interne sponsorer, som kunne sige god for ham, og en dag tikkede der en mail ind, som ønskede ham tillykke med legatet.</p>
			<p>»Det var selvfølgelig fedt at få legatet, men den største glæde var, da jeg kom ind på skolen gennem den ansøgningsproces, der var dér,« forklarer Thomas Wenstrøm.</p>
			<p>Legatet i sig selv var nemlig ikke adgangsgivende til uddannelsen. Det var blot en økonomisk håndsrækning, og derfor startede en ny ansøgningsproces for Thomas Wenstrøm. Han kunne vælge mellem fem forskellige anerkendte skoler: De amerikanske Kellogg, Booth og Wharton, Insead i Paris og London Business School, som valget faldt på.</p>
			<p>Han kiggede på, hvad de forskellige skoler havde af kurser, hvordan skemaet så ud, og hvad de hver især er gode til.</p>
			<p>»I London er de i verdensklasse inden for finans, og det var også et plus, at den ligger i London, som er en superspændende by. Så det var egentlig rimelig åbenlyst, at det var min førsteprioritet,« siger Thomas Wenstrøm.</p>
			
			<h2>Uddannelsen</h2>
			<p>Det toårige kursus er bygget op af en første del med obligatoriske fag og en anden del, som består af valgfag. I Thomas Wenstrøms tilfælde, hvor fokus lå på at lære mere om finans, har valgfagene sendt ham på kurser på London Business Schools campus i Dubai, ligesom han også har haft forelæsninger på Columbia Business School i New York.</p>
			<p><aside class="plugin right box"><br/><strong>Gode råd, hvis du overvejer en MBA i udlandet</strong></aside></p>
			<ul><li><p>Forbered dig på GMAT. Det er en test, man skal tage ved optagelsesprøven til de store business schools. Den varer 4-5 timer og indeholder alle mulige logiske spørgsmål, grammatik og meget andet. Jo mere man øver sig, desto højere score får man.</p></li>
			<li><p>Det er meget vigtigt at have fuld støtte hjemmefra. Sæt dig ned og snak med din bedre halvdel, familie og venner for den sags skyld. Man kommer til at være forholdsvis meget væk i en længere periode.</p></li>
			<li><p>Gør det! Man finder ud af, at bare fordi de andre har en større stilling, er de ikke bedre. De er også bare mennesker. Man får noget selvtillid og et stort netværk af at gøre det, da man mænger sig med folk i forholdsvis tunge stillinger.<br/></p></li>
			</ul><p>I og med at han tager uddannelsen ved siden af sit job hos Accenture, kan han tydeligt mærke, at han kan tage konkrete ting fra undervisningen og bruge i forbindelse med en arbejdsopgave. F.eks. i business cases eller i projektinvesteringsanalyser kan han bruge en masse redskaber og strategier fra kurserne direkte.</p>
			<p>»Indholdet i de her kurser kan jeg bruge helt konkret. Jeg synes, det er helt perfekt, at jeg med det samme kan bruge det, jeg lærer, i praksis,« siger Thomas Wenstrøm, som også fremhæver den sociale gevinst og det multikulturelle studiemiljø.</p>
			<p>Til en forelæsning for nylig gennemgik underviseren, hvor de studerende kom fra, og efter at have været igennem alle 40-50 personer, viste det sig, at ikke en eneste var fra London.</p>
			
			<p>»Det skaber et fedt miljø, og man lærer om forskellige kulturer, selvom det selvfølgelig meget er den samme type person fra forskellige kulturer. Det er folk, der kan lide at udrette noget og har ambitioner,« fortæller Thomas Wenstrøm, som også understreger, at det sociale liv uden for auditorierne er i top.</p>
			<p>»Der er næsten planlagt noget hver aften. Jeg har prøvet at være så meget med som muligt, men der er bare så mange ting, at det er umuligt at nå det hele. Det er et super fedt miljø,« siger Thomas Wenstrøm, der selv har været med til at arrangere en whiskysmagning, hvor både kursister og professorer deltog.</p>
			<h2>Fremtiden</h2>
			<p>Selvom Thomas Wenstrøm afslutter sin uddannelse til sommer, er der ikke de store karriereændringer i sigte for ham.</p>
			<p>»Planen er egentlig at fortsætte i samme spor og blive en endnu bedre ledelsesrådgiver. Jeg tager den her uddannelse for at accelerere min nuværende karriere, ikke for at lave et eller andet kæmpe karrierehop. Det er der ellers mange af mine studiekammerater, der har gjort, hvilket jeg faktisk er ret overrasket over,« siger han.</p>
			<p>Selvom en Executive MBA selvfølgelig er god for karrieren og cv’et, betyder det mindst lige så meget for Thomas Wenstrøm at lære og opleve ting.</p>
			<p>»Selvfølgelig giver det noget til min karriere, og jeg håber også, at det kan give mig noget credibility i forhold til de kunder, jeg er ude at snakke med. Men kernen er at lære og opleve nye ting, møde spændende mennesker og vise mig selv, at jeg kan håndtere to krævende fuldtidsaktiviteter på samme tid,« siger han.</p>
			<p>Blandt de medstuderende er der flere topledere i rigtig tunge poster, og samarbejdet med dem giver en god selvtillid, forklarer Thomas Wenstrøm. Han holder alligevel fødderne nogenlunde på jorden, når han fortæller, hvor han ser sig selv om ti år.</p>
			<p>»Jeg ser mig selv i et internationalt miljø, hvor jeg arbejder med vigtige strategiske beslutninger, og hvor jeg har mere ansvar, end jeg har nu. Jeg kommer nok til at være i en eller anden rådgivende funktion, så egentlig skal jeg bare fortsætte ad den vej, jeg er på nu. Forhåbentlig er jeg også blevet partner, men nu må vi se,« siger han med et smil, inden vi tager afsked.</p>
			<p>Det er tid til at checke ind til den to en halv uge lange udflugt. Thomas Wenstrøm går den rutinemæssige vej hen til skranken, og man kan stadig ikke spore antydningen af stress.</p>
		</section></div></body></html>
