---
layout:     post
title: 	    "Strygerne strutter af positiv energi i debuterende klaverkvartet"
post_author:	    
post_date:	    Wed, 04 Mar 2015 15:47:01 +0100
post_site:	    politiken.dk 
post_link:	    http://politiken.dk/kultur/musik/cd-klassisk/ECE2573385/strygerne-strutter-af-positiv-energi-i-debuterende-klaverkvartet/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4 class="">
Friedrich Kuhlau: Piano Quartets 1 &amp; 2</h4>
<h5>
Copenhagen Piano Quartet</h5>
<div class="fakta-body" data-buildingblock="embedded_factboxlink">
<div class="clearfix m-top5 m-bottom5">
<img class="pol-rating-img" src="http://politiken.dk/graphics/ratings/4_hjerter_red.png" alt="Politiken synes"/></div><p>
Dacapo.
</p></div>
</div><p>
Det er ikke til at sige, hvilken varmelampe professoren anvender i sin 
rugekasse, men der foregår et eller andet særligt i kammermusikklassen hos 
professor Tim Frederiksen på Det Kongelige Danske Musikkonservatorium. 
</p><p>
Ud hopper i disse år det ene unge, flyvefærdige kuld af kammermusikere efter 
det andet, og efter Den Danske Strygekvartet og, for et par år siden, endnu 
en strygekvartet ved navn Nightingale String Quartet følger nu Copenhagen 
Piano Quartet. 
</p><p>
Strygekvartetterne har profileret sig med album med dansk musik af henholdsvis 
Carl Nielsen og Rued Langgaard, og den nye klaverkvartet, der debuterede 
officielt som ensemble for blot nogle uger siden, har allerede modtaget 
udenlandske priser. 
</p><h3>
Ting på spil 
</h3><p>
En klaverkvartet består altid af tre strygere og en pianist, og Copenhagen 
Piano Quartet har rodet i gemmerne hos et af medlemmernes far, der også er 
musiker. Her har de fundet noder for netop denne besætning skrevet af 
Friedrich Kuhlau, der om ikke andet vil være kendt af rigtig mange danskere 
som manden bag musikken til nationalklenodiet ’Elverhøj’. 
</p><p>
Kuhlau var tysk, men flygtede til Danmark for at undgå at blive indkaldt som 
soldat, og med årstallene 1786-1832 hører han til i den danske guldalder. 
Foruden en hel masse musik for tværfløjte, der var modeinstrument på Kuhlaus 
tid, findes der kammermusik som disse to kvartetter, der viser hans tyngde 
og evner som komponist. 
</p><p>
Begge værker er nemlig både velskrevne og substantielle. Kuhlaus forbillede 
var Beethoven, og Kuhlaus to første klaverkvartetter tager udgangspunkt hos 
den berømte kollega. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/musik/ECE2571005/professionelle-musikere-kan---midt-i-en-koncert---taenke-lidt-paa-indkoebssedlen/">Professionelle musikere kan - 
midt i en koncert - tænke lidt på indkøbssedlen</a></p><p>
Pladenoterne til Copenhagen Piano Quartets første album anfører Beethovens 3. 
Klaverkoncert som det inspiratoriske udgangspunkt for hans 1. Klaverkvartet 
i c-mol, og med fugaindslag i tredjesatsen – Kuhlau var en mester i 
fugakunsten – er her hele tiden ting på spil i musikken, der holder lytteren 
fanget. 
</p><p>
Kuhlaus 2. Klaverkvartet i A-dur er foldet stort ud i fire satser (mod tre i 
c-mol-kvartetten), og her er det Beethovens violinsonate med tilnavnet 
’Kreutzer’, man kommer til at associere til. 
</p><h3>
Strygerne strutter 
</h3><p>
Det nye danske ensemble gør guldaldermusikken mange tjenester. 
</p><p>
Pianisten Neel Teilmann trækker et stort læs uden at virke for hårdt spændt 
for. Strygerne strutter af positiv energi og opmærksomhed i indspilninger, 
hvor den skrabende lyd af bue mod strenge gør indtrykket sanseligt, og hvor 
der skal en lup til at finde de pletter, man eventuelt kunne sætte sin 
finger på. 
</p><p>
Men det virker mere oplagt at lade være med at sætte fedtfingre og i stedet 
konstatere, at her er endnu et nyt, ungt dansk kammermusikensemble. 
Udklækket i professor Frederiksens rugekasse og på vej ud i verden som 
flyvefærdige ungfugle med kraft i vingerne til det lange træk. 
</p><p class=" bl-elem">
At de har brugt deres første krudt på Kuhlau og hans klaverkvartetter, er 
godt. Det er god musik, og Copenhagen Piano Quartet får den til at leve med 
en fin friskhed. 
</p>	
</div>
</div></body></html>
