---
layout:     post
title: 	    "Europa kan blive Silicon Valley for bæredygtig økonomi"
post_author:	    
post_date:	    Tue, 03 Mar 2015 06:13:40 +0100
post_site:	    politiken.dk 
post_link:	    http://politiken.dk/oekonomi/2050/groen_omstilling/ECE2570387/europa-kan-blive-silicon-valley-for-baeredygtig--oekonomi/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Målene er klare. Om 35 år skal europæerne leve i en grøn verden, der ikke 
slider unødigt på hverken klima eller ressourcer. Der er da også opnået pæne 
resultater i de seneste årtier, hvor forureningen er faldet betydeligt som 
følge af politiske beslutninger. 
</p><p>
Det fastslår 2015-udgaven af ’Europas miljøtilstand’, som udarbejdes hvert 
femte år af Det Europæiske Miljøagentur, EEA. Agenturet er et uafhængigt 
organ under EU. 
</p><p>
»Miljøpolitik virker. Hvis den er veldesignet, velgennemført og ambitiøs, så 
leverer den klare resultater«, siger EEA’s direktør, Hans Bruyninckx. 
</p><p>
Men skal udviklingen holde på længere sigt, skal der meget mere til. Rapporten 
kigger ikke kun tilbage, men ser også på mulighederne for at leve op til 
EU’s ambitiøse målsætninger for 2050. 
</p><p>
De lyder sådan <a target="_blank" href="http://http://eur-lex.europa.eu/legal-content/DA/TXT/PDF/?uri=CELEX:32013D1386&amp;from=EN">her</a> 
: 
</p><p>
»I 2050 lever vi godt, indenfor planetens økologiske grænser. Vores velstand 
og sunde miljø skyldes en innovativ, cirkulær økonomi, hvor intet går til 
spilde, hvor naturressourcer forvaltes bæredygtigt og artsmangfoldigheden 
bliver beskyttet, værdsat og genoprettet på en måde, der øger vores samfunds 
modstandsdygtighed«. 
</p><h3>
Omlægningen er en mulighed 
</h3><p>
Det er ikke et mål, Europa kan nå alene gennem miljøpolitik eller 
effektivisering. Et par procent her og der vil ikke løse udfordringerne. 
Mere grundlæggende ændringer i samfundet er nødvendige, hedder det i 
rapporten. 
</p><p>
Det bør man se som en mulighed, mener Hans Bruyninckx: 
</p><p>
»Europa kan blive en slags Silicon Valley for en CO2-venlig, cirkulær økonomi. 
Men vi må være mere modige og sætte mere fart på«. 
</p><p>
Et eksempel er udviklingen indenfor personbiler. De er gennem en årrække 
blevet stadig mere effektive og kører meget længere på literen, end de 
gjorde for 20 år siden. Til gengæld – og måske fordi de er blevet billigere 
at køre i – kører europæerne mere og mere. På den måde bliver miljøgevinsten 
ædt op. 
</p><p>
Rapporten viser, at den grønne omstilling i Europa på en række punkter er på 
rette spor, set i kortere perspektiv. Det gælder udledningen af 
drivhusgasser, hvor EU er godt på vej til at nå sit 2020-mål. Det gælder 
energiforbrug, affaldsbehandling samt industriens forurening af luft, vand 
og jord. 
</p><p>
Set i et længere perspektiv vil EU imidlertid have problemer med at nå sine 
egne 2050-mål. Også på klimaområdet, hvor de politikker, der er vedtaget og 
sat i værk, ifølge EEA’s vurdering slet ikke er tilstrækkelige i forhold til 
slutmålet om, at udslippet af CO2 skal være 80-95 lavere i 2050, end det var 
i 1990. 
</p><p><span class="img-contimg-fl-left"><img class="image inlineLightBox" src="http://multimedia.pol.dk/archive/00917/2050-EU-klimam_l-CO_917599a.gif" alt="" border="0"/></span></p><p>
Hvordan kurven kan komme til at knække så skarpt i 2030, som grafen viser, er 
endnu helt uklart. 
</p><h3>
Vi bliver grønne, men naturen har det skidt 
</h3><p>
På de øvrige områder, der er grupperet under grøn omstilling – effektiv brug 
af ressourcer, transportsektorens miljøbelastning samt vandforbruget – vil 
det gå den forkerte vej både på kort og langt sigt, hvis den nuværende 
udvikling får lov at fortsætte. 
</p><p>
Og så er den grønne omstilling faktisk det område, hvor det går bedst for 
Europas miljø. 
</p><p>
Når det gælder naturens tilstand, ser det gennemgående sort ud. 
</p><p>
»Selv om vi er blevet bedre til at udnytte ressourcerne effektivt, er det ikke 
lykkedes at beskytte naturen. Så den langsigtede udsigt er ikke positiv. Vi 
er ikke optimistiske med hensyn til at kunne nå målet om at standse 
tilbagegangen i artsmangfoldigheden i 2020«, siger Hans Bruyninckx. 
</p><p>
60 procent af plante- og dyrearterne i Europa er i såkaldt ugunstig 
bevaringsstatus. Det samme gælder for over tre fjerdedele af naturtyperne. 
</p><h3>
Luftforureningen koster liv 
</h3><p>
Dog er der sket en betydelig forbedring i luft- og vandkvaliteten, fordi 
forureningen er faldet. Luftkvaliteten vil fortsat forbedres i de kommende 
år, men forbedringen vil efterhånden gå meget langsomt, hedder det i 
rapporten. 
</p><p>
Det til trods for, at luftforureningen mange steder har et skadeligt niveau 
for både natur og mennesker. I mange byer er luftforurening, især 
partikelforurening, en direkte trussel mod borgernes sundhed og koster hvert 
år over 400.000 europæere livet. 
</p><p>
Støj er anden belastning, der koster liv. Mange millioner europæere udsættes 
for sundhedsbelastende støj. Det fører til 43.000 indlæggelser og mindst 
10.000 dødsfald på grund af hjertesygdomme om året. 
</p><p>
Rapporten ’Europas miljøtilstand’ bliver tirsdag præsenteret i Bruxelles. 
Tidligere udgaver har haft indflydelse på udformningen af EU’s miljøpolitik. 
</p><p>
Hans Bruyninckx håber, at det også vil være tilfældet for 2015-udgaven. Og 
ikke kun for europæernes skyld. 
</p><p class=" bl-elem">
»Stærke EU-politikker er et nødvendigt skridt hen imod mere effektiv 
politikker på internationalt plan«, sagde Hans Bruyninckx, da han for nylig 
fremlagde rapporten på et seminar for europæiske journalister. 
</p>	
</div>
</div></body></html>
