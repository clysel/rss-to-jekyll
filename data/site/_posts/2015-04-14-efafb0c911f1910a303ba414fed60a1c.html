---
layout:     post
title: 	    "Intenst og underholdende Madrid-derby endte målløst"
post_author:	    
post_date:	    Tue, 14 Apr 2015 22:51:00 +0200
post_site:	    politiken.dk 
post_link:	    http://politiken.dk/sport/fodbold/ECE2628220/intenst-og-underholdende-madrid-derby-endte-maalloest/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Heller ikke i syvende forsøg i denne sæson lykkedes det Real Madrid at slå 
lokalrivalerne fra Atlético Madrid. 
</p><p>
Men selvom alt stadig er åbent efter den første Champions League-kvartfinale 
mellem sidste års finalister, står kongeklubben med det bedste udgangspunkt 
efter en ekstremt intens og også underholdende kamp, der endte målløst 0-0. 
</p><p>
Real Madrid var klart bedst i første halvleg, hvor hjemmeholdet var rystet i 
perioder, men Ancelottis mandskab formåede ikke at omsætte overvægt i spil 
og chancer til mål, og til sidst var det Atlético, der trykkede på for et 
sejrsmål. 
</p><h3>
Real Madrid trykkede massivt på 
</h3><p>
Fra kampens start var tempoet skruet vildt op. Det var, som om begge hold 
troede, at kvartfinalen skulle afgøres på en halvleg. 
</p><p>
Spillerne piskede af sted, når de havde muligheden, smækkede til i duellerne, 
og overmandede dommer Milorad Mazic, hver gang der blev fløjtet frispark. 
</p><p>
Real Madrid var det klart bedste hold til at administrere den form for 
fodbold. Sergio Ramos og franske Raphaël Varane, der var foretrukket frem 
for Pepe i midterforsvaret, var suveræne i duellerne og fik den store 
angriber Mario Mandžukic til at ligne en tung og kluntet novice. 
</p><p>
På midten spillede Luka Modric og Tony Kroos suverænt bolden rundt om 
Atléticos spillere, og Ronaldo, Karim Benzema og Gareth Bale var konstant 
bevægelige oppe foran. 
</p><p>
Den største chance fik Bale efter fire minutter. Den ellers så stærke Diego 
Godín ramte forbi bolden, så waliseren havde frit løb ned mod Jan Oblak i 
Atléticos mål. Men sloveneren indledte en suveræn halvleg med en flot parade 
med armen. 
</p><p>
Hjemmeholdet havde en del hjørnespark og nogle kontraløb, men Real 
Madrid-trykket var konstant og vedvarende og førte til flere og flere 
chancer. Men hver gang stod 22-årige Oblak i vejen. Rodríguez trykkede af to 
gange, Bale prøvede igen og Modric havde et skud på mål, men ingen kunne 
overliste Oblak. 
</p><p>
Da første halvleg var slut, havde Real Madrid haft bolden 62 procent af tiden 
og ti afslutninger mod Atléticos tre. Forskellen var måske endnu større end 
det. 
</p><h3>
Atlético bedre med efter pausen 
</h3><p>
Atléticos træner Diego Simeone er kendt for at kunne sætte sit hold op til 
kampene. Om det var de evner, han brugte i pausen, er uvist, men 
hjemmeholdet kom ud til anden halvleg i en helt kadence. Pludselig sad 
hjemmeholdet på spillet, havde farten i omstillingerne og satte Real Madrid 
under pres. 
</p><p>
Tyrkeren Arda Turan havde en stor chance med hovedet efter et godt gennembrud 
og indlæg fra højrebacken Juanfran, og backen Siqueira fik en god mulighed 
på kanten af feltet. 
</p><p>
Dramatisk blev det, da hjemmeholdets kroatiske angriber Mario Mandžukic fik 
Sergio Ramos’ albue på næsen, der begyndte at bløde. Det tændte endnu mere 
op under intensiteten i opgøret, og Mandžukic fik kort efter en advarsel. 
</p><p>
Real Madrid kom igen godt med og var tæt på at komme helt fri et par gange. 
</p><p>
Mod slutningen satte Diego Simeone Fernando Torres på banen og satsede på at 
score sejrsmålet. 
</p><p>
Det var tæt på at lykkes ad flere omgange, Casillas fumlede lidt rundt, men 
trods ihærdighederne og et enormt levende hjemmepublikum lykkedes det ikke 
at få scoret. 
</p><p class=" bl-elem">
Med 0-0 er opgøret stadighelt åben, inden der er returopgør på Santiago 
Bernabeu om en uge. 
</p>	
</div>

</div></body></html>
