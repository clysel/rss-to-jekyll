---
layout:     post
title: 	    "Danmark har kun ét rejsekort, men ti forskellige billet-apps"
post_author:	    Magnus Bredsdorff
post_date:	    Mon, 23 Mar 2015 13:45:15 +0000
post_site:	    www.version2.dk 
post_link:	    http://www.version2.dk/artikel/danmark-har-kun-et-rejsekort-men-ti-forskellige-billet-apps-112573?utm_medium=feed&utm_source=version2.dk&utm_campaign=it_nyheder
---
<html><body><div><section class="body"><p>Hvis du bor i Sønderjylland, har du i flere år haft mulighed for at købe alle billettyper på mobiltelefonen med en app, som er udviklet af Sydtrafik. I hovedstaden sælger Movia klippekort og enkeltbilletter via en app, men samme trafikselskab tilbyder ikke kunderne på Syd- og Vestsjælland at købe billetter på mobiltelefonen.</p>

<p>En gennemgang af de danske bus- og togselskaber viser, at det er meget forskelligt, hvilke muligheder passagerne har for at købe en billet på mobiltelefonen. Det er umiddelbart muligt at identificere 10 forskellige billet-apps. Ingen af dem taler sammen eller tillader billetkøb på tværs af selskaber.</p>

<p>Det betyder, at passagerne skal have gang i flere forskellige apps, hvis det da overhovedet er muligt at købe mobilbilletter til hele strækningen. Et eksempel kan være en passager, der indleder sin rejse med bus i hovedstaden for derefter at tage DSB-toget til Århus og slutte med bybus i smilets by. Her er det muligt at købe billet til københavner-bussen i mobilbilletter, der udvikles af samarbejdet Din Offentlige Trafik i hovedstaden. DSB har sin egen app, hvor billetten til intercitykøbet kan købes. I Århus er der derimod slet ingen app, fordi Midttrafik kun tilbyder app-salg til bybusserne i Randers.</p>

<p>Det står i skarp kontrast til rejsekort, som er udviklet for at sikre én billet, der virker på tværs af landsdelene, og som alle landets trafikselskaber undtagen det bornholmske har lovet at tilslutte sig.</p>

<p>»Det er en overraskende, modsat strategi. Med rejsekort har trafikselskaberne forsøgt at gøre det så enkelt som muligt at rejse på tværs af landet. På det mobile felt udvikler de løsninger, som gør det alt andet end enkelt, selv om det skulle være lettere at udvikle ens mobile løsninger, der ikke er afhængige af fysiske standere,« siger professor Kim Normann Andersen fra CBS.</p>

<p>Han finder det ikke nødvendigvis dårligt, at trafikselskaberne har forsøgt sig med relativt billige eksperimenter med mobil-apps.</p>

<p>»Men det vidner om, at de har kastet mange kræfter ind i at få det fælles rejsekort til at fungere, selv om det ikke er den teknologi, der peger fremad. Alt andet har de kørt i adskilte spor. Det kan godt undre lidt, og nu er det oplagt at samle sig om en fælles indgang til mobile apps,« vurderer Kim Normann Andersen.</p>

<p>Han mener ikke, at alle apps nødvendigvis skal være ens, men passagerne i den kollektive transport bør kunne finde dem samme sted.</p>

<p>»Når trafikselskaberne med rejsekort har kunnet udvikle et fælles, fysisk billetsystem, så må omkostningerne ved at gøre det samme på mobile apps være meget, meget små,« siger Kim Normann Andersen.</p>

<p>Rejsekort-direktør Bjørn Wahlsten påpegede i forbindelse med <a href="http://ing.dk/artikel/minister-toerrer-regningen-rejsekort-af-paa-alle-passagerer-174895">Ingeniørens afsløring</a> af ekstraregningen for rejsekortsystemet fredag, at Rejsekort A/S nu har fået mulighed for at udvikle mobile billet-apps.</p>

<h2>Her er trafikselskabernes billet-apps:</h2>

<p><strong>Landsdækkende</strong>
<a href="http://www.dsb.dk/find-produkter-og-services/dsb-app/">DSB-app</a> til egne billetter på tværs af regionale takstzoner
<a href="http://www.dsb.dk/find-produkter-og-services/wildcard-app/">App til Wildcard</a> (for studerende)
App til <a href="http://www.dsb.dk/find-produkter-og-services/ungdomskort-i-dsb-app/">ungdomskort</a>.</p>

<p><strong>Hovedstaden</strong>
<a href="http://www.dsb.dk/kundeservice/andre-emner/mobil-og-app/">Fælles mobil-app</a> med mange typer billetter, herunder klippekort. Markedsføres under navnet DOT (Din Offentlige Trafik).
Særlig<a href="http://www.dinoffentligetransport.dk/periodekort/"> app til periodekort</a>.</p>

<p><strong>Sydtrafik</strong>
Mange forskellige billettyper i<a href="https://www.sydtrafik.dk/billetter-og-priser/billetter-og-kort/mobilbilletter"> app</a>, herunder periodekort.</p>

<p><strong>Fynbus</strong>
<a href="http://www.fynbus.dk/mobilbillet">App </a>til enkeltbilletter.</p>

<p><strong>Nordjyllands Trafikselskab</strong>
<a href="https://www.nordjyllandstrafikselskab.dk/Billetter-&amp;-priser/Mobil~billet">App</a> med mange billettyper</p>

<p><strong>Midttrafik</strong>
<a href="https://www.midttrafik.dk/kundeservice/rejsebestemmelser/randers-app.aspx">App</a> til enkeltbilletter i Randers’ bybusser.</p>

<p><strong>Arriva (jyske tog)</strong>
<a href="http://arrivaung.dk/">App </a>til unge-billetter</p>

<p><strong>Vest- og Sydsjælland</strong>
Ingen mobilapps</p>

<p>Bornholmske BAT er ikke med i rejsekort og har heller ingen mobil-app.</p>

<p>Ud over ovenstående er der mulighed for at købe <a href="http://www.dsb.dk/find-produkter-og-services/dot-sms-billet/">sms-billetter</a>.</p>
  </section></div></body></html>
