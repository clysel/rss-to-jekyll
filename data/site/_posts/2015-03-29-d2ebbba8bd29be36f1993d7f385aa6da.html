---
layout:     post
title: 	    "Opfinder: Man skal ikke nødvendigvis dele alle sine ideer med andre"
post_author:	    
post_date:	    Sun, 29 Mar 2015 13:32:26 +0200
post_site:	    politiken.dk 
post_link:	    http://politiken.dk/kultur/ECE2608869/opfinder-man-skal-ikke-noedvendigvis-dele-alle-sine-ideer-med-andre/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Mellem en skriggul udsalgsannonce for en lingeriforretning på Frederiksberg og 
en artikel om en otteårig fransk dreng, der blev afhørt efter at have talt 
positivt om terrorister i skolen, havde en lille tekstannonce i sort-hvid en 
fredag for nylig presset sig ind på side 21 i Berlingske. 
</p><p>
’Nyt dansk ord’ lød overskriften. Annoncen var indrykket af Niels Larsen fra 
Lyngby. Det ord, han gerne ville dele med Berlingskes læsere, var 
’mærkevareenke’. Ordet betegner ifølge annoncen en »enlig ældre kvinde, som 
bevidst signalerer høj velstand og status i det offentlige rum ved at iklæde 
sig dyre mærkevarer«. 
</p><p>
Ordet fandt Niels Larsen allerede på i 2007 under en gåtur i Lyngby 
Storcenter. Men først efter at han er gået på efterløn, har han fået tid til 
at offentliggøre det. 
</p><p>
»De her ældre damer nede i Lyngby virkede prangende på mig. De nærmest 
struttede af mærkevarer. Og fordi jeg er en mand, der kan gå i byen iført 
hvad som helst, syntes jeg, det var lidt påfaldende«, siger opfinder og 
elektroniktekniker Niels Larsen. 
</p><h3>
Skabertrangen 
</h3><p>
Det er nu ikke for at promovere sig selv, at han har indrykket ordet i 
Berlingske, understreger han. Men:
</p><p>
»Jeg er en meget kreativ person, der har det ligesom kunstnere, der brænder 
for at lægge de ting frem, de har skabt. Det er simpelt hen en trang til at 
delagtiggøre andre i glæden ved det, man har fundet på. Der skal nok en del 
til at mase sig ind i Den Danske Ordbog, men det har heller ikke været 
målet. Ordet er opstået ud af et naturligt behov i min egen tanke. Jeg 
synes, at det manglede«, siger Niels Larsen.
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/ECE2501244/grillparty-og-sixpence-vi-opfinder-vores-egne-engelske-ord/">Grillparty og sixpence: Vi 
opfinder vores egne engelske ord</a></p><p>
Tilbage i 2002 havde Niels Larsen også noget, han gerne ville af med. Nemlig 
ordet ’maxiature’, som han også offentliggjorde i Berlingske. 
</p><p>
»’Maxiature’ betyder, at noget er større end naturligt eller forventet. 
Eksempelvis den franske billedhugger Césars store tommelfinger, der står på 
Louisiana i Humlebæk. Hvis den havde været 1:1, havde den slet ikke været 
interessant. Jeg har set ’maxiature’ brugt på engelsk, men 13 år efter min 
annonce har ordet endnu ikke slået an på dansk. Dansk Sprognævn oplyser, at 
det skal gengives 7-10 gange fra forskellig kant, før det regnes for 
indarbejdet i sproget«. 
</p><h3>
Tillykke med 1 milliard sekunder
</h3><p>
Den 62-årige Niels Larsen er ikke bare opfinder af ord. I mange år drev han en 
lille elektronikvirksomhed i Lyngby og har blandt andet opfundet en 
elektronisk højttalersikring, en avanceret forforstærker til en pickup og en 
helt ny type elledning. Opfindelser, som han har levet godt af i mange år. 
</p><p>
Han er også et par gange noteret for kreative indfald i Guinness Rekordbog. 
Eksempelvis da han regnede ud, at han ville fylde én milliard sekunder 
lørdag 30. juni 1984 klokken 16.46.16. Og løb op ad en lille jordhøj på 
Roskilde Festival og sprang op i luften med armene ud til siden i præcis dét 
sekund, mens to af hans kammerater tog billeder af begivenheden. Nogle dage 
senere blev billedet bragt på bagsiden af Politiken. Og i nogle år hang det 
også på Guinness World Records Museum i København. 
</p><p>
»Jeg laver også sange til familien, og hvis nogen kommer i klemme i forhold 
til kommunen eller i forretningsforhold, udtænker jeg, hvordan det kan 
løses. Det giver sådan en lille dopaminrus af glæde, hvis det lykkes«, 
forklarer Niels Larsen.
</p><p><b class="ext-link">LÆS OGSÅ</b><a class="embeddedlink" href="http://politiken.dk/viden/ECE2512524/halvdoev-opfinder-kan-hoere-dit-traadloese-netvaerk/">Halvdøv opfinder kan høre dit 
trådløse netværk</a></p><p>
Han tager imod i rækkehuset i Lyngby en onsdag midt på dagen. En slank herre 
iført sandfarvet sweater og glat hår. De seneste årtier har ikke rigtig lagt 
vejen forbi hans ansigt, som stadig ligner noget, der tilhører en ung mand. 
Selv om han faktisk er stærkt på vej mod sin to-milliarder-sekunders 
fødselsdag. Men rundt omkring i det sprog, der formes af en lys stemme, har 
bedagede gloser som »skolefrøken« og »raske drenge« til gengæld aflejret 
sig. 
</p><p>
»Havde du regnet med, at jeg ville åbne døren med en lysende pære i hånden og 
propel i hatten?«, spørger han og griner lidt. 
</p><p>
»Min propel er nok flyttet fra hatten og ind i hjernen, dengang jeg blev 
født«. 
</p><h3>
Krøllet tænkning 
</h3><p>
Han viser ind i stuen, hvor han har dækket op med kaffe, chokoladeboller, 
linser og Anthon Berg-chokolade. På et A4-ark har han tegnet to cirkler, 
hvor vores kaffekopper skal stå – et mandetegn og et kvindetegn. En 
»pladskaffeseddel« kalder han det. 
</p><p>
Det er en af Niels Larsens opfindelser fra tiden som praktikant på Radiometer 
i 1970’erne. Som de fleste af hans andre opfindelser opstod den ud af noget 
så enkelt som et behov. Han blev nemlig irriteret over, at folk stillede 
deres kopper oven på produktionstegningerne, og begyndte derfor at tegne 
faste pladser til dem. 
</p><p>
Han trækker et lille rullebord hen foran spisebordet med forskellige remedier 
på. En cykellås. Nogle fotokopierede frimærker. Og en papæske, der ifølge 
billederne på omslaget på et tidspunkt har været emballagen til en router. 
</p><p>
»Her er nogle opgaver, der kræver krøllet tænkning«, siger han. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/viden/ECE1933959/forskere-opfinder-harry-potter-lignende-usynlighedskappe/">Forskere opfinder Harry 
Potter-lignende 'usynlighedskappe'</a></p><p>
Det går ud på, at man skal putte cykellåsen i en ubrugt æske og sende den til 
en ven. Man har ikke nogen frimærker, og cykellåsen har ikke nogen nøgle. 
Niels Larsen viser med hurtige bevægelser, hvordan man kan vende vrangen ud 
af papkassen, så den pludselig er ny og brun og ubrugt. Hvordan man kan 
slibe låsepalen i cykellåsen til, så den ikke længere behøver en nøgle, men 
stadig ser låst ud, når den klikkes sammen. Og hvordan man kan klippe gamle 
frimærker over, så de halvdele, der ikke er poststemplet, kan sættes sammen 
med andre ustemplede halvdele, der tilsammen bliver til gangbar porto.
</p><p>
»Det er jo så ulovligt, faktisk. Men det var sådan, jeg frankerede mine breve, 
da jeg gik på kostskole på Fyn i 1967«.
</p><p>
Der er forskel på hverdagskreativitet som at kunne vende vrangen ud af en 
papkasse og så det abstrakte – i denne forbindelse cykellåsen. Altså der 
hvor inspirationen ikke er så tydelig, at man kan se den med det blotte øje, 
men skal bruge propellen i hjernen. 
</p><p>
»Da vi kravlede ned fra træerne og opfandt hjulet og tallerkenen, skete det 
ved, at nogen <i>forestillede </i>sig det, for folk havde ikke noget at se 
på, der kunne inspirere dem. Det er det, der har bragt menneskeheden videre. 
Når nogen laver det, andre ikke kunne se«. 
</p><h3>
Det er ikke morsomt
</h3><p>
Hjemme på vejen i Lyngby har han i mange år lavet sjov med naboerne 1. april. 
Et år omdelte han en skrivelse, hvor der stod, at beboerne skulle dække 
ulovligt anlagte terrasser og udhuse til med et grønt klæde, da kommunen 
ville foretage en luftfotografering for at danne sig et overblik over 
ulovlige tilbygninger. 
</p><p>
Han bestilte og betalte også en pilot og en sportsflyver fra Tune til at 
overflyve kvarteret ved middagstid, for at det hele blev mere livagtigt.
</p><p>
Niels Larsen ved stadig ikke, om der var nogen, der hoppede på den. Han hørte 
ikke fra nogen. Og tjekkede heller ikke, om nogen lagde grønt stof over 
deres ulovligheder, for:
</p><p>
»Det er ideen og udførelsen, der er det sjove«. 
</p><p>
Det er det nu ikke alle, der er enige i.
</p><div class="art-quote article-box">
<p class="quote"/>
<blockquote>
<p class="quote-txt">
Min propel er nok flyttet fra hatten og ind i hjernen, dengang jeg blev født
</p>
<p class="sender">
Niels Larsen, opfinder 
</p>
</blockquote>
</div><p>
»Vi synes ikke, Deres idé til aprilsnar 1986 er morsom«, lød det kortfattede 
svar fra tv-stationen Kanal 2, da Niels Larsen i 1986 skrev til alle større 
medier og foreslog dem at lave en fælles aprilsnar om, at den elektriske 
spænding i lysnettet skulle nedsættes fra 220 til 110 volt på grund af en 
EU-harmonisering.</p><p>
Resultatet ville angiveligt blive, at S-togene kørte halvt så hurtigt, og at 
det tog dobbelt så lang tid at koge et æg. DR sagde som det eneste medie ja 
tak og bragte indslaget i TV-avisen. Også det stunt blev optaget i Guinness 
Rekordbogs oversigt over kreative indfald. 
</p><p>
Ligesom rigtig mange andre af Niels Larsens dokumenter og ideer havde også 
ideen til aprilsnarren på DR været en tur omkring Notarialkontoret i 
Hestemøllestræde og var blevet underskrevet af en notar. Så da DR påstod, at 
det var en af deres medarbejdere, der havde fået ideen, sendte han sit 
dokument fra Notarialkontoret til DR’s juridiske kontor. Og fik udbetalt sit 
forlangende på 920 kroner. 
</p><p>
»Ja«, siger Niels Larsen.
</p><p>
»Det blev en lang historie, som jeg normalt fortæller ved cocktailparties, 
fordi den har flere led i sig«. 
</p><h3>
Cyklede til Nordkap 
</h3><p>
I det hele taget var 1980’erne et stort årti for Niels Larsen. I sommeren 1988 
cyklede han alene til Nordkap og tilbage igen på en almindelig tregears 
cykel. Det tog 59 dage at tilbagelægge de 5.500 km. 
</p><p>
»Det var mit livs rejse. Vi taler ødemark og uforudsete hændelser. Den tur kom 
også i avisen. Og nu begynder vi at nærme os nogle meget tunge kreative 
ting«, siger han og sænker stemmen. 
</p><p>
For Niels Larsen fik renset så godt ud i hovedet på vej til og fra Nordkap, at 
han kort efter sin hjemkomst fik hele 131 produktideer. De er alle 
afstemplet på Notarialkontoret og bliver opbevaret i en sirlig bunke i 
privaten. 
</p><p>
»Det er <i>guldet</i>, vi har her«, siger han og slår på idébunken med 
den ene hånd. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/rejser/temarejser/ECE2145277/nordmaend-opfinder-app-der-goer-naturfaenomen-lettere-at-opleve/">Nordmænd opfinder app, der gør 
naturfænomen lettere at opleve</a></p><p>
En af dem var ideen til en slags volumenkontrol, hvor man mærker et klik, når 
man drejer rundt. Den sælges over hele verden i dag. En anden, som endnu 
ikke er realiseret, var at indspille en cd med alle de lyde, som findes i 
folks hjem. En tredje at lave et »opsigtsvækkende mønster på en T-shirt«. En 
fjerde beskriver en ny elektrisk ledning, som Niels Larsen har fået 
internationalt patent på. En femte var ideen til en radio, som »ikke 
tilsmudser let, som kun har de mest nødvendige funktioner, og som kan hænge 
på en væg«. 
</p><p>
»Nogle af ideerne er tiden løbet fra. Men 10-15 af dem er nok meget værdifulde 
endnu«, vurderer han. 
</p><p>
»Sluk lige for den der«, siger han så med en pegefinger mod båndoptageren.
</p><p>
»Så tager vi en spisepause«.
</p><h3>
Niels har endnu ikke vist interesse 
</h3><p>
Niels Larsens far var også opfinder. Han døde, da Niels var to år, men inden 
da nåede han at opfinde blandt andet en elektrisk hammer. Hans største 
opfindelse levede familien af i flere år efter hans død. Nemlig det første 
selvstyreapparat til skibe, en autopilot, som han opfandt i 1942.
</p><p>
Niels Larsen voksede op i Bagsværd med sin mor og sine tre ældre søskende. Som 
hos »andre raske drenge« blev der bygget sæbekassebiler og savet og boret 
derhjemme. Det er 50 år siden, han byggede sit første krystalapparat ud fra 
tegningerne i et Philips electronic engineer set, som en kammerat havde fået 
i julegave. Siden har han været solgt til elektronik. Rigtig gode venner 
blev han til gengæld aldrig med det danske skolesystem. 
</p><p>
»Det kreative gjorde, at jeg var et ret uroligt barn. Jeg var til 
skolepsykolog flere gange, og da jeg nåede femte klasse, blev jeg dumpet af 
klassefrøkenen«.
</p><p>
»Niels har endnu ikke vist interesse for undervisningen«, stod der i hans 
karakterbog. Han ville hellere finde på nye lege med »elektronik, 
dampmaskiner og alt, hvad der kan flyve, sejle og bevæge sig«. 
</p><p>
Efter et års kostskoleophold på Fyn kom han hjem og blev dumpet én gang til i 
2. real. Et par år læste han på Københavns Teknikum for at blive ingeniør, 
men matematikken var en anelse for abstrakt, og i stedet begyndte han på en 
uddannelse som elektroniktekniker og i en slags erhvervspraktik på 
Radiometer. Hvilket var fantastisk. For på Radiometer var der »fuldstændig 
orden i alt. Uanset om det var diagramtegninger eller komponentlager«. 
</p><p>
Men i timerne på erhvervsskolen kedede han sig stadig og kom på kant med 
lærerne. Han fandt deres undervisning upræcis og kunne ikke afstå fra at 
kommentere det. 
</p><p>
»Når de underviste ved tavlen, begik de matematikfejl og lavede misbrug af 
lighedstegn. Så jeg måtte op til tavlen og rette og vise, hvordan det skulle 
laves. Og det blev de jo kede af, for det forstyrrede undervisningen. Men 
jeg kunne ikke bare sidde og holde kæft, jeg var ligesom blevet lidt besat 
af præcision«. 
</p><p>
Det var ikke svært at finde arbejde i slutningen af 1970’erne, men det viste 
sig, at det var svært for Niels Larsen at være ansat. I stedet tog han 
merkonomfag på aftenskolen og startede sin egen virksomhed, som han drev i 
de næste 30 år. Her opfandt og byggede han avancerede hifi-apparater og 
forstærkere, som blev solgt på postordre over store dele af verden. 
</p><h3>
Man skal lære at sortere i det
</h3><p>
Det er 20 år siden, at Niels Larsen læste en artikel om træk hos kreative 
personer og blev klar over, at han ikke bare var kreativ, men »helt 
ualmindelig kreativ«. Hvilket var en stor lettelse. 
</p><p>
»Det hjalp mig meget at læse den artikel. For pludselig kunne jeg se, hvorfor 
jeg i nogle tilfælde ikke har matchet ind med andre mennesker. Og at jeg 
måske har været årsag til det. Siden har jeg været meget forsigtig, når jeg 
er sammen med andre, så jeg ikke overgearer eller lader enhver inspiration 
eller indskydelse udvikle sig«.
</p><p>
Det kan eksempelvis være i en forsamling, hvor der skal være tavshed, at der 
alligevel slipper en bemærkning ud af munden på Niels Larsen. For kreative 
mennesker har ofte svært ved at »føle andres tabuer og grænser«.'
</p><p><b class="ext-link">LÆS OGSÅ </b><a class="embeddedlink" href="http://politiken.dk/forbrugogliv/sundhedogmotion/ECE1139005/dansker-opfinder-ligkiste-af-papir/">Dansker opfinder ligkiste af 
papir</a></p><p>
»Man vil så gerne vise sin skaberglæde. Ligesom kunstnere. Men hvor de er 
undskyldt med at være kunstnere, så har den kreative ikke et rygskilt, hvor 
der står ’Pas på, Emil fra Lønneberg er foran dig nu’«.
</p><p>
Ligesom man er i stand til at udregne folks intelligenskvotient, burde der 
også være et system til at måle kreativitetskvotienten, mener Niels Larsen. 
</p><p>
»Så kunne man udfinde de her uromagere i skolen og undersøge, hvem af dem der 
egentlig bare er meget kreative. Og fortælle dem, at de ikke skal lufte alt, 
hvad de finder på, men lære at sortere i det«. 
</p><h3>
Kunst uden sjusk
</h3><p>
Da Niels Larsen fyldte 60, lukkede han elektronikbutikken med overskud og gik 
på efterløn. Så med egne ord har han fri resten af livet. 
</p><p>
»Men det skal man ikke sige til folk. Så kompromitterer man deres tilværelse. 
Ligesom i filmen ’Easy Rider’ fra 1969, hvor folk bliver usikre, når de frie 
personer kommer. Der bliver ligesom holdt et spejl op for folk, som får dem 
til at tænke: Hvorfor er jeg ikke fri?«.
</p><p>
Friheden vil han blandt andet bruge på at lave en lille ordbog over 
halvuforskammetheder til brevskrivere, der eksempelvis er kommet på kant med 
kommunen. Og på at lave kunst uden sjusk. 
</p><p>
»Der mangler i høj grad faglighed og stoflighed i skulpturer og relieffer. Det 
er alt for sjusket. Det mangler finesse, overraskelse og et sus, der siger: 
»Den vil jeg have!«. Det er en enorm udfordring at finde koden til det 
udefinerlige, der gør, at du gribes af noget og vil have det«.
</p><p>
Det kunne eksempelvis være »en ramme med nogle relieflignende ting, hvor 
materialerne er tillokkende at se på«. 
</p><p>
»Alle de forskellige overflader, vi kender og synes er fantastiske, kunne man 
sætte op på en måde, så man drages imod det og næsten må røre ved det«.
</p><p>
Han smiler. 
</p><p class=" bl-elem">
»Det er en stor udfordring for mig at knække den kode. Det er noget, man skal 
sidde og tænke meget længe over«. 
</p>	
</div>
</div></body></html>
