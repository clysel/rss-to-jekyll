---
layout:     post
title: 	    "Blå blok kritiserer finansering til terrorpakke, men finten er helt normal"
post_author:	    
post_date:	    Thu, 05 Mar 2015 10:29:24 +0100
post_site:	    politiken.dk 
post_link:	    http://politiken.dk/indland/fokus_danmark/fokus_terror/ECE2574276/blaa-blok-kritiserer-finansering-til-terrorpakke-men-finten-er-helt-normal/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4>Terror i København</h4>
<div class="fakta-body"><p>
To civile blev dræbt og seks betjente såret under <b>det værste 
angreb</b> på dansk jord i nyere tid. 
</p>
<p>
Lørdag 14. februar 2015 klokken 15.33 angreb gerningsmanden et møde om <b>ytringsfrihed</b>, 
der foregik i kulturhuset Krudttønden på Østerbro. En bliver dræbt og fire 
betjente såret. 
</p>
<p>
Natten til søndag cirka klokken 00.45 slår terroristen til mod <b>synagogen</b> 
i Krystalgade. En frivillig vagt myrdes og to politifolk såres. 
</p>
<p>
Nogle timer senere dræbes han under en <b>skudveksling</b> med politiet 
på Svanevej ved Nørrebro Station. 
</p>
</div>
</div>
<p>
Forud for dagens forhandling af regeringens terrorpakke er de borgerlige 
partier ude med en kraftig kritik af, at regeringen skyder langt det meste 
af finansieringen ud i fremtiden i stedet for at finde alle pengene her og 
nu. 
</p><p>
Men metoden er ikke særlig usædvanlig, forklarer Peter Munk Christiansen, 
professor i statskundskab ved Aarhus Universitet 
</p><p>
»Det er altså ikke forfærdeligt usædvanligt. Finanspolitik er en business for 
multikunstnere, så det her findes i alle mulige varianter uanset regeringens 
farve. Det er ret normalt. Og specielt fordi der med årene er kommet mange 
flere restriktioner på regeringens gøren og laden. Så det her vil vi komme 
til at se i fremtiden i masser af tilfælde«, siger Peter Munk Christiansen. 
</p><p><b class="ext-link">PUNKT FOR PUNKT</b><a class="embeddedlink" href="http://politiken.dk/indland/fokus_danmark/fokus_terror/ECE2554091/punkt-for-punkt-her-er-regeringens-plan-mod-terror/">Her er regeringens plan mod terror</a></p><p>
En af restriktionerne på regeringens gøren og laden er EU-krav om begrænset 
underskud på det offentlige budget. Peter Munk Christiansen tror, at de 
borgerlige partier kommer til at ty til udskudt finansiering, hvis de kommer 
til magten efter valget. 
</p><p>
»Det vil undre mig meget, hvis ikke de kommer til at gøre præcis det samme«, 
siger Peter Munk Christiansen. 
</p><p><i class=" bl-elem">Er der noget problematisk ved metoden set fra forvaltningsperspektiv? </i></p><p>
»Nej. Så er der nogen, der må bruge deres fantasi til at skrue finansieringen 
sammen, når alvoren kommer. Det er der ikke noget galt i. Sådan er det at 
drive udgiftspolitik i en moderne verden«, siger Peter Munk Christiansen. 
</p><h3>
»Uansvarlig«
</h3><p>
I regeringens terrorpakke lægges der op til at »målrette« 970 millioner kroner 
til den øgede kamp mod terror. Men langt hovedparten af de penge, der skal 
findes til politiet og PET skal først findes på den nye flerårsaftale om 
politiet. Denne aftale forhandles samtidigt med årets finanslov - altså 
efter valget. 
</p><p>
Kun 80 millioner finansieres med det samme med økonomiske reserver og ubrugte 
politimidler. 
</p><p><b class="ext-link">LÆS REKONSTRUKTION </b><a class="embeddedlink" href="http://politiken.dk/indland/fokus_danmark/fokus_terror/ECE2554945/bag-aftalen-terror-sendte-thorning-og-loekke-ind-i-et-politisk-minefelt/">Bag aftalen: Terror 
sendte Thorning og Løkke ind i et politisk minefelt</a></p><p>
Venstres retsordfører Karsten Lauritzen kalder regeringens metode 
»uansvarlig«: 
</p><p>
»Man vil bruge pengene nu, og så vil man smide regningen hen på den anden side 
af et folketingsvalg, så uanset hvem der vågner op i regeringskontorerne 
efter et valg, så vågner de op med en hovedpine i mange hundrede millioner 
kroners klassen. Vi forudser, at det reelt fører til, at de her tiltag 
finansieres inden for politiets ramme, og det vil sige, at det går ud over 
ganske almindelig kriminalitetsbekæmpelse, og det vil vi simpelthen ikke 
være med til«, siger han. 
</p><h3>
Venstre afviser at bruge samme model 
</h3><p>
Ifølge Venstre er der et mønster i, at regeringen skyder regningen ud i 
fremtiden. Eksempelvis hæfter partiet sig ved udestående finansiering af 
Togfonden og nyt ejendomsvurderingssystem. 
</p><p>
Karsten Lauritzen afviser, at Venstre kommer til at agere på samme måde, hvis 
partiet skulle vinde regeringsmagten efter et valg. 
</p><p>
»Det er jo ok og legitimt at sige, at vi vil bruge de her penge, og vi finder 
dem på denne måde til efteråret, så det er først nogen tid efter, at vi 
udløser den finansieringskilde. Men bare at smide regningen i en kommende 
finanslov, er altså rimelig usædvanligt, og det tror jeg, man skal afholde 
sig fra«. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/ECE2561903/fe-faar-mere-magt-end-nsa/">FE får mere magt end NSA</a></p><p><i class=" bl-elem">Så kan du garantere, at Venstre i fremtiden ikke kommer til at bruge samme 
model, som regeringen gør nu?</i></p><p>
»Nu er jeg jo ikke hele partiet, så jeg kan ikke garantere det, men jeg kan 
sige, at det er meget usædvanligt, og noget, som vi ønsker at afholde os 
fra. Det er normalt, at man finansiere de penge, man bruger, når man bruger 
pengene. Og derudover går vi jo til valg på en offentlig sektor med en 
lavere vækstrate, end den her regering, så tror jeg ikke, at vi vil komme i 
den situation. Men man kan jo aldrig vide«, siger Karsten Lauritzen. 
</p><p class=" bl-elem">
Folketingets partier er indkaldt til forhandlinger i Justitsministeriet 
klokken 11, og mødet er berammet til en time. 
</p>	
</div>
</div></body></html>
