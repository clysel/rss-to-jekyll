---
layout:     post
title: 	    "Kategori-5 orkan har revet landsbyer i stykker på stillehavsøer"
post_author:	    
post_date:	    Sat, 14 Mar 2015 07:36:26 +0100
post_site:	    politiken.dk 
post_link:	    http://politiken.dk/udland/ECE2587405/kategori-5-orkan-har-revet-landsbyer-i-stykker-paa-stillehavsoeer/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Den tropiske orkan Pam har efterladt østaten Vanuatu i Stillehavet 
»fuldstændig ødelagt« og er muligvis en af de værste nogensinde i området. 
</p><p>
Sådan lyder det fra flere organisationer, herunder FN, efter at orkanen 
hamrede ind over øerne med op til 330 kilometer i timen. 
</p><p>
»Det er endnu for tidligt at sige noget sikkert, men de første meldinger 
indikerer, at denne vejrkatastrofe er en af de værste i historien i 
Stillehavsområdet«, siger direktør for Unicef New Zealand, Vivien Maidaborn. 
</p><h3>
Dødstal lader vente på sig 
</h3><p>
Der er ikke præcise meldinger om, hvorvidt den tropiske orkan har kostet liv - 
og i givet fald hvor mange. Men ifølge Sune Gudnitz, der er chef for FN's 
katastrofe-organisation Unocha i Stillehavsområdet, vil der formentlig være 
en del omkomne. 
</p><p>
»Der vil muligvis være omkomne, potentielt et højt antal, men vi ved det endnu 
ikke. Vi har fået at vide, at der er omfattende ødelæggelser«, siger han til 
AFP. <span class="img-contimg-fl-right"><img class="image inlineLightBox" src="http://multimedia.pol.dk/archive/00920/Vanuatu_Cyclone_Pam_920757y.jpg" alt="" border="0"/></span></p><p>
Mange af Vanuatus omkring 260.000 indbyggere bor i små huse, som ikke er 
bygget til at stå imod de kraftige vindstød og oversvømmelser, som Pam har 
haft med sig. 
</p><p>
»Der er indtil videre kun uofficielle meldinger om omkomne. Regeringen har 
endnu ikke sagt noget, og jeg tror desværre, at der kommer til at gå noget 
tid, før vi får et officielt tal, for det er svært at få kontakt til de mere 
yderliggende øer og regioner«, siger Sune Gudnitz. 
</p><p/><h3>
Første meldinger om omkomne 
</h3><p>
FN har beretninger om i alt 44 omkomne indbyggere fra én provins, men tallene 
er ikke bekræftede. 
</p><p>
Dele fra ødelagte huse ligger i gaderne, og der er oversvømmelser mange 
steder, lyder det ligeledes. 
</p><p>
Ifølge Tom Skirrow fra organisationen Red Barnet er hovedstaden Port Vila ramt 
af store ødelæggelser. 
</p><p>
»Synet, der møder en denne morgen, er synet af fuldstændig ødelæggelse. Huse 
er ødelagt, træer er væltet, veje er blokerede, og folk går rundt og leder 
efter hjælp«, siger han ifølge AFP. 
</p><p>
»Kommunikationsmulighederne er ødelagte i store dele af landet, så det bliver 
svært at få det fulde overblik over ødelæggelserne«, siger han. 
</p><p>
Det australske nyhedsbureau AAP citerer en hjælpearbejder for at sige, at hele 
landsbyer er blæst væk: 
</p><p>
»De lokale huse og hytter er formentlig blevet samlet op af stormen, som var 
de konfetti«, siger Chloe Morrison. 
</p><p>
Den tropiske orkan Pam var en såkaldt kategori 5-orkan, da den ramte Vanuatu, 
der ligger cirka 1750 kilometer øst for Australien. 
</p><h3>
Brug for international hjælp 
</h3><p>
Australiens regering har tilbudt at hjælpe styret i Vanuatu med nødhjælp og 
redningsarbejde i forbindelse med ødelæggelserne. 
</p><p>
Hjælpemandskaber fra FN forbereder sig på at sende nødhjælpshold af sted 
søndag, men fordi lufthavnen er lukket, og stormen fortsat er kraftig, er 
det usikkert, hvornår de kan lande på øen. 
</p><p>
»Jeg tror, at der vil være en stærk afhængighed af udefrakommende assistance, 
og det er det, som mit kontor på vegne af FN er i gang med at mobilisere, og 
vi er ved at sende rapid response teams til Vanuatu for at hjælpe med at 
sætte den humanitære operation i gang og få andre partnere ind for at 
hjælpe«, fortæller Sune Gudnitz, der er chef for FN's katastrofeorganisation 
Unocha i Stillehavsområdet fra Fiji. 
</p><p class=" bl-elem">
De nærmeste østater Tuvalu, Kiribati og Salomonøerne er også blevet ramt af 
Pam, men det er også her uvist, hvor store skaderne er. 
</p>	
</div>
</div></body></html>
