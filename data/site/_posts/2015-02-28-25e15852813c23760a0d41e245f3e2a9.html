---
layout:     post
title: 	    "'Glemt koncert' markerer smukt violinlegendes 99-års fødselsdag"
post_author:	    
post_date:	    Sat, 28 Feb 2015 11:26:42 +0100
post_site:	    politiken.dk 
post_link:	    http://politiken.dk/kultur/musik/cd-klassisk/ECE2567613/glemt-koncert-markerer-smukt-violinlegendes-99-aars-foedselsdag/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4 class="">
anmeldelse </h4>
<div class="fakta-body" data-buildingblock="embedded_factboxlink">
<div class="clearfix m-top5 m-bottom5">
<img class="pol-rating-img" src="http://politiken.dk/graphics/ratings/5_hjerter_red.png" alt="Politiken synes"/></div><p>
Svend Asmussen: Embraceable. Storyville.
</p></div>
</div><p>
Den legendariske jazzviolinist og showman Svend Asmussen bliver i dag 99 år. 
Og med oplagt timing og som fin gestus markerer Storyville dette med 
udgivelsen af en hidtil uhørt liveoptagelse. 
</p><p>
Nemlig en koncert fra en lille bar i Paris 4. september 1985, hvor Asmussen 
mødtes til spontan musikudfoldelse med tre franskmænd: bassisten Patrice 
Caratini, trommeslageren Charles Saudrais og ikke mindst pianisten Georges 
Arvanitas, også kendt under øgenavnet ’Georges une prise’ (’første <i>take-</i>Georges’) 
på grund af sit mesterskab som sessionmusiker. 
</p><p>
Lydmæssigt må man leve med en vis ubalance mellem violinen i forgrunden og 
resten af orkestret, og personligt havde jeg gerne undværet den ekkoeffekt, 
Asmussen anvender på violinen. 
</p><p>
Men det forhindrer ikke musikken i at være en lækkerbisken for fans af Svend 
Asmussen og yndere af tidløs swing. 
</p><h3>
Overrasker sig selv 
</h3><p>
Han selv giver i pladenoterne udtryk for, at det er det måske bedste, han 
nogensinde har spillet. Man skal være varsom med kategoriske udsagn om en 
karriere på over 70 år, men optagelsen hører uden diskussion til i toppen. 
</p><p>
En diminutiv begivenhed, fanget og foreviget som et musikalsk postkort fra 
Paris den aften i september 85, der i dag fremstår som en stor aften, 
sitrende livfuld og med spontanitet og spilleglæde musikerne imellem. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/musik/cd-klassisk/ECE2564920/forrykt-poet-fra-1810-tackles-overraskende-forskelligt-paa-nye-udgivelser/">Forrykt poet fra 1810 tackles 
overraskende forskelligt på nye udgivelser</a></p><p>
Og måske netop derfor er Asmussen også selv så glad for disse optagelser, hvor 
han øjensynlig har overrasket sig selv. Vi taler jo om en kunstner, hvis 
berygtede forberedelser ned i mindste detalje med egne projekter ofte 
forhindrede ham i at give sig umiddelbarheden i vold. 
</p><h3>
Lysende øjeblikke
</h3><p>
Men han var måske allerbedst, når han gjorde netop det. Her sker det med både 
dybt skærende swing og luftig melodisk ynde. 
</p><p>
Rytmegruppen fungerer glimrende som rytmisk motor, og Caratini markerer sig et 
par gange på bassen. Men det er især den fremragende Georges Arvanitas ved 
klaveret, der spiller op til og giver Asmussen det kreative modspil. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/musik/cd-klassisk/ECE2495718/skarpe-indspilninger-kaster-nyt-lys-over-beethoven-og-schubert/">Skarpe indspilninger kaster 
nyt lys over Beethoven og Schubert </a></p><p>
Der er mange lysende øjeblikke undervejs. Heriblandt en vidunderlig 
’Sophisticated Lady’, sprudlende især i Arvanitas’ solo, men også med en 
moders ømhed i sin slutning. 
</p><p>
En herlig version af bluesen ’Things Ain’t What They Used to Be’ med hopla i 
klaveret og fræk pizzicato på violinen. 
</p><p class=" bl-elem">
Og to vidunderlige ballader i den rørende afklædte violinsolo ’Embraceable 
You’ og Chopins dybt melodiske ’Prelude in C-Minor’, hvor Asmussen sniger et 
citat fra hittet ’Killing Me Softly’ ind. 
</p>	
</div>
</div></body></html>
