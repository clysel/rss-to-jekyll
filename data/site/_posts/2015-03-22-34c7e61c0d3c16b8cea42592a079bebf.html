---
layout:     post
title: 	    "Værsgo at skræmme!"
post_author:	    
post_date:	    Sun, 22 Mar 2015 10:24:56 +0100
post_site:	    politiken.dk 
post_link:	    http://politiken.dk/magasinet/sketiugen/ECE2597939/vaersgo-at-skraemme/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Enten er du med os, eller også er du pædofil. Det var nærmest konklusionen, da 
Lars Løkke Rasmussen forleden opsummerede valgmulighederne ved den kommende 
folkeafstemning. 
</p><div class="art-fakta article-box">
<header><h4 class="">
Sket i ugen</h4>
</header><div class="fakta-body" data-buildingblock="embedded_factboxlink">
<p><b>Er en institution på Politiken</b> og har i fire årtier haft sin faste 
plads i søndagstillægget PS, hvor skiftende skribenter har satiriseret over 
den forgangne uges begivenheder. 
</p><p class=" bl-elem"><b>Klummen blev opfundet</b> af journalisten J.B. Holmgaard, som i 1982 fik 
dansk journalistiks fornemste pris, Cavling-prisen, for indsatsen. 
</p>
</div>
</div><p/><p/><p>
Folkeafstemning? 
</p><p>
Yes sir, inden for det næste år skal vi igennem endnu en festlig EU-valgkamp, 
hvor hvem som helst kan påstå hvad som helst, fordi intet menneske kan 
forudsige, hvordan det europæiske samarbejde vil ind- eller udvikle sig. 
</p><p>
Denne gang vil vi blive bedt om at tage stilling til, om Danmark skal skifte 
sit retsforbehold fra 1993 ud med en slags tagselvbord, hvor vi går med i de 
dele af det europæiske politi- og retssamarbejde, som vi nu synes, vi kan 
have gavn af. Herunder især Europol, som vi jo kender så udmærket fra 
tv-serien ’Mord uden grænser’, hvor Lars Mikkelsen farer rundt og jager 
forbrydere på hele kontinentet, imens hans kone hele tiden er lige ved at 
føde. 
</p><p>
Som det fremgår af Lars Mikkelsens spændende politiliv, har vi været med i 
Europol hele tiden, selv om vi har vores retsforbehold. Men det kan vi af en 
eller anden forfatningsteknisk grund ikke fortsætte med, så nu skal vi 
stemme om det og en masse andre retter på det fælleseuropæiske tagselvbord. 
</p><p>
Og valgmulighederne er som sagt allerede ridset op: 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00922/2015-03-22_sket_i_u_922695" data-id="922695" data-imgtype="jpg"/><p>
Hvis vi stemmer nej, vil internationale pædofiliringe ifølge 
tilhængerpartierne have frit spil i Danmark. Ja, vi kan faktisk lige så godt 
invitere alle Europas pædofile til at bosætte sig i København og stille 
vores egne børn til rådighed for dem. 
</p><p>
Hvis vi derimod stemmer ja til ’tilvalgsordningen’, garanterer 
modstanderpartierne, at vi i løbet af ganske få år vil miste kontrollen over 
vores udlændingepolitik og sætte de sidste stumper af dansk suverænitet over 
styr for evigt. 
</p><p>
Som det nu engang hører sig til før en afstemning om EU-relaterede emner, har 
tilhængere og modstandere som noget af det første beskyldt hinanden for at 
føre skræmmekampagne, og jeg er umiddelbart tilbøjelig til at give begge 
parter ret. 
</p><h3>
Skudt i hovederne 
</h3><p>
I forvejen var der ellers nok at være skræmt over, hvis man fulgte med i ugens 
’112-nyheder’. Eller hvis man var ude at shoppe med familien i 
indkøbshelvedet Field’s på Amager, hvor to hold bandekriminelle havde valgt 
at benytte parkeringskælderen som skydebane under afgørelsen af deres svært 
gennemskuelige stridigheder. 
</p><p>
Jeg ved ikke, hvilke grupperinger de unge mænd tilhører, men det kan i hvert 
fald ikke være Mensa, for så ville de næppe have afviklet deres opgør på et 
tidspunkt, hvor København var spækket med politi, som meget hurtigt kunne 
komme og anholde dem. Man tilhører vel heller ikke intelligensreserven, når 
man giver sig til at skyde hen over hovederne på sagesløse mennesker, der 
tilfældigvis kommer forbi med børn og indkøbsvogne. 
</p><p>
Heldigvis gik det ikke så galt som i Göteborg, hvor et andet bandeopgør 
kostede to dræbte og mange flere sårede, da maskerede mænd med automatvåben 
angreb en sportsbar, hvor gæsterne sad og så fodbold. 
</p><div class="art-fakta article-box">
<header><h4 class="fallback">fakta</h4>
</header><div class="fakta-body" data-buildingblock="embedded_factboxlink">
<p>
Venstres formand, <b>Lars Løkke Rasmussen</b>, om ’tilvalgsordningen’, 
som han håber, at vælgerne vil godkende ved en folkeafstemning som 
erstatning for det danske retsforbehold: 
</p><p><i>»Vil man narkobander, tyvebander og pædofiliringe til livs, så skal man 
stemme ja. Har man en anden ambition, så kan man selvfølgelig godt stemme 
nej«. </i>(Pressemøde)
</p><p>
Enhedslistens retsordfører, <b>Pernille Skipper</b>, om folkeafstemningen:
</p><p><i>»Afskaffer vi retsforbeholdet, overlades der magt til EU, som vi ikke kan 
få tilbage. Og tilvalgsordningen betyder, at EU-partierne senere kan 
overføre flere områder til EU uden at spørge befolkningen«. </i>(Jyllands-Posten)
</p><p>
Chefredaktør <b>Christian Jensen</b> var skuffet over, at de EU-positive 
partier vil holde sig ude af den fælleseuropæiske udlændingepolitik:
</p><p><i>»Uanset udfaldet af den kommende folkeafstemning vil Danmark blive 
efterladt som et land, der sætter snævre nationale interesser over det 
europæiske fællesskab. At de borgerlige partier ønsker at gå den vej, kan 
ikke overraske. Men hvordan kan SF og de radikale være så snæversynede?«. </i>(Information)
</p><p>
Fodboldlandsholdets træner, <b>Morten Olsen</b>, varslede sin fratrædelse 
pr. 1. juli 2016, men afviste, at han skulle være specielt frustreret over 
’det nye DBU’ under ledelse af formand Jesper Møller:
</p><p><i>»Jeg skal ikke være venner med alle, men jeg skal være professionel og skal 
kunne samarbejde med politikere og ledere. Det er os omkring holdet, der 
skal præstere, og så behøver jeg ikke at kunne – og nu siger 
jeg ikke, at jeg ikke kan lide Jesper Møller – men jeg behøver ikke at kunne 
lide ham«. </i>(Jyllands-Posten)
</p><p><b>Mette von der Lippe Hofverberg</b>, der sammen med 300 andre var mødt op 
ved Planetariet i København for at få et glimt af den største solformørkelse 
på denne side af 2142:
</p><p><i>»Det er jo noget, man </i>skal<i> se. Man er jo død, inden den næste 
kommer«. </i>(b.dk)
</p><p>
Borgmester <b>Josep Lluis Cusido</b> fra den spanske by Vallmoll om de 
bevæbnede mænd, der angreb Bardo-museet i Tunis, hvor mindst 24 blev dræbt, 
imens han og hans hustru gemte sig bag en søjle:
</p><p><i>»Jeg så deres ansigter. De var omkring 10 meter fra mig, og de skød på alt, 
hvad der bevægede sig«. </i>(AP)
</p><p>
Kriminolog <b>Britta Kyvsgaard</b> fra Justitsministeriets forskningskontor om 
den dalende kriminalitet, som har ført til lukning af fængselspladser over 
hele landet:
</p><p class=" bl-elem"><i>»Før i tiden skulle enhver rask dreng begå kriminalitet. Det var 
ligesom en del af manddomsprøven. Sådan er det ikke mere. I dag bliver 
kriminalitet tilsyneladende set som taberadfærd«. </i>(Information)
</p>
</div>
</div><p/><p/><p>
Det er fandens, som der skydes i Skandinavien, og som supplement til 
gangsternes hærgen har vi personager som den hævngerrige morfar, der 
forleden blev idømt fængsel på livstid, efter at han i september vadede ind 
i Københavns Byret med en oversavet jagtriffel og afgjorde sin datters 
samværssag ved at skyde sin tidligere svigersøn og hans advokat. 
</p><h3>
Ugens udspil 
</h3><p>
Nu vi taler om ulyksalige personager, havde vi jo også Omar el-Hussein, den 
unge mand, der via et fængselsophold avancerede fra ganske almindelig 
knivstikker i S-toget til højt profileret terrorist i Københavns gader. Hans 
slags skal vi helst ikke havde flere af, hvis vi kan undgå det, og forleden 
fremlagde justitsminister Mette Frederiksen da også en plan for, hvordan 
myndighederne får bedre mulighed for at spotte unge, der er blevet 
radikaliseret og fået hellig krig på hjernen. 
</p><p>
Justitsmosteren og hendes kolleger i regeringen er i det hele taget voldsomt 
aktive for tiden. I denne uge har de også haft gang i et udspil til bedre 
integration af flygtninge og indvandrere. 
</p><p>
Mantraet er naturligvis, at flere skal i arbejde, om nødvendigt i nyttejob – 
»ud at stable gåselort«, som min mor sagde om det tvangsarbejde, folk blev 
sat til i hendes fattige barndom. Nu om dage er det vist mere noget med at 
rense strande og den slags. 
</p><p>
Om det så virker, er jo en anden sag. Som det blev bemærket af en politisk 
kommentator med usædvanlig lang hukommelse (Christine Cordsen fra 
Jyllands-Posten), er det ikke første gang, Thorning-regeringen bebuder en 
storslået indsats på netop det område. I 2012 lancerede regeringen således 
et ’integrationsbarometer’, hvor det vigtigste mål var at få flere 
flygtninge og indvandrere i arbejde, og hvor det foreløbige resultat er en 
udvikling på nul procent. 
</p><h3>
Olsen strikes back 
</h3><p>
Men hey – de gode intentioner fejler jo ikke noget, og det var også lidt synd 
for de udkommanderede ministre, at deres handlekraftige optræden på diverse 
pressemøder kom til at foregå i skyggen af en anden stor lederskikkelse: 
Morten Olsen, der valgte at annoncere sin afsked som træner for 
fodboldlandsholdet pr. 1. juli 2016. Til den tid vil han have haft jobbet i 
knap 17 år, og blandt landets millioner af fodboldeksperter støder man 
jævnligt på den holdning, at det sådan set er rigeligt. 
</p><p>
Det har de åbenbart også gået rundt og syntes i Dansk Boldspil-Union. På den 
anden side har de ikke haft lyst til at sige det ligeud, for Olsen nyder 
trods alt stadig en vis anseelse, især blandt sine spillere, så 
fodboldpamperne har nøjedes med at holde landstræneren uden for centrale 
beslutninger og ’glemt’ at invitere ham til deres fester og den slags. 
</p><p>
Olsens hævn kom så i denne uge, da han – sådan nærmest i forbifarten på vej 
til pressemøde – orienterede en noget overrasket DBU-formand om sin 
beslutning. Den taktisk begavede fodboldtræner havde regnet ud, at det nye 
regime nok helst ville af med ham, og valgte derfor at præsentere sin egen 
gameplan for afskeden. Og så holdt han ellers en bevæget tale til medierne 
om sine mange gode år med landsholdet – og om sin glæde ved at »snakke 
fodbold« med folk rundt omkring i landet. 
</p><p>
Her begyndte landets millioner af fodboldeksperter (eller i hvert fald en stor 
del af dem) så at elske Olsen igen for hans altid brændende engagement. Det 
samme engagement, der i hans korte trænertid i FC Köln resulterede i 
vittigheden om, at hvis Morten Olsen skulle tilbringe 24 timer i et aflåst 
rum sammen med supermodellen Claudia Schiffer, ville han bruge al tiden på 
at forklare hende principperne i moderne presfodbold. 
</p><h3>
Ud af mørket 
</h3><p>
Rent nyhedsmæssigt forløb ugen ellers som vanligt med den uendelig fjerne lyd 
af eksplosioner og skudsalver fra Mellemøsten, hvor hellige terrorister gik 
til angreb på museumsgæster i Tunis, og Benjamin Netanyahu sikrede sig endnu 
en periode som overordentlig stivnakket statsminister i Israel. 
</p><p>
Herhjemme var fyrværkeriet (bortset fra det i Field’s) af en mere fredelig 
karakter. Flere steder i landet var der tændt for den store diskokugle i 
himlen, så nordlyset flimrede i de mest betagende farver, og minsandten om 
vi ikke fik en solformørkelse oven i hatten. 
</p><p>
Det vil sige, det var godt nok overskyet de fleste steder i fredags, og hjemme 
hos mig bestod himmelfænomenet kun i, at det pludselig blev aften midt på 
formiddagen. Med den foromtale, begivenheden havde fået, må mange have følt 
det som lidt af et antiklimaks, men de kan da i det mindste trøste sig med, 
at de særlige solformørkelsesbriller, som de havde tilkæmpet sig hos 
optikerne, kan bruges igen i 2142. 
</p><p>
Og så var det jo heller ikke værre med de skyer, for som min kollega 
og seniorhipster Henrik Vesterberg skrev på sin facebookvæg allerede under 
opvarmningen til den store dag: »Hold nu kæft med den solformørkelse! Det 
har jo lige været mørkt i fire måneder!«. 
</p><p>
Nemlig, og nu går det for alvor mod lysere tider, hvor vi – bare lige til 
orientering for politikere og andre, der benytter frygten som våben – ikke 
er så lette at skræmme, som når vi vader trøstesløse rundt i vintermørket. 
</p><p class=" bl-elem"><i class=" bl-elem">Publiceret 22. marts 2015</i></p>	
</div>
</div></body></html>
