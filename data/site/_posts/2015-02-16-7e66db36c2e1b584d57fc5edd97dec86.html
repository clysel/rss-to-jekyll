---
layout:     post
title: 	    "Kunstig intelligens-projekt skal overtage dine kedelige arbejds-emails"
post_author:	    Elías Christian Lundström
post_date:	    Mon, 16 Feb 2015 12:23:00 +0000
post_site:	    www.version2.dk 
post_link:	    http://www.version2.dk/artikel/kunstig-intelligens-projekt-skal-overtage-dine-kedelige-arbejds-emails-77190?utm_medium=feed&utm_source=version2.dk&utm_campaign=it_nyheder
---
<html><body><div><section class="body"><p>Hun hedder <a href="https://x.ai/how-amy-schedules-your-meetings/">Amy</a>, og hun kan sørge for alt arbejdet med at arrangere møder med kunder, kolleger og andre via email.</p>

<p>Hvis Amy var en fysisk person, var der næppe tale om nogen stor nyhed. Snarere en job-annonce. Men Amy er langt fra nogen sædvanlig sekretær - ‘hun’ er en digital opfindelse med et særligt talent: Hun kan forstå menneskelig kommunikation inden for det helt specifikke område at organisere møder.</p>

<p>Bag opfindelsen står teknologivirksomheden <a href="http://www.x.ai">X.ai</a> med danskeren Dennis Mortensen i spidsen. Firmaet har brugt knap 80 mio. kr. i at forske i kunstig intelligens (AI), der skal kunne få Amy til at virke som en rigtig person. Det skal med andre ord ikke kunne mærkes, at når du og jeg arrangerer et møde næste gang, og jeg så cc’er Amy til vores emails, så er det faktisk en robot, der står for at organisere alt det praktiske.</p>

<p>Der er ingen »indstillinger« til »opsætning« af Amy. Al kommunikation med hende foregår via email, som var der tale om en rigtig person.</p>

<p>»Amy, please set up a meeting with me and David as soon as possible.«</p>

<p>»Amy, I’d rather not do meetings in the morning.«</p>

<p>Derefter klarer hun resten af kommunikationen med alle parterne via email, indtil der popper et møde op i kalenderen.</p>

<p>»Du emailer hende bare dine præferencer på engelsk, og så tager hun det til efterretning. Vi kalder det ‘invisible software’, da der ikke er en app, website eller anden traditionel form for installering, som du skal igennem for at bruge hende,« siger X.ai’s adm. direktør, Dennis Mortensen, i en mail til Version2.</p>



<h3>Sådan udvikler man en computer-assistent med menneskeforståelse</h3>

<p>Siden IBM’s supercomputer Watson slog de menneskelige verdensmestre i Jeopardy, er kunstig intelligens igen blevet populært. Amy er et eksempel på flere spirende projekter, hvor computere i højere grad bliver i stand til at forstå menneskelig kommunikation.</p>

<p>Det kan lyde som imponerende, når computeren Deep Blue slår verdensmesteren i skak, men for computeren er skak nemmere at forstå end eksempelvis Jeopardy. Skakspillet har nogle klare matematiske regler, mens Jeopardy kræver en større forståelse af naturligt sprog og sociale regler.</p>

<p>Når man skal udvikle en digital assistent som Amy, der kan forstå, hvad »lad os mødes, når det passer dig« betyder og omsætte det til handling, så kræver det i første omgang, at hun forstår det møde-univers, som hun skal bevæge sig inden for. Og at et »så hurtigt som muligt«, ikke nødvendigvis betyder om 10 minutter, men realistisk set først vil være i morgen.</p>

<p>Derfor brugte udviklerne bag X.ai det meste af et år på at skabe en model af netop den verden, hvor man arrangerer møder.</p>

<p>»Det kan umiddelbart virke som en overskuelig opgave, men for hvert lag du får forståelse for, jo mere kompliceret bliver det næste,« siger Dennis Mortensen og forklarer, at holdets primære forskning går ud på at analysere store mængder af data omkring møder for at finde ud af, hvordan møder bliver arrangeret.</p>

<p>Eksempelvis skal Amy forstå en række menneskelige koncepter som et kompromis, der kan være nødvendigt for at få arrangeret en aftale. Er der tale om et særligt vigtigt møde, skal man måske indvilge i at mødes langt væk fra kontoret for at få det arrangeret, og det skal Amy også være i stand til at forstå.</p>

<p>»Det er i sig selv utrolig svært at deltage i en forhandling med forståelse for et kompromis. Hvis jeg eksempelvis gerne vil mødes med nogle folk på 48 Wall Street, skal hun forstå, at det ikke er så vigtigt, at jeg måske ender med at miste mødet, fordi Amy holdt for aggressivt fast i mine præferencer,« siger Dennis Mortensen.</p>

<p>Samtidig er Amy også programmeret til at kunne forstå stavefejl, slang og meget af den mest traditionelle ironi.</p>

<p>Firmaet har ansat en række AI-trænere, som i starten hjælper Amy med at lære, hvordan hun skal håndtere forskellige situationer og potentielle konflikter på den bedste måde. Lidt på samme måde, som når Google har ansatte til at overvåge selskabets selvkørende biler og sørger for, at de lærer, hvordan man undgår flyvende bolde og andre uforudsete forhindringer på vejen.</p>

<h3>Amy på vej til at forbedre sig selv uden hjælp fra mennesker</h3>

<p>Når det gælder mennesker, vil der altid være undtagelser, og derfor er det heller ikke realistisk, at udviklerne kan tage stilling til alle scenarier på forhånd ifølge grundlæggeren af X.ai. Derfor dukker der hele tiden nye situationer op, som holdet må lære Amy at forholde sig til.</p>

<p>Indtil videre kan Amy kun håndtere situationer, som udviklerne selv har taget stilling til, men drømmen er at tage skridtet videre og gøre brug af såkaldte deep learning-algoritmer, hvor computeren lærer sig selv at lære uden hjælp fra mennesker.</p>

<p>Til den tid vil der være tale om kunstig intelligens på et langt højere plan, hvor computeren vil kunne overraske programmøren med svar, som vedkommende ikke selv havde tænkt på.</p>

<p>»Deep learning kræver meget store datasæt, så Amy’s første inkarnation er ikke baseret på det,« siger Dennis Mortensen og fortsætter:</p>

<p>»Men vi er ved at bygge de neurale netværk, som kunne bruges, når vores data opnår den volumen, hvor deep learning måske vil kunne forbedre hendes præstation.«</p>

<p>Amy er stadig i lukket beta og derfor ikke tilgængeligt for offentligheden.</p>

<p>I fremtiden ser Dennis Mortensen en verden for sig, hvor kunstig intelligens består af hundredevis af virksomheder som X.ai, der er smeltet sammen til én personlig assistent.</p>

<p>En reinkarneret udgave af Siri, der rent faktisk forstår os i første forsøg og som kan hjælpe os med alt fra at organisere møder til at styre vores personlige økonomi.</p>
  </section></div></body></html>
