---
layout:     post
title: 	    "Fjernstyrede arme skal rense Risøs hot cells"
post_author:	    Magnus Boye
post_date:	    Sat, 28 Mar 2015 15:00:10 +0000
post_site:	    ing.dk 
post_link:	    http://ing.dk/artikel/fjernstyrede-arme-skal-rense-risoes-hot-cells-175041
---
<html><body><div><section class="body"><p>For farligt for mennesker og for snævert for robotter. Det kræver særligt udstyr at rense Risøs nedlagte hot cells, som i 1960’erne blev brugt til at undersøge blandt andet bestrålet brændsel. Nu bygger Dansk Dekommissionering derfor et sæt mekaniske arme, der på sikker afstand skal gøre rent i de radioaktive kamre.</p>
			<p><figure class="plugin right zoomable"><img data-original-image="http://ing.dk/sites/ing/files/dsc00624.jpg" src="http://ing.dk/sites/ing/files/styles/w1120_media_right/public/dsc00624.jpg?itok=rr3BsXNF" alt=""/><figcaption>De seks betonceller er støbt sammen i en samlet konstruktion. Under ruderne ses de huller, som de mekaniske arme skal ind igennem. (Foto: Magnus Boye) </figcaption></figure></p>
			<p>Støvsugerarmen bliver testet i en konstruktion af krydsfiner, der kopierer forholdene i den ene af anlæggets celler, mens sandblæserarmen skal afprøves i næste måned. Testen er vital for resten af rengøringsprocessen, fortæller projektleder Bjarne Rasmussen.</p>
			<p>»Hvis de mekaniske arme ikke virker, så kan vi ikke komme videre,« forklarer han.</p>
			<p>Cellerne er efter årelang atomforskning nu så kontaminerede, at man kun kan være derinde en time, før man har modtaget den strålingsdosis, som Dansk Dekommissionering har tilladt for projektets medarbejdere på et år.</p>
			<p><figure class="plugin right zoomable"><img data-original-image="http://ing.dk/sites/ing/files/dsc00639.jpg" src="http://ing.dk/sites/ing/files/styles/w1120_media_right/public/dsc00639.jpg?itok=IqsYeg0n" alt=""/><figcaption>Hullerne til betoncellerne giver ikke plads til både støvsugerslange og elektriske ledninger. Derfor bliver den mekaniske arm styret af et wiretræk. </figcaption></figure></p>
			<h2>Ingen plads til robot</h2>
			<p>Under normale omstændigheder, ville Bjarne Rasmussen have tyet til hydraulik eller elektronik, til konstruktionen af den mekaniske arm, men Risøs hot cells-anlæg udgør ikke just normale omstændigheder.</p>
			<p>»Vi skal have hele støvsugerarmen gennem et hul med en diameter på 76 millimeter. Der er simpelthen ikke plads til en mere højteknologisk løsning,« forklarer han.</p>
			<p>Støvsugerarmen styres derfor af et simpelt wiretræk.</p>
			<p><figure class="plugin right zoomable"><img data-original-image="http://ing.dk/sites/ing/files/dsc00622_0.jpg" src="http://ing.dk/sites/ing/files/styles/w1120_media_right/public/dsc00622_0.jpg?itok=tt00MBMX" alt=""/><figcaption>Selve støvsugeren består blandt andet af en cyklon, der kan adskille sand og større partikler fra resten. Denne del af affaldet deponeres i betonforede ståltromler og skal efterfølgende opbevares som lavradioaktivt affald sammen med resten af det danske atomskrot. (Foto: Magnus Boye) </figcaption></figure></p>
			<p>Holdet har overvejet at sende en robot ind betoncellerne, men de mulige maskiner viste sig på det tidspunkt at være for store til de snævre rum. I stedet skal de mekaniske arme indføre gennem huller i cellerne, som oprindeligt har været tiltænkt måleinstrumenter.</p>
			<h2>25 ton korund</h2>
			<p><aside class="plugin reference video"><a class="content" href="http://ing.dk/video/her-er-risoes-mekaniske-arme-med-wiretraek-175121">
			    <img src="http://ing.dk/sites/ing/files/styles/w1120_reference_illustration/public/dsc00639.jpg?itok=btrT0oRx" alt=""/></a>
			  
			</aside></p>
			<p>De seks ton tunge ruder, der engang har været vinduer ind til det radioaktive materiale, er ikke længere gennemsigtige. Derfor skal mekaniske arme med både kamera og lys følge støvsuger og sandblæser ind i betoncellerne.</p>
			<p>I trækonstruktionen har holdet monteret et kamera på stativ for at få et indtryk af, hvor nemt det bliver at navigere i cellerne.  På modellens stålgulv er der strøet en spand med korund, der er blandt verdens hårdeste mineraler og som senere skal bruges til at sandblæse cellernes inderside. Mens støvsugeren testes holder ingeniørerne øje med, hvor meget sand, der løber gennem slangen. På den måde kan holdet se, hvor lang tid støvsugerens filtre kan stå imod de stridsomme sandkorn. I alt 25 ton korund forventer Bjarne Rasmussen skal blæses ind i cellerne.</p>
			<p>Tilsammen skal de mekaniske arme sørge for, at rengøringsholdet spenderer mindst mulig tid i cellerne. Men hvis mekanikken fejler og en arm for eksempel sidder fast, kan det blive nødvendigt at rykke ind, fortæller Bjarne Rasmussen. I sådanne tilfælde vil holdet øve scenariet flere gange uden for cellen og tage tid på, hvor lang tid det tager at løse opgaven.</p>
			<p>»Det gør vi, indtil det tager så kort tid som muligt, så vi får så lidt stråling som muligt,« forklarer Bjarne Rasmussen.</p>
		</section></div></body></html>
