---
layout:     post
title: 	    "Lars H.U.G. kom, så, sejrede og gik ud - som et lys"
post_author:	    
post_date:	    Fri, 13 Mar 2015 23:08:31 +0100
post_site:	    politiken.dk 
post_link:	    http://politiken.dk/kultur/musik/koncertanmeldelser/ECE2587194/lars-hug-kom-saa-sejrede-og-gik-ud---som-et-lys/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4 class="">
Lars H.U.G.</h4>
<div class="fakta-body" data-buildingblock="embedded_factboxlink">
<div class="clearfix m-top5 m-bottom5">
<img class="pol-rating-img" src="http://politiken.dk/graphics/ratings/5_hjerter_red.png" alt="Politiken synes"/></div><p>
Store Vega 12. marts.
</p></div>
</div><div class="art-quote article-box">
<p class="quote"/>
<blockquote>
<p class="quote-txt">
</p><p class=" bl-elem">Han kan fortolke de gamle danske slagere, uden at nostalgien driver ned ad væggene</p>

</blockquote>
</div><p>
Det ville være løgn i min mund, hvis jeg påstod, at ungdommen dominerede ved 
den første af de tre udsolgte Lars H.U.G.-koncerter i Store Vega. 
</p><p>
Det ene skal jo passe til det andet, og på scenen stod Lars H.U.G. nu som både 
sølvræv og brilleabe parat til at lufte sine første dansksprogede sange i 22 
år. Samt selvfølgelig de gode gamle slagere, fra dengang danskrocken samlede 
nationen.
</p><p>
Selvfølgelig var der et element af nostalgi i forventningen. 
</p><p>
Ja, der er jo nærmest dobbelt op på nostalgien! For det er Lars H.U.G.s 
fortolkninger, der har holdt folkekære danske sange som ’Dansevise’, ’Når 
lygterne tændes’ og ’Hvorfor er lykken så lunefuld’ populære længe efter 
sidste salgsdato.
</p><h3>
Ubesværet elegant
</h3><p>
Lars H.U.G. startede med det nye nummer, der lyder mest som de gamle. 
</p><p>
Titelnummeret ’Ti sekunders stilhed’ kunne have været skrevet for 22 år siden, 
og ingen ville kunne høre forskel. 
</p><p>
Så kom ’Elsk dig selv’, og allerede her begyndte H.U.G.s seks mand store 
orkesters lidt unuancerede lydmur at åbne sig i en fornem detaljerigdom 
udfoldet med afslappet spændstighed og koncentration.
</p><p>
Så kom ’Når lygterne tændes’, og så var den fest ligesom i gang. Som den 
drevne entertainer, han også er, sørgede H.U.G. fra starten for at få 
balkonen med, signere et eksemplar af Hus Forbi til Asbjørn (»med et eller 
to s’er?«) og glide direkte over i ’Hvorfor er lykken så lunefuld’.
</p><p>
Men hvorfor føltes det ikke som nostalgi på den omklamrende måde?
</p><p>
For det første afprøver Lars H.U.G. med større eller mindre held nogle nye 
ting som sangskriver på sit danske comeback-album, og det satte sit præg på 
koncerten. 
</p><p>
For det andet havde det fintunede band med Peter Peter på guitar og Povl 
Kristian på keyboards to velanbragte troldsplinter. 
</p><p>
For det tredje sang Lars H.U.G. stadig nøjagtig så overlegent og ubesværet 
elegant, at man bare måtte overgive sig til klasse!
</p><h3>
Tidløshed
</h3><p>
I stemmen ligger også forklaringen på, hvorfor enhver anklage om nostalgi 
dybest set er forfejlet. 
</p><p>
Lars H.U.G. tilhører ikke en anden tid. Han er lige så tidløs nu, som han var 
for 25 år siden. Han var original tidsfortolker i Kliché og på ’City Slang’, 
men derefter slentrede han ind i tidløsheden. Som en original crooner og 
ubesværet stilist med sit helt eget fraseringskatalog.
</p><p>
Tidløshed handler også om distance. Få sangere og sangskrivere bruger ordet 
kærlighed oftere end Lars H.U.G. Når Thomas Helmig synger om kærlighed, ser 
jeg en kvinde af kød og blod stå og banke på. 
</p><p>
Når Steffen Brandt synger om kærlighed, ser jeg rigtige danske pars 
tovtrækkerier og fristelser. 
</p><p>
Men når Lars H.U.G. tager ordet i sin mund, ser jeg en vemodig drøm om umulig 
nærhed, en evig flirt og et nærmest buddhistisk billede af kærligheden som 
en vægtløs kraft, der drysser blidt ned over dig, driver verdens hjul og på 
en måde altid holder sig i skjul.
</p><p>
Hvilket også er årsagen til, at han kan fortolke de gamle danske slagere, uden 
at nostalgien driver ned ad væggene, og denne aften levere en opvakt ’Så 
længe jeg lever’ kemisk renset for nostalgisk bodega. 
</p><p>
Hvis begrebet ’oprigtig kitsch’ ikke findes, er det på tide at gøre det og 
mønte det på Lars H.U.G.s fortolkningskunst.
</p><h3>
Sand professionel
</h3><p>
’Livets karrusel’, ’De søde søndage er forbi’ og ’Den sidste tid’ gled 
ubesværet ind i det store repertoire. Mere modstand gjorde det genstridige 
portræt ’Ovartaci’ og næsten lige så ambitiøse ’New York’, der med hiv og 
sving og saxofon faktisk blev vellykket. 
</p><p>
At fortælle historier i sangene er nyt for H.U.G. og yder modstand. Som det 
viste sig på den noget plumpe ’Sugar Handyman’.
</p><p>
Hører man til de ægte nostalgikere, der stadig mener, at Lars H.U.G. begik 
højforræderi, da han forlod Kliché, fik man i det mindste en saftig luns med 
forrygende udgaver af ’Havets blå’ og ’Militskvinder’, hvor Peter Peter 
virkelig var i sit guitar-es. 
</p><p>
Numre, der pegede på, at det faktisk kunne være interessant at se, hvad der 
ville ske, hvis Lars H.U.G. fra en ny tids horisont igen prøvede at finde et 
konceptuelt greb om sangskrivningen. Måske bare for sjov. Men også, fordi 
historiefortællingen ikke rigtig ligner vejen frem.
</p><p>
Lars H.U.G.s egne malerier udgjorde et flot bagtæppe for en koncert, der var 
lige så appetitligt som skarpt sat i scene og gennemført som af en sand 
professionel. 
</p><p class=" bl-elem">
Ekstranumrene sluttede som albummet med ’Verden går sin vante gang’ og ’Altid 
lys’. Ikke nogen vild optur at gå hjem på, men et blidt og bestemt skub i 
ryggen fra en genopstået entertainer, der kom, så, sejrede og gik ud – som 
et lys.
</p>	
</div>
</div></body></html>
