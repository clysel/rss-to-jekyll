---
layout:     post
title: 	    "Klassekammerat: Man turde ikke sige Omar imod "
post_author:	    
post_date:	    Mon, 16 Feb 2015 22:50:05 +0100
post_site:	    politiken.dk 
post_link:	    http://politiken.dk/indland/fokus_danmark/fokus_terror/ECE2549490/klassekammerat-man-turde-ikke-sige-omar-imod/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4>Terror i København</h4>
<div class="fakta-body"><p>
To civile blev dræbt og fem betjente såret under det værste angreb på dansk 
jord i nyere tid. 
</p>
</div>
</div>
<p>
Kvindelig klassekammerat, der i efteråret 2013 gik på HF med den formodede 
gerningsmand til de to skudepisoder i København, fortæller til Politiken, at 
Omar Abdel Hamid El-Hussein var dygtig fagligt, men frygtet på grund af et 
voldsomt temperament. 
</p><p>
»Omar var venlig, men man turde ikke rigtig sige ham imod, fordi han havde et 
stort temperament og blev hurtigt hidsig. Når lærerne bad ham om noget, 
kunne han også finde på at svare dem, at det bestemte de ikke.«
</p><p>
Hun fortæller, at han nåede at gå på skolen i lidt over et halvt år, før han 
stoppede med at komme. 
</p><h3>
Fagligt dygtig 
</h3><p>
Mens han gik der, kom Omar ofte ikke til timerne eller kunne finde på at dukke 
op midt i en, fortæller den jævnaldrende kvinde, der ønsker at være anonym. 
Men når han gad, var Omar god i skolen. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/fokus_danmark/fokus_terror/ECE2548342/portraet-den-kvikke-og-antaendelige-mand-endte-som-terrormistaenkt/">Portræt: Den kvikke og 
antændelige mand endte som terrormistænkt</a></p><p>
»Han var rigtig dygtig fagligt. Jeg kan huske, at han fik 12 i matematik. Han 
fik også en meget høj karakter i den store skriftlige årsopgave. De ting, 
han sagde, gav mening. Han havde gode argumenter og kunne altid begrunde 
sine holdninger godt«. 
</p><p>
Især et emne lå ham meget på sinde, fortæller kvinden. 
</p><p>
»Især i religionshistorie var han meget aktiv, og når 
Palæstina/Israel-konflikten kom på tale, markerede han sig ofte og med 
stærke holdninger til især Israel og jøder. Nogle gange måtte man sige 
‘Rolig Omar, det her er bare fakta’. Han var tydeligvis ikke objektiv og 
kunne generelt bare ikke lide jøder«. 
</p><h3>
Kom ikke til festerne 
</h3><p>
Trods sine stærke holdninger til konflikten i Mellemøsten, virkede det ikke 
som om, at Omar var meget religiøs. 
</p><p>
»Det virkede ikke til, at det var, fordi han var muslim, men mere fordi han 
var palæstinenser, at han havde så stærke holdninger til det.«
</p><p>
Socialt var det ikke meget, klassekammeraterne så til ham. Han kom ikke til 
festerne, og hvis klassen sad samlet og snakkede, sad Omar ofte for sig 
selv, fortæller klassekammeraten. 
</p><p>
»Han snakkede stort set ikke med os. Men når man spurgte ham om noget, svarede 
han med et smil. Når klassen sad samlet, sad han bare alene. Han var 
overhovedet ikke social. Man så ham virkelig sjældent«. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/fokus_danmark/fokus_terror/ECE2548279/omar-abdel-hamid-var-en-gammel-kending-af-politiet/">Omar Abdel Hamid var en gammel 
kending af politiet</a></p><p>
Beskrivelsen af den 22-årige mand, som en person med et voldsomt temperament, 
går igen fra flere personer, der kendte Omar Abdel Hamid El-Hussein. Han kom 
flere gange på kant med loven. Ifølge oplysninger fra Københavns Politi blev 
han både anholdt for våbenbesiddelse, vold og banderelaterede overtrædelser. 
Og netop i slutningen af 2013, hvor han sporadisk fulgte hf-undervisningen, 
gik det for alvor galt. 
</p><p class=" bl-elem">
Med en foldekniv stak Omar Abdel Hamid El-Hussein en 19-årig mand ned i 
S-toget. To måneder senere blev han pågrebet og siden dømt for grov vold. 
Han blev løsladt i år, kun få uger før han angiveligt udførte de to angreb 
på Krudttønden på Østerbro og den jødiske synagoge i Krystalgade. 
</p>	
</div>
</div></body></html>
