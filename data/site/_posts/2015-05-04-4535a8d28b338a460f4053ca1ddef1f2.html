---
layout:     post
title: 	    "Kløften mellem hjul og bælter bliver mindre"
post_author:	    Steffen McGhie
post_date:	    Mon, 04 May 2015 11:59:00 +0000
post_site:	    ing.dk 
post_link:	    http://ing.dk/artikel/kloeften-mellem-hjul-og-baelter-bliver-mindre-175855
---
<html><body><div><section class="body">
			<p>Med sidste uges beslutning om at vælge Piranha V som Danmarks nye pansrede mandskabsvogn (PMV), blev det et hjulkøretøj, der løb med sejren i den iboende konkurrence om, hvorvidt det danske forsvar skal satse på bæltekøretøjer eller hjulkøretøjer. Begge præferencer er repræsenteret i forsvaret, og linjerne har angiveligt været skarpt trukket op mellem de to lejre.</p>
			
			<p>Men den vedholdende religionskrig mellem tilhængerne af de to PMV-typer har over de seneste år mistet relevans, mens producenterne af begge typer af køretøjer har arbejdet på at udligne forskellene.</p>
			<h2>Fireaksel-styring</h2>
			<p>Hovedargumentet for bæltekøretøjer er oftest, at bælter klarer sig bedre end hjul i terræn. Og mens det efter alt at dømme stadig er tilfældet, har producenter af hjulkøretøjer arbejdet ihærdigt på at indhente det forspring. Blandt andet med styring på alle køretøjets fire aksler.</p>
			<p>»Fireaksel-styring forøger mobiliteten i terræn, så køretøjet for eksempel kan vende på meget mindre plads. Det er ikke pivot steering som på et bæltekøretøj, men når man kører i sand eller hårdt terræn, hjælper det til at gøre køretøjet mere mobilt,« siger Christian Schulz, chef for enheden for hjulkøretøjer hos GDELS i Schweiz, som står bag vinderen af den danske PMV-konkurrence, hjulkøretøjet Piranha V.</p>
			
			<p>Pivot steering henviser til, at et bæltekøretøj kan vende om sin egen akse, fordi højre og venstre bælte kan køre i hver sin retning. GDELS skriver i sit markedsføringsmateriale, at mobiliteten med Piranha V er »sammenlignelig med bæltekøretøjer«. Men pivot steering ligger ikke i kortene for hverken Piranha v eller kommende generationer i serien, siger Christian Schulz.</p>
			<p>»På hjulkøretøjer kan hjulene ikke køre i forskellige retninger. Der findes løsninger på markedet, der kan muliggøre pivot steering eller noget lignende, hvor hjulene kun kører i den ene side, eller hvor de kører i hver sin retning. Men det er ikke en mekanisk løsning, der kan fungere på et køretøj i mere end 20 år. Det slider meget på transmissionen. Og vi vurderer, at fireaksel-styring giver den fornødne mobilitet til at håndtere de fleste situationer, hvor man skal vende på begrænset plads eller holde farten oppe ved skarpe sving i terræn,« siger han.</p>
			<p>Piranha V har en venderadius på 15 meter. Piranha-serien har haft styring på fire aksler siden testmodellen Piranha Evolution, som blev prøvekørt af det britiske forsvar i 2007.<br/>
			<figure class="plugin right zoomable"><img data-original-image="http://ing.dk/sites/ing/files/img_0372_0.jpg" src="http://ing.dk/sites/ing/files/styles/w1120_media_right/public/img_0372_0.jpg?itok=BIezypY6" alt=""/><figcaption> Vinderen af den danske PMV-konkurrence, Piranha V, på testbanen i Schweiz. <cite>Foto: Ingeniøren</cite></figcaption></figure></p>
			<h2>Hydropneumatisk affjedring</h2>
			<p>Også konkurrencens andet hjulkøretøj, VBCI fra franske Nexter, har fireaksel-styring. VBCI har en venderadius på 17 meter. Både Piranha V og VBCI har hydropneumatisk affjedringssystem for hvert hjul.</p>
			<p>Og udviklingen inden for hjulkøretøjer betyder ikke alene, at hjulene rykker tættere på bælternes præstation i terræn, men har også betydning for PMV'ernes personelbeskyttelse, siger Alexandre Penley, Nexters chef for salg og forretningsudvikling i Europa.</p>
			<p>»Man har traditionelt betragtet bæltekøretøjer som overlegne i forhold til hjulkøretøjer, både når det drejer sig om at køre i ujævnt terræn, og hvad angår ballistisk beskyttelse for besætningen. Imidlertid har en række teknologiske fremskridt inden for hjulkøretøjer væsentligt indsnævret kløften til bæltekøretøjerne. Først og fremmest har forbedret aksel- og transmissionsteknologi samt højere motorydeevne tilladt hjulkøretøjer at bære meget mere vægt. Det betyder, at man kan hæve beskyttelsesniveauet betydeligt, ikke kun mod ballistiske trusler, men også mod miner og vejsidebomber,« siger Alexandre Penley.</p>
			<h2>Større hjul</h2>
			<p>Piranha V og VBCI er begge udstyret med store hjul for at øge skrogets frihøjde og hjulenes kontaktareal med underlaget, hvilket også bidrager til køretøjernes præstation i terræn.</p>
			<p>»Større hjul gør også en enorm forskel, selv om det lyder simpelt. De ruller lettere hen over ujævnt terræn og giver mulighed for at køre over højere trin eller kanter. Samtidig giver større hjul lavere jordtryk, eftersom kontaktarealet til jorden stiger i takt med dækstørrelse, og lavere jordtryk betyder mindre risiko for at sidde fast i mudderet,« siger Christian Schulz fra GDELS.</p>
			
			<p>Begge hjulkøretøjer er udstyret med et centralt dæktrykssystem, såkaldt CTIS (Central Tyre Inflation System) med individuelt dæktryk for hvert hjul og forprogrammerede dæktrykskombinationer for forskellige vejtyper.</p>
			<p>De er begge ottehjulede og kan køre videre med op til fire ødelagte hjul, hvilket er set med VBCI i Afghanistan efter angreb fra vejsidebomber.</p>
			<h2>Forskydning ind i konfliktområder</h2>
			<p>Til gengæld søger bæltekøretøjs-producenterne at indhente hjulkøretøjernes forspring, hvad angår såkaldt forskydning. Det er militærtermen for at flytte enheder over store afstande ved egen drift.</p>
			<p>Særligt Nexter har i løbet af den danske PMV-konkurrence fremhævet den egenskab for sit hjulkøretøj VBCI, som i 2013 blev aktualiseret, da franske landtropper gik ind i Mali og kørte deres VBCI over 2.700 kilometer fra Dakar i Senegal til indsatsområdet ved Gao i det østlige Mali.</p>
			<p>Det er ifølge Rune Hoffmann, major og militæranalytiker på Center for Militære Studier ved Københavns Universitet, en egenskab, der formentlig er blevet tillagt stor vægt, da Forsvarsministeriets Materiel- og Indkøbsstyrelse (FMI) vurderede de fem kandidater.</p>
			<p>»Det handler ikke kun om mobilitet i terræn: Der er formentlig blevet lagt vægt på evnen til forskydning, altså transport ind i missionsområdet. Det er voldsomt dyrt at flyve pansrede køretøjer, så man kan sænke nogle omkostninger med mandskabsvogne, der selv kan forskyde over lange afstande. Det er klart, at hvis de skal flyves ind eller køres på blokvogne, er det en større operation, end hvis de selv kan køre. De forhold influerer på vedligeholdelsesomkostningerne og den såkaldte life-cycle cost,« siger Rune Hoffmann.</p>
			<h2>Gummibælter</h2>
			<p><figure class="plugin right zoomable"><img data-original-image="http://ing.dk/sites/ing/files/img_0207.jpg" src="http://ing.dk/sites/ing/files/styles/w1120_media_right/public/img_0207.jpg?itok=_yq7BCZs" alt=""/><figcaption> Gummibælter på Ascod fra GDELS, som var blandt slutkandidaterne i den danske PMV-konkurrence. <cite>Foto: Ingeniøren</cite></figcaption></figure><br/>
			Hjulkøretøjerne har stadig føringen inden for forskydning, idet de kører hurtigere og klarer sig bedre på veje. Men forskellen er blevet mindre, idet de fleste bæltekøretøjer i dag kører på gummibælter i stedet for metalbælter.</p>
			<p>Det gælder også alle de tre bæltekøretøjer i den danske PMV-konkurrence. For både Ascod fra GDELS, som tabte til sin konkurrent fra samme koncern, og for CV 90 fra svenske BAE Systems Hägglunds, har skiftet fra metal til gummi været undervejs i et par år, og Danmark ville have været den første kunde i ordrebogen med gummibælter i stedet for metalbælter.</p>
			<p>Bæltekøretøjerne har således under forsvarets test af de prækvalificerede kandidater i Oksbøl kørt med gummibælter, selv om gummibælter ikke har været et såkaldt key requirement fra dansk side. De gamle danske M113-mandskabsvogne, som altså nu bliver udskiftet med Piranha V, har fra 2009 også fået deres metalbælter udskiftet med gummi.</p>
			<p>De seneste års internationale udbredelse af gummibælter kan især spores tilbage til den canadiske producent Soucy, som har leveret gummibælter til produktionen af både Ascod, CV 90 og konkurrencens tredje bæltekøretøj, G5 fra Flensburger Fahrzeugbau Gesellschaft (FFG), og til skiftet fra metalbælter for de danske såvel som de norske M113.</p>
			<p>Aktionsradius for de fem slutkandidater spænder vidt på tværs af bæltekøretøjer og hjulkøretøjer. Ifølge opgørelsen fra FMI præsterer bæltekøretøjerne en aktionsradius fra 550 kilometer med Ascod op til 1.000 kilometer med CV 90. Hjulkøretøjerne VBCI og konkurrencevinderen Piranha V præsterer henholdsvis 700 kilometer og 1.000 kilometer.</p>
			<h2>Ninja-sokker</h2>
			<p><figure class="plugin right zoomable"><img data-original-image="http://ing.dk/sites/ing/files/img_0396.jpg" src="http://ing.dk/sites/ing/files/styles/w1120_media_right/public/img_0396.jpg?itok=6iHhihGc" alt=""/><figcaption> Gummibælter fra canadiske Soucy, klar til montering CV 90 på frabrikken hos BAE Systems Hägglunds. <cite>Foto: Ingeniøren</cite></figcaption></figure><br/>
			Undersøgelser fra det britiske forsvar har endvidere vist, at gummibælter reducerer vibrationerne i bæltekøretøjer med omkring 50 procent, hvilket bidrager til køretøjets levetid. Støjniveauet med gummibælter ligger 6-10 decibel lavere end med metalbælter, hvilket reducerer træthed og energitab, såkaldt fatigue, blandt soldaterne.</p>
			<p>»Der er mere stille inde i køretøjet, så det er mere skånsomt for besætningen. Og vibrationerne er også meget mildere end med metalbælter. Det er en ergonomisk fordel for besætningen, og det har en positiv effekt på materiellet og forlænger køretøjets levetid,« siger Karsten Glauning, chef for salg og udvikling hos FFG.</p>
			
			<p>Gummibælterne fik deres operationelle gennembrud i Afghanistan, hvor Taleban angiveligt kalder gummibælterne for »ninja sox« på grund af det lave støjniveau.</p>
			<p>»Metalbælter laver meget larm, så man hører køretøjet, længe før man ser det. Med gummibælter kan man nærme sig fjendtlige stillinger med ned til få hundrede meters afstand, før man bliver opdaget,« siger Karsten Glauning.</p>
			<p>Hvad angår vejgreb, er forskellen mellem hjulkøretøjer og bæltekøretøjer ikke markant. Hjulkøretøjerne Piranha V og VBCI har begge en klatreevne på 60 grader og klarer en sidehældning på 40 grader. Bæltekøretøjet CV90 præsterer det samme, mens G5 præsterer henholdsvis 60 og 30 grader, og Ascod tager føringen med 70 og 40 grader.</p>
			<p>Hjulkøretøjerne har stadig en klar føring, hvad angår topfart. Piranha V præsterer ifølge FMI's opgørelse 105 km/h, og VBCI præsterer 100 km/h. Den hurtigste af bæltekøretøjerne i feltet, G5, kan køre 74 km/h.</p>
			<p>Ingeniøren har i efteråret besøgt Piranha V på GDELS' testområde uden for Kreuzlingen i Schweiz. Resultatet kan ses på video her:</p>
			
		</section>
		  </div></body></html>
