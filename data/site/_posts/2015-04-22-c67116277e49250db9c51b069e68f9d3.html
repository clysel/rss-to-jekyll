---
layout:     post
title: 	    "Ankesag om CSC-hacking i gang: Gottfried Svartholm Warg afhørt siden mandag"
post_author:	    Jesper Stein Sandal
post_date:	    Wed, 22 Apr 2015 13:04:39 +0000
post_site:	    www.version2.dk 
post_link:	    http://www.version2.dk/artikel/ankesag-om-csc-hacking-i-gang-foerste-afhoering-af-gottfried-svartholm-warg-151244?utm_medium=feed&utm_source=version2.dk&utm_campaign=it_nyheder
---
<html><body><div><section class="body">
    <p>Mandag begyndte ankesagen, hvor et nævningeting i Østre Landsret skal tage stilling til, om svenske Gottfried Svartholm Warg stod bag et hackerangreb i 2013, hvor hackerne fik adgang til visse af Rigspolitiets it-systemer hos it-leverandøren CSC.</p>

<p>Ankesagen bliver en gentagelse af sagen i byretten, bortset fra, at det i dette tilfælde kun er Gottfried Svartholm Warg, der sidder på anklagebænken. I byretssagen var danske JT også anklaget. Han fik en dom på seks måneders fængsel - efter at have siddet varetægtsfængslet i 17 måneder.</p>



<p>Sagen i Østre Landsret sker med et nyt nævningeting, som mandag fik præsenteret sagen. Tirsdag og onsdag blev Gottfried Svartholm Warg afhørt i vidneskranken.</p>

<p>»Der kommer nye nuancer frem hver dag. Der er blevet dokumenteret nogle nye chatsamtaler. Bevismaterialet er det samme, men nu har anklageren valgt at tage noget supplerende med, som vi ikke så sidst,« siger advokat Luise Høj, som repræsenterer den anklagede svensker, til Version2.</p>

<p>Spørgsmålene har hovedsageligt haft til formål at få Gottfried Svartholm Warg til at forholde sig til chatsamtalerne, som er fundet i logfiler på hans to computere, og især, hvorvidt det er ham, der deltager i samtalerne.</p>

<p>Det var også en central del af sagen i byretten, hvor anklageren koblede brugernavne sammen for at sandsynliggøre, at det rent faktisk var den anklagede svensker, som deltog i samtalerne, der handlede om hacking.</p>

<p>Fra forsvarets side er den overordnede strategi også stort set den samme. Gottfried Svartholm Warg fastholder, at hans computere blev fjernstyret, og det således ikke var ham, der deltog i hackingen.</p>

<p>»Vi har selvfølgelig gennemtænkt sagen, men holder fast i den samme pointe som sidst,« siger Luise Høj.</p>

<p>Et knebent flertal af nævningene i byretten var i den første sag overbevist om politiets påstand om, at det var usandsynligt, at svenskerens computere var blevet fjernstyret.</p>

<p>Efter byretssagens afslutning er Rigspolitiets it-efterforsker, som var anklagemyndighedens hovedvidne i sagen, blevet indberettet for at have afgivet falsk forklaring i retten. Det drejer sig om forklaringen om, hvornår dansk politi blev advaret om hackerangrebet af svensk politi, som var i færd med at efterforske en lignende sag om hacking mod Logica i Sverige.</p>



<p>Samme it-efterforsker skal i vidneskranken fredag i Østre Landsret. Dom i ankesagen ventes først i midten af juni.</p>

<p>(Version2 kan desværre ikke være tilstede i retten i denne omgang. Hvis du er til stede til et eller flere af retsmøderne er du velkommen til at <a href="http://www.version2.dk/redaktion">kontakte Version2</a>)</p>
  </section>

  
  
  
  </div></body></html>
