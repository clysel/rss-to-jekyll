---
layout:     post
title: 	    "Eksperter advarer: Revner i atomreaktorer kan være globalt problem"
post_author:	    Magnus Boye
post_date:	    Wed, 18 Feb 2015 09:21:00 +0000
post_site:	    ing.dk 
post_link:	    http://ing.dk/artikel/eksperter-advarer-revner-i-atomreaktorer-kan-vaere-globalt-problem-174192
---
<html><body><div><section class="body"><p>To belgiske reaktorer blev i 2012 lukket ned på grund af tegn på revner og svagheder. Efter grundige analyser af skanningerne har myndighederne fundet langt flere revner, end de opdagede i første omgang. En test af reaktorerne antyder, at stålet er langt mere påvirket af strålingen end hidtil antaget.</p>
			<p>Belgiens myndighed for strålesikkerhed, FANC, anbefaler nu en global tjek på samtlige reaktorer.</p>
			<p>»Dette kan være et globalt problem for hele atomindustrien,« siger Jan Benc fra FANC til det belgiske nyhedsmedie <a href="http://deredactie.be/cm/vrtnieuws/binnenland/1.2238955">VRT</a>.</p>
			<p>»Løsningen er at udføre præcise inspektioner af samtlige 435 kernekraftværker i verden. Vi har advaret og rådgivet vores internationale kollegaer, men hvert land er selvfølgelig stadig suverænt,« fortsætter Jan Benc.</p>
			<p>Sikkerhedsmyndigheden bakkes op af den belgiske professor Walter Bogaerts.</p>
			<p>»Hvis jeg skulle komme med et estimat, så ville jeg blive virkelig overrasket, hvis dette ikke er sket andre steder,« siger han til VRT.</p>
			<p>FANC har for få dage siden <a href="http://www.fanc.be/nl/news/doel-3/tihange-2-new-update/745.aspx">bekræftet</a>, at man i test i 2014 har fundet 13.000 revner i reaktor 3 i Doel og omkring 3.000 i reaktor 2 i Tihange. De originale tal lød på henholdsvis 8.000 og 2.000 revner. Revnerne er typisk 0,5 cm i diameter, men er fundet helt op i størrelsesordenen 2,5 cm i diameter.</p>
			<p>Revnerne er fundet i reaktortryktanken, der indeholder reaktorkølersystemet samt selve kernen. Berkeley-professor Digby Macdonald vurderer, at revnerne kan være opstået af brintatomer, der har fundet vej ind i stålet. Her har atomerne reageret med hinanden og opbygget et tilstrækkeligt tryk til lave revner i stålet indefra.</p>
			<p>»Jeg har beregnet, at trykket kan stige til en million atmosfære,« forklarer Digby Macdonald.</p>
			<p>Da revner først blev konstateret i 2012, fik det flere lande med samme type reaktortryktank til at foretage inspektioner. Denne gang lyder anbefalingen altså, at alle lande går reaktorerne igennem for revner.</p>
			<p>I april 2015 vil FANC organisere et internationalt panel for at få input til, hvordan materialer kan testes, og for at diskutere den nye viden.</p>
		</section></div></body></html>
