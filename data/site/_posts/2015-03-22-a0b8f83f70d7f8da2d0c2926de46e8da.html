---
layout:     post
title: 	    "Mikkel Hansen giver Kolding en lille chance"
post_author:	    
post_date:	    Sun, 22 Mar 2015 10:55:24 +0100
post_site:	    politiken.dk 
post_link:	    http://politiken.dk/sport/haandbold/ECE2598307/mikkel-hansen-giver-kolding-en-lille-chance/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Det er set før. Mange gange. Ja, faktisk er det helt almindeligt, at 
forskellen på at tabe på udebane og vinde på hjemmebane kan være både fem, 
syv og ni mål. 
</p><p>
Hos det danske mesterhold, Kolding København, satser man på, at denne sædvane 
også træder ind i dag, når klubben på hjemmebane i Brøndby-Hallen møder det 
kroatiske mandskab Zagreb, som vandt den første af de to holds indbyrdes 
ottendedelsfinale i Champions League-turneringen med 22-17 – og altså har et 
forspring på fem mål. 
</p><p>
Det betyder, at Kolding København skal vinde med seks overskydende. Fem er dog 
nok, hvis Zagreb kan holdes nede på 16 scoringer – altså færre end 
Kolding-flokken præsterede på udebane – men det er næppe realistisk. 
</p><p>
»Nej, det kan vi ikke løbe an på. Vi skal gå efter en sejr på seks mål, og det 
finder jeg bestemt ikke umuligt«, siger Bo Spellerberg til Politiken. 
</p><p>
»For at gå videre til kvartfinalerne skal vi komme med en helt anden timing, 
end vi gjorde i den første kamp. Og det gør vi også, vi har god moral og 
selvtillid med ind til denne kamp, og efter min mening behøver vi ikke 
engang spille på det niveau, vi ramte, da vi udspillede Flensburg i den 
indledende pulje. For det hører jo også med, at Zagreb er et dårligt 
udebanehold«. 
</p><p>
Også målmanden Kasper Hvidt er sikker på succes – endda så meget, at han har 
sagt til Politiken, at »det er 99 procent sikkert, at vi går videre«. 
</p><p><b class="ext-link">Kasper Hvidt:</b><a class="embeddedlink" href="http://politiken.dk/sport/haandbold/ECE2591936/kasper-hvidt-aldrig-har-vi-vaeret-saa-daarlige---men-vi-gaar-99-procent-sikkert-videre/">Aldrig har vi været så dårlige - 
men vi går 99 procent sikkert videre</a></p><p>
En mere behersket optimist er Paris-spilleren Mikkel Hansen, som scorede 11 
mål i sin klubs sejr over Dunkerque i den første indbyrdes franske 
ottendedelsfinale. Mikkel Hansen fulgte på tv Kolding Københavns store 
vanskeligheder i Zagreb, og han var imponeret over, at holdet kunne rejse 
sig mod slutningen og hindre et ’katastrofenederlag’. 
</p><p>
»På hjemmebane har Kolding København en fordel, og jeg tror på en dansk sejr. 
Men om holdet kan vinde med seks mål, er mere tvivlsomt. Jeg tror dog på 
det«, siger Mikkel Hansen, der også sidst på eftermiddagen skal på banen i 
Paris i returmødet med Dunkerque. Paris vandt det første opgør 23-21. 
</p><p><b>Her er søndagens ottendedelsfinale-program</b> – med resultatet i den 
første kamp nævnt i parentes: 
</p><ul><li>16.50: Kolding København – Zagreb (17-22)</li><li>17.15: Szeged – Rhein Neckar (34-30)</li><li>17.30: Paris S-G – Dunkerque (23-21)</li><li>18.50: FC Barcelona – Aalborg (31-11)</li><li>19.30: THW Kiel – Flensburg (30-21)</li><li class=" bl-elem"><b>Lørdag:</b> Veszprém, Vardar og Kielce spillede sig videre. </li></ul><div class="art-fakta article-box">
<h4 class="">
topscorerne </h4>
<div class="fakta-body" data-buildingblock="embedded_factboxlink">
<p><b>Før denne</b> returkampsrunde i Champions League-turneringens ottendedelsfinaler 
(der blev spillet tre kampe lørdag) ser topscorerlisten således ud:
</p><ul><li><b>1.</b> Kiril Lazarov, Barcelona 84</li><li><b>2.</b> Momir Ilic, Veszprem 76</li><li><b>3.</b> Timur Dibirov, HC Vardar 74</li><li><b>4. </b>Mikkel Hansen, Paris S-G 72</li><li><b>5. </b>Dragan Gajic, Montpellier 65</li><li><b>6.</b> Karol Bielecki, Kielce 62</li><li><b>6.</b> Alexander Dereven, Medvedi 62</li><li><b>8.</b> Bo Spellerberg, Kolding Kbh. 60</li><li><b>8. </b>Zsolt Balogh, Szeged 60</li><li><b>10.</b> Th. Mogensen, Flensburg 59</li><li class=" bl-elem"><b>10. </b>Dimitry Zhitnikov, Medvedi 59</li></ul><p class=" bl-elem"/>
</div>
</div><p>
»Der kommer næppe mange overraskelser«, vurderer Mikkel Hansen, der altså 
giver Kolding København en lille chance for at gå videre. Og som også mener, 
at Rhein Neckar Löwen, som tabte til ungarske Szeged på hjemmebane i 
Mannheim, har en beskeden mulighed for at vende tilbage. </p><p>
»Szeged er vel 60-40-favorit, men hvis Niklas Landin kan finde storspillet 
frem i returkampen, har Rhein Neckar en tynd chance. Men det kræver en 
virkelig stærk præstation«. 
</p><p class=" bl-elem">
»Mit eget hold ligger lunt i svinget. Vi bør kunne forsvare tomålsforspringet 
på hjemmebane, så derfor går også vi videre til kvartfinalerne. Og det samme 
gælder Barcelona, som allerede er videre mod Aalborg. Og så ser det heller 
ikke ud til, at Flensburg kan forhindre Kiel i at gå videre. De kan måske 
godt vinde kampen, men ikke med 10 mål«, lyder det fra Mikkel Hansen. 
</p>	
</div>
</div></body></html>
