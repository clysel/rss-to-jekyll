---
layout:     post
title: 	    "Hårdknude: Løsning på EU's skæve asylfordeling har lange udsigter"
post_author:	    
post_date:	    Fri, 24 Apr 2015 10:27:56 +0200
post_site:	    politiken.dk 
post_link:	    http://politiken.dk/udland/int_europa/ECE2641285/haardknude-loesning-paa-eus-skaeve-asylfordeling-har-lange-udsigter/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Over halvdelen af de 626.710 asylansøgere, der kom til EU i fjor, havnede i de 
samme tre lande. 
</p><p>
Således modtog Tyskland, Sverige og Italien alene 55 procent af unionens 
asylansøgere i 2014. Samtidig modtog Polen, der med knap 40 millioner 
indbyggere huser 8 procent af EU’s samlede befolkning, kun 8.025 
asylansøgere i 2014. 
</p><p>
Skævheden i fordelingen af asylansøgere i Europa er åbenlys, men alligevel var 
løsningen langt nede på den politiske dagsorden, da Europas ledere i går 
mødtes til topmøde i Bruxelles. 
</p><p>
EU-kommissionens 10-punkts plan har godt nok et forslag om mere omfordeling – 
men der er tale om et frivilligt pilotprojekt på omkring 5.000 flygtninge. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/udland/int_europa/ECE2641004/analyse-europa-bevaebner-sig-i-middelhavet---men-loeser-ikke-problemet/">Analyse: Europa bevæbner sig i 
Middelhavet - men løser ikke problemet</a></p><p>
De beskedne ambitioner i forslaget er et godt eksempel på, at øget omfordeling 
er et kæmpe politisk tabu, mener Martin Lemberg-Pedersen, ekspert i 
europæisk grænsekontrol, der for tiden er på feltarbejde i Grækenland. 
</p><p>
»Det bliver typisk skudt ned lige så hurtigt, du kan nå at sige ordet <i>omfordeling</i>. 
Det er bemærkelsesværdigt, at længerevarende løsninger som en omfordeling i 
EU ikke er blevet undersøgt grundigere. Ideen har været fremme i 20-30 år 
efterhånden, og EU-kommissionen har talt lunkent for det med mellemrum«, 
siger Martin Lemberg. 
</p><h3>
Dansk modstand 
</h3><p>
Efter drukneulykken ved Lampedusa i 2013 blev omfordeling igen bragt på bordet 
af kommissionen, men fokus skiftede hurtigt til bekæmpelse af 
menneskesmuglere og nedbringelse af antallet af illegale immigranter, 
hvilket også er hovedfokus for regeringscheferne i disse dage. 
</p><p>
Godt nok har blandt andre den tyske kansler, Angela Merkel, åbnet for 
diskussionen igen, men samtidig møder ideen om omfordeling enorm modstand i 
andre lande. I Danmark for eksempel. 
</p><p>
Før statsminister Helle Thorning-Schmidt i går tog til Bruxelles, havde hun 
gentagne gange slået fast, at Danmark under ingen omstændigheder kunne finde 
på at bidrage til en ligelig fordeling i EU. 
</p><p>
Det ville ellers ikke nødvendigvis betyde flere asylansøgere til Danmark, hvis 
der kom en fælleseuropæisk løsning. Faktisk mener mange eksperter, at det 
ville betyde færre asylansøgere til Danmark. 
</p><p>
Som skemaet på denne side viser, så ville Danmark for eksempel modtage markant 
færre asylansøgere, hvis der var en fælles EU-fordeling efter andelen af 
EU’s befolkningstal eller samlede bnp. 
</p><h3>
EU + asyl = farlig politisk cocktail 
</h3><p>
Det hører dog med til billedet, at en fordelingsnøgle ville blive indrettet 
mere nuanceret end blot efter befolkningsstørrelse og økonomi. 
</p><p>
Faktorer som befolkningstæthed og eksisterende integrationsprogrammer ville 
også kunne indgå i en endelig model, hvilket gør det endnu sværere at spå om 
konsekvenserne for de enkelte lande. 
</p><p>
For eksempel modtog Rumænien blot 1.545 asylansøgere i 2014, selv om der bor 
knap 20 millioner i landet. Hvis asylansøgerne i 2014 havde været fordelt 
efter befolkningstallet, så skulle Rumænien have modtaget næsten 25.000. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/udland/ECE2636495/eksperter-eu-faar-svaert-ved-at-bremse-flygtningestroem/">Eksperter: EU får svært ved at 
bremse flygtningestrøm</a></p><p>
Men landet er blandt Europas fattigste, så fordelt efter andelen af EU’s bnp 
ville antallet være under 7.000 i 2014. 
</p><p>
Desuden kan det spille ind på en EU-fordeling, at Rumæniens standard for 
asylbehandling og integration er en helt anden end i for eksempel Danmark. 
</p><h3>
Politisk stridspunkt 
</h3><p>
Ud over de tekniske vanskeligheder ved at finde en rimelig fordelingsnøgle er 
der de politiske vanskeligheder. For den historisk store tilstrømning af 
asylansøgere fra verdens brændpunkter er et kæmpe politisk stridspunkt med 
vidt forskellige løsninger rundt om i Europa. 
</p><p>
I Sverige blev der i år ført valgkamp på at åbne hjerterne for de mange 
udlændinge, mens statsminister Helle Thorning-Schmidt for tiden fører 
kampagne med løfter om »stramme asylregler«. Hertil kommer, at EU i sig selv 
er så upopulær i mange lande, at tanken om at blive pålagt en bestemt kvote 
af asylansøgere fra EU er politisk uspiselig. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/udland/int_europa/ECE2640375/menneskeretschef-danmark-misforstaar-problemet-i-middelhavet/">Menneskeretschef: Danmark 
misforstår problemet i Middelhavet</a></p><p>
Derfor mener Martin Lemberg-Pedersen også, at der kunne være mening i at kigge 
på løsninger uden om EU. Han minder om, at der allerede eksisterer et 
omfordelingssystem, nemlig FN’s kvoteflygtningesystem. 
</p><p>
Men det er en frivillig ordning, som ikke overvældes af interesse fra 
EU-landene. Danmark tager relativt mange med 500 FN-kvoteflygtninge årligt. 
EU’s samlede kvote for 2014 var 5.500. 
</p><p class=" bl-elem">
»Derfor kan man kan stille spørgsmålet, om en frivillig ordning vil batte 
noget, når det nuværende dysfunktionelle EU-system er så præget af af 
manglende solidaritet og samarbejde staterne imellem«, siger Martin 
Lemberg-Pedersen. 
</p>	
</div>

</div></body></html>
