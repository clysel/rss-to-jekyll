---
layout:     post
title: 	    "Kommunalpolitikers virksomhed hacket og franarret 200.000"
post_author:	    Martin Bernth
post_date:	    Wed, 25 Feb 2015 12:32:40 +0000
post_site:	    www.version2.dk 
post_link:	    http://www.version2.dk/artikel/kommunalpolitikers-virksomhed-hacket-og-franarret-200000-86208?utm_medium=feed&utm_source=version2.dk&utm_campaign=it_nyheder
---
<html><body><div><section class="body"><p>Peter Hansen, der er kommunalpolitiker for Venstre i Sønderborg, blev i sin virksomhed franarret 200.000 kroner af ukendte gerningsmænd, der havde hacket sig vej ind i firmaets mailsystem. <a href="http://www.dr.dk/Nyheder/Regionale/Syd/2015/02/25/091440.htm">Det skriver Danmarks Radio.</a></p>

<p>I tre måneder skal gerningsmændene have overvåget firmaets mailkorrespondancer, inden det egentlige angreb blev sat ind. I e-mail udgav hackerne sig for at være en af virksomhedens mangeårige polske forretningsforbindelser.</p>

<p>I mailen anførte hackerne, at virksomheden havde fået nyt kontonummer, hvilket Peter Hansen, erfaren omkring tidligere forsøg på it-snyd, bad om at få bekræftet på det polske firmas officielle brevpapir.</p>

<p>Kort efter modtog Peter Hansens virksomhed sådan et brev, der overbeviste ham, og bogholderen overførte således 200.000 kroner til det falske kontonummer, som nu er gået tabt.</p>

<p>Allerede dagen efter opdagedes fupnummeret, da virksomheden modtog en henvendelse fra en kunde i Yemen, som omvendt havde modtaget en e-mail fra Peter Hansens virksomhed, der ligeledes bad kunden om at overføre på et nyt kontonummer.</p>

<p>»Det var altså en målrettet aktion mod os. Og det er jo meget ubehageligt at finde ud af, at nogen har siddet og overvåget os i flere måneder,« siger Peter Hansen til DR, der har valgt at fortælle sin historie for at advare andre.</p>

<p>Sagen efterforskes nu af politiet.</p>
  </section></div></body></html>
