---
layout:     post
title: 	    "Ny film: For en stund kan du få lov at drømme sammen med drømmerne"
post_author:	    
post_date:	    Thu, 16 Apr 2015 13:13:31 +0200
post_site:	    politiken.dk 
post_link:	    http://politiken.dk/kultur/filmogtv/filmanmeldelser/ECE2630168/ny-film-for-en-stund-kan-du-faa-lov-at-droemme-sammen-med-droemmerne/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
I den stærkeste, mest præcise scene i Frederikke Aspöcks drama ’Rosita’ er den 
unge fisker Johannes (Mikkel Boe Følsgaard) i gang med at tune sin bil. 
Rosita (Mercedes Cabral), som Johannes’ enkefar Ulrik (Jens Albinus) har 
inviteret til Danmark fra Filippinerne som købekone på prøve, hjælper til 
fra førersædet. Da motoren omsider starter, starter det lirede musikanlæg 
også og fylder bilen med sommervarm reggae. 
</p><p>
»Where are we going?«, spørger Rosita legende med hænderne på rattet. 
</p><div class="art-fakta article-box">
<h4 class="">
Filmanmeldelse</h4>
<div class="fakta-body" data-buildingblock="embedded_factboxlink">
<div class="clearfix m-top5 m-bottom5">
<img class="pol-rating-img" src="http://politiken.dk/graphics/ratings/4_hjerter_red.png" alt="Politiken synes"/>
</div>
<p>
ROSITA. 
</p><p>
Drama. Biografpremiere
</p><p class=" bl-elem">
Instr.: Frederikke Aspöck. Danmark, 95 min.
</p>
</div>
</div><p>
Johannes springer ind ved siden af hende: </p><p>
»Far, far away«, svarer han smilende. 
</p><p>
Og så sidder de to der i garagen – en rastløs gut, der stadig bor hjemme hos 
far i et lille fiskersamfund, og en filippiner, der er lysår hjemmefra og 
prøver at beskytte sig mod det danske gråvejrs kolde lussinger under sin 
hue. Og sammen drømmer de sig væk, væk, væk til en abstrakt postkortdrøm af 
kulørte cocktails og palmer med kokosnødder og bananer. 
</p><p>
Så stopper motoren brat og dermed også musikken. Og så er de tilbage i den 
tavse, kolde, skide fiskerby. 
</p><h3>
Frihedstrang 
</h3><p>
Frederikke Aspöck, et af dansk films yngre håb, dyrker ikke det store drama, 
men knastede og tvetydige intime relationer – blandt andet i den 
prisvindende, men ikke biografdistribuerede debutspillefilm ’Labrador’ fra 
2011. ’Rosita’ er mindre udsyret, mindre stilistisk eksperimenterende. 
</p><p>
Og her er det ikke så meget den gryende, men umulige forelskelse mellem to 
unge mennesker, kuet af familieforpligtelser og et skævt magtforhold, der 
tematiseres. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/kultur/filmogtv/cphpix/cphpixanmeldelser/ECE2622524/dansk-film-af-ung-og-autodidakt-instruktoer-er-talentfuld-men-ubeslutsom/">Dansk film af ung og 
autodidakt instruktør er talentfuld, men ubeslutsom </a></p><p>
Og selv om filmen både sætter nuanceret ansigt på en af de økonomisk trængte 
kvinder i de dansk-asiatiske ’fornuftsægteskaber’, og selv om den berører 
kvindeudnyttelsen, men også udstiller de destruktive fordomme over for 
kvinderne, så har Aspöcks og manuskriptforfatter Kim Fupz Aakesons 
hovedfokus ikke været at levere en fyldestgørende behandling af det tema – 
sådan som Janus Metz’ to mesterlige dokumentarfilm, ’Fra Thailand til Thy’ 
og ’Fra Thy til Thailand’ gjorde det i 2008. 
</p><p>
Det faktiske tema i ’Rosita’ er snarere frihedstrangen: Johannes’ indestængte 
lyst til at finde nye steder frem i sig selv og i verden frem for at affinde 
sig. Her er Rosita den lille stribe af sol, der slipper ind udefra og for 
alvor får ham til at indse, at der jo faktisk findes et udenfor – uanset 
hvor abstrakt og fjernt det sted kan virke. 
</p><div class="art-quote article-box">
<p class="quote"/>
<blockquote>
<p class="quote-txt">
Det faktiske tema i 'Rosita' er snarere frihedstrangen: Johannes' indestængte 
lyst til at finde nye steder frem i sig selv og i verden frem for at affinde 
sig
</p>
</blockquote>
</div><p>
Rosita, spillet af den hyperproduktive og superkarismatiske, filippinske 
filmstjerne Mercedes Cabral, er hverken for Johannes eller for far Ulrik 
bare »fisse-fisse fra de varme lande«, sådan som Ulriks kammerat bøvet 
formulerer det, da han ’leverer’ Rosita til hjemmeadressen. </p><p>
Men Rosita, der har langt mere på spil end sin private lykke, er samtidig en 
importeret drøm: Ulrik bruger Rosita til at dulme savnet fra sin afdøde 
hustru. Johannes bruger Rosita til at få øjnene op for sin utilfredshed med 
det liv, han lever. Rosita selv er derimod ikke privilegeret nok til at 
træffe beslutninger på sin egen behovstilfredsstillelses vegne. 
</p><h3>
Drømmere, man kan drømme med 
</h3><p>
Det er svært at forestille sig særligt mange andre end kæmpekarismatiske 
Mikkel Boe Følsgaard bære rollen som den flakkende fiskercharmør Johannes. 
Han minder påfaldende om lillebrorskikkelsen Emil fra ’Arvingerne’, men 
løftet ud af Grønnegaardens bohemeintriger og dumpet ned i en (nordjysk, 
velsagtens, men uspecifik) fiskerby – uden at den sjællandske dialekt eller 
attituden ændrer sig synderligt. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/filmogtv/filmanmeldelser/ECE2621164/energisk-og-ironisk-highschoolkomedie-knaekker-halsen-paa-utaalelig-moraliseren/">Energisk og ironisk 
highschoolkomedie knækker halsen på utålelig moraliseren</a></p><p>
Men ’Rosita’ har heller ikke sin styrke i miljøportrættet. Fiskerne 
fremstilles som bøvede klicheer i en verden af fissefnisende mandehørm, mens 
Johannes og Ulriks forknytte natur parodieres lidt for hyggekomisk, når de 
nærmest dåner over Rositas stærke mad eller ’skåler på det’ frem for at 
tale. 
</p><p class=" bl-elem">
Det er heller ikke Fupz Aakesons relativt konventionelle plot, der gør 
’Rosita’ fin. Det er Aspöcks og skuespillernes sans for at gøre karaktererne 
Johannes og Rosita til drømmere, som man for en stund kan drømme sammen med. 
</p>	
</div>

</div></body></html>
