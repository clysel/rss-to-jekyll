---
layout:     post
title: 	    "Svenske Vattenfall lover dansk vind-teknologi til ny havmøllepark "
post_author:	    Sanne Wittrup
post_date:	    Fri, 27 Feb 2015 11:57:20 +0000
post_site:	    ing.dk 
post_link:	    http://ing.dk/artikel/svenske-vattenfall-lover-dansk-vind-teknologi-til-ny-havmoellepark-174437
---
<html><body><div><section class="body"><p>De danske myndigheders store indsats for at minimere risikoen ved udbuddet, de lave vanddybder, muligheder for at bruge topmoderne havmølle-teknologi samt ’Esbjerg-faktoren’. Det er ifølge Alberto Mendez Rebollo, chef for Vattenfall Nordic Wind Power Operations, de fire hovedårsager til, at selskabet kunne byde så lavt som 77 øre pr kWh og dermed vinde retten til at bygge Danmarks sjette store havmøllepark, Horns Rev 3 på 400 MW.</p>
			
			<p>»Der er ikke tale om rocket science, men om mange faktorer, der tilsammen gør det muligt at komme ned i pris og få ordren, som vi er meget glade for,« siger han.</p>
			
			<p>Rebollo forklarer, at det for eksempel har stor betydning for prisen – set i forhold til havmølleparker i andre lande – at staten via Energinet.dk står for både nettilslutning og for at bygge den temmelig dyre transformerstation til havs.</p>
			<p>»De danske myndigheder har hele vejen gennem udbudsprocessen arbejdet for at minimere risici på en klog og intelligent måde,« siger han.</p>
			<p>Placeringen relativt tæt på land og på lavt vand – med vanddybder på 10-20 meter – er også en del af forklaringen. Vattenfall vil anvende monopiles, der bankes ned i havbunden, og jo lavere vanddybder, jo kortere og dermed billige pæle skal man anvende:</p>
			
			<p>»Og så vi vil anvende state-of-the-art-vindmøller i parken i størrelsesordenen  6, 7 eller 8 MW i effekt. Vi har ikke valgt leverandør endnu, men jeg kan sige, at det bliver dansk vindkraft-teknologi,« siger han og tilføjer, at det også medvirker til at reducere prisen.</p>
			<p>I praksis vil det sige, at ordren på møllerne kommer til at gå til Siemens Wind Power eller Vestas. Siemens byder ind med sin gearløse havmølle på seks MW, mens Vestas i joint venture med japanske Mitsubishi kan håbe på, at svenskerne foretrækker den nye offshore-mølle på 8 MW, som hidtil kun er solgt til Dong Energy til et projekt i Storbritannien.</p>
			<p>Endelig er der ’Esbjerg-faktoren’, som Alberto Mendez Rebollo kalder det. Det dækker over, at Vattenfall allerede i dag har et servicecenter i Esbjerg, hvorfra selskabet overvåger og styrer mere end 1000 vindmøller:</p>
			<p>»Det er fantastisk servicecenter, der allerede i dag vedligeholder Horns Rev 1-parken, og hvor vi kan høste nogle synergier ved, at de også servicerer Horns Rev 3-parken,« siger han.</p>
			
			<p>De 77 øre pr kWh, som er en garantipris for 20 TWh strøm, sikrer Vattenfall en indtægt de første 11-12 år på 15,4 milliarder kroner. Resten af parkens levetid modtager Vattanfall markedspris for strømmen.</p>
			<p>Vattenfall ejer 60 pct. af havmølleparken Horns Rev 1 og er i øjeblikket ved at opføre to havvindmølleparker i den tyske del af Nordsøen sammen med Stadtwerke München: Dan Tysk og Sandbank.</p>
			<p>Derudover udvikler Vattenfall vindmølleparken Kentish Flats i England.</p>
			<p>I alt ejer Vattenfall cirka 1800 MW vindkraft, hvoraf 1000 MW er offshore.</p>
		</section></div></body></html>
