---
layout:     post
title: 	    "Danmark og Sverige vil optrappe militært samarbejde"
post_author:	    
post_date:	    Mon, 02 Mar 2015 19:46:18 +0100
post_site:	    politiken.dk 
post_link:	    http://politiken.dk/indland/politik/ECE2570653/danmark-og-sverige-vil-optrappe-militaert-samarbejde/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Danmark og Sverige vil øge forsvarssamarbejdet med bedre overvågning til søs 
og i luften.
</p><p>
Det er et af forslagene i en ny fælles rapport, der er ved at blive udarbejdet 
af en arbejdsgruppe under Værnsfælles Kommando og den svenske pendant 
Försvarmakten.
</p><p>
Rapporten præsenteres i sidst i marts.
</p><p>
»Det er klart, at den seneste udvikling fra øst spiller ind og har givet 
anledning til at se på, om der er områder, hvor vi kan udvide samarbejdet«, 
skriver forsvarsminister Nicolai Wammen (S) i en mail til Ritzau.
</p><p>
»Sammen med min svenske kollega ser vi nu på, hvordan Danmark og Sverige kan 
arbejde endnu bedre sammen på forsvarsområdet. Jeg ser frem til at se 
konklusionerne på det analysearbejde, der nu er i gang«.
</p><p>
Ifølge forsvarsministeren giver det altid god mening at se på, hvordan Danmark 
og Sverige kan arbejde tættere sammen - også ud fra et ressourcemæssigt 
synspunkt:
</p><p>
»For eksempel om vi kan udnytte vores samlede ressourcer i forhold til 
havmiljøovervågning bedre, så er det jo klart en fordel. På samme måde om vi 
gennem afbureaukratisering kan gøre det lettere for vores forsvar for 
eksempel at øve sammen«.
</p><p>
I rapporten indgår forslag om fri adgang til respektive søterritorier og 
luftrum uden forudgående diplomatisk godkendelse, herunder 
overflyvningstilladelse for afvisningsberedskab.
</p><p>
Derudover kan der blive tale om fri adgang til havne og flybaser uden 
diplomatisk godkendelse og udveksling og træning af officerer.
</p><p>
»Vi gør det her for at styrke vores nationale forsvar. I grunden handler 
forslaget om at styrke sikkerheden i den nordiske region«, siger chefen for 
den svenske generalstab, generalløjtnant, Dennis Gyldenspore, til Svenska 
Dagbladets netavis.
</p><p>
I december kom et dansk SAS-fly fra Cimber Air på kollisionskurs med et 
russisk spionfly, der fløj i internationalt luftrum over Østersøen.
</p><p class=" bl-elem">
Episoden udløste vrede både i Danmark og Sverige, som begge har meldt om 
russiske krænkelser af deres luftrum, siden Ukraine-krisen brød ud sidste år.
</p>	
</div>
</div></body></html>
