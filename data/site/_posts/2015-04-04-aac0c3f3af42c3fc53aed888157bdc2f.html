---
layout:     post
title: 	    "Ud af bandelivet: »Der kommer en 16-årig og giver sin far en BMW, og han siger intet«"
post_author:	    
post_date:	    Sat, 04 Apr 2015 16:07:50 +0200
post_site:	    politiken.dk 
post_link:	    http://politiken.dk/indland/ECE2616150/ud-af-bandelivet-der-kommer-en-16-aarig-og-giver-sin-far-en-bmw-og-han-siger-intet/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-quote article-box">
<p class="quote"/>
<blockquote>
<p class="quote-txt">
</p><p class=" bl-elem">Første gang de låste celledøren, kunne jeg ikke få vejret. Jeg bankede på døren og sagde, jeg havde klaustrofobi, og at de ikke måtte låse døren. Jeg kunne ikke sove om natten og hver morgen ringede jeg til advokaten</p>

</blockquote>
</div><p>
Med sine tatoverede hænder greb Nedim Yasar den grønne ærtepose, der blev 
kastet rundt mellem 12 personer i en rundkreds i en lejlighed på Nørrebro i 
København. 
</p><p>
»Jeg hedder Nedim Yasar. Jeg er 26 år, bor på Amager og er i gang med en hf«, 
præsenterede han sig selv. 
</p><p>
Nedim kastede ærteposen videre til den næste i rundkredsen. 
</p><p>
Det var i 2014, og det var Nedim Yasars første møde med Ungdommens Røde Kors 
og projektet Gademægling, der skulle gøre Nedim og de 10 andre deltagere i 
stand til at hjælpe unge i skoler og udsatte boligområder med mægling og 
konflikthåndtering. 
</p><p>
I første omgang fortalte han ikke om sin fortid, for han ville ikke have, at 
de andre dømte ham på forhånd. 
</p><p>
Et år forinden var Nedim Yasar leder af banden Los Guerreros og tæt knyttet 
til rockerklubben Bandidos. Han havde flere hundrede tusinde kroner på 
lommen og var altid sammen med sine barndomsvenner. Sine brødre, som han 
kalder dem. 
</p><p>
I 2014 blev han en del af Ballerup Kommunes program for bandeexit, gik i gang 
med en hf og blev frivillig mentor i Ungdommens Røde Kors. 
</p><h3>
Smidt ud af skolen 
</h3><p>
Selv den mest rutinerede pædagog, der stødte på Nedim i løbet af hans opvækst, 
må have haft svært ved at forestille sig, at han som 26-årig skulle sidde i 
en rundkreds af veluddannede foreningsdanskere og vente på en grøn ærtepose. 
For selv om der altid var mad på bordet og rent tøj i Nedims barndomshjem, 
voksede han op i et socialt belastet område i Ballerup i en familie, hvor 
tæsk var en del af hverdagen og salg af stoffer et almindeligt arbejde for 
voksne i hans omgangskreds. 
</p><div class="art-fakta article-box">
<h4 class="">
Ud af bandelivet</h4>
<h5>
Serie</h5>
<div class="fakta-body" data-buildingblock="embedded_factboxlink">
<ul><li>Nedim Yasar var leder af banden Los Guerreros og tjente en formue på at sælge 
hash. Men under et fængselsophold for halvandet år siden 
besluttede han sig for at vende bandelivet ryggen.</li><li>Han er en del af Ballerup Kommunes exitprogram for bandemedlemmer, er i gang med 
en HF og arbejder som frivillig i Ungdommens Røde Kors, mens han 
forsøger at vende sig til et helt nyt liv.</li><li class=" bl-elem">Politiken fortæller hans historie i fire kapitler.</li></ul><p class=" bl-elem"/>
</div>
</div><p/><p>
Nedim Yasar er født i Tyrkiet i 1987 og kom til Danmark, da han var 4 år. Da 
han var 8, blev hans forældre skilt. 
</p><p>
»Min mor smed min far ud, fordi han var voldelig og drak. Hun har altid sagt 
til min lillebror og mig: »Please, gør jeres uddannelse færdig. Det er det 
eneste vigtige i det her land. Så er jeg ligeglad med, hvad I laver 
bagefter««. 
</p><p>
Nedim fortæller, at hans mor var skrap og slog, men hun var også kærlig, 
sørgede for familien og sparede op, så Nedim og hans to yngre søskende kunne 
få nyt tøj. 
</p><p>
»Hun har aldrig været på kontanthjælp eller noget. Hun har altid gået op i det 
der med, at man ikke skulle se ned på hendes familie«, siger han og 
tilføjer: 
</p><p>
»Og så kommer der sådan nogle som mig og min lillebror, der blev mere ligesom 
vores far i stedet for hende«. 
</p><p>
For Nedim fik tidligt en fornemmelse af, at han kunne bevise sit værd over for 
de andre børn ved at lave ballade og aldrig finde sig i noget. Hans bedste 
ven var barn i en pæredansk familie, som blev Nedims andet hjem, selv om 
vennens far insisterede på at kalde indvandrere for perkere. I folkeskolen 
følte han sig anderledes og havnede tit i konflikter mellem »danskerne og 
perkerne«. 
</p><p>
»Jeg søgte allerede som lille folk, der var som mig selv, hvor jeg ikke følte 
mig anderledes«, siger han i dag. 
</p><p>
En episode i kantinen blev enden på Nedims tid i folkeskolen. Han gik i 6. 
klasse og stod i kantinekøen, da en lærer sprang foran Nedims lillebror i 
køen. 
</p><p>
»Hvad giver dig ret til at hoppe foran min lillebror«, spurgte Nedim. 
</p><p>
Hun havde travlt, og hun var lærer, husker Nedim, at læreren svarede. Så 
kastede han sin sin varme kakao ud over hende. 
</p><p>
»I dag ved jeg jo godt, at det var forkert. Men dengang syntes jeg, det var 
bedre end at slå, sådan som jeg var vant til«. 
</p><p>
Læreren gav skolens rektor et ultimatum: Enten skulle Nedim smides ud, eller 
også ville hun gå sin vej. Det blev Nedim, der røg. 
</p><p>
»Jeg turde ikke fortælle min mor og far det. Min mor var en meget skrap 
kvinde, da jeg var lille. Jeg vidste godt, hun ville finde ud af det, og jeg 
var også klar til de klø, der kom«. 
</p><p>
Efter at Nedim havde sagt farvel til folkeskolen, havde han et utal af 
praktikpladser i forskellige supermarkeder og sportsforretninger. 
</p><p>
»Jeg var god til mit arbejde. Det fik jeg at vide hver dag, og efter hver 
periode fik jeg et jobtilbud, men jeg gad ikke. Jeg har altid syntes, at det 
var for lavt at være en eller anden grønthandler i et supermarked. Jeg ville 
gerne lave noget større«. 
</p><h3>
Smidt ud af fritidsklubben 
</h3><p>
Eftermiddagene tilbragte Nedim og vennerne i en af Ballerups fritidsklubber. 
De var en flok på omkring otte drenge, der gik i samme skole og var sammen 
hver dag. Da Nedim blev smidt ud af skolen, ventede han på, at de andre fik 
fri, og mødtes med dem foran klubben. Her hyggede de sig, tog på stranden og 
grillede. 
</p><p>
»Vi holdt kontakten, og klubben behandlede os som familie. Vi følte os 
velkomne dernede«. 
</p><p>
Men da drengene fyldte 15, fik de at vide, at de var blevet for gamle til til 
at komme i klubben. Ingen kunne fortælle dem, hvor de kunne gå hen i stedet, 
husker Nedim, der oplevede det som et svigt. 
</p><p>
»Vi kunne godt lide de der pædagoger. Men pludselig ville de ikke kendes ved 
os«. 
</p><p>
I stedet begyndte drengene at hænge ude foran klubben. 
</p><p>
»Vi vidste ikke, hvor vi skulle gå hen. Vi havde aldrig gået ud af vores 
kvarter. Så når vi hang ude foran klubben, ringede de til politiet, som kom 
og fjernede os«. 
</p><p>
Nedims mor slog ham, når han blev kørt hjem af politiet, så han og vennerne 
begyndte at hænge ud i det lokale butikscenter i stedet. 
</p><p>
I weekenderne smadrede de ruderne i fritidsklubben og stjal bærbare computere, 
som de smed udenfor. De vidste endnu ikke, at den slags kunne sælges. Til 
hverdag chikanerede de alle dem, der kom i klubben. 
</p><p>
»Hvis der var sne, fangede vi dem og gjorde alt muligt med dem. Bandt dem til 
træer og sådan noget, så deres forældre måtte komme og hente dem«, husker 
Nedim. 
</p><p>
Med tiden kom der færre og færre unge i fritidsklubben, og det var præcis det, 
Nedim og vennerne havde håbet på. 
</p><p>
»Vi hævnede os på alle, der kom i den klub. Fint nok, I hygger jer i klubben, 
men når I er udenfor, er det vores territorium. Det var nok der, bandetanken 
kom ind«. 
</p><h3>
Købte en BMW som 16-årig 
</h3><p>
Hvad der startede som grove drengestreger, udviklede sig, da kvarterets ældre 
drenge begyndte at lægge mærke til de unge rødder. 
</p><p>
I første omgang gav de dem lov til at komme i nogle klublokaler, som kommunen 
havde stillet til rådighed. I begyndelsen var det udelukkende fodbold og 
fester, men der foregik også mere lyssky aktiviteter, som Nedim og vennerne 
ikke blev indviet i. 
</p><p>
Der var et lokale i klubben, hvor kun de vigtige personer fik lov at komme 
ind. Dem, der havde magt. Det var først, da politiet lukkede klubben, at de 
yngre drenge fandt ud af, at lokalet blandt andet havde været 
omdrejningspunkt for organiseret handel med stoffer. Det var på det 
tidspunkt, at Nedim og hans jævnaldrende lærte at sælge hash. 
</p><p>
Nedim tog folkeskolens afgangseksamen på en specialskole, men sin egentlige 
uddannelse fik han hos de ældre drenge. Det var deres regler, han lærte at 
spille efter, og det var her, han lærte at tjene penge. Rigtig mange penge. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/ECE1442435/mange-vil-gerne-forlade-bandemiljoeet/">Mange vil gerne forlade 
bandemiljøet </a></p><p>
Som 16-årig havde han nok til sin første BMW. 
</p><p>
»Jeg kørte rundt i den i 14 dage. Jeg havde ikke kørekort og kunne heller ikke 
finde ud af at køre bil. Jeg ødelagde den, lavede den igen og gav min far 
den i gave. Det værste af det hele var, at min far aldrig spurgte, hvor den 
kom fra. Der kommer en 16-årig og giver sin far en BMW med toptunede fælge 
og hele lortet, og han siger intet. Han var bare helt glad for den bil«, 
siger Nedim. 
</p><p>
Nedims mor derimod ville ikke røre de penge, han kom hjem med. 
</p><p>
»Hun kaldte dem altid ’haram-penge’ og ville ikke have noget med dem at gøre«, 
fortæller Nedim og bruger det arabiske ord <i>haram</i> for noget, der 
er forbudt. Så han gav i stedet pengene til sin far. 
</p><p>
Men Nedim fik smag for de forbudte penge, for pigernes blikke og for at være 
et kendt ansigt i Ballerup. 
</p><p>
»Det blev bare sådan noget prestige i din by. Du skulle hele tiden 
ud og vise, hvem du var. Men med tiden var dem, jeg hang ud med, bare børn. 
Jeg ville højere op«. 
</p><h3>
Hash og coke 
</h3><p>
Formelt blev folkeskolen afsluttet, men det var på en specialskole, hvor han 
efter eget udsagn hverken lavede eller lærte noget. Han gad ikke stå op og 
møde klokken 8 om morgenen, når han kunne tjene så mange penge på sine 
fritidsforretninger. 
</p><p>
»Hash, coke, alt hvad jeg kunne sælge. Hvis der kom en med 10 par sokker til 
halv pris, så solgte jeg dem. Hvad der er penge i, er der penge i«. 
</p><p>
Som 17-årig røg han i fængsel for første gang for et mislykket røveri, hvor 
han skulle være chauffør. 
</p><p>
»Det var et helvede. Første gang de låste celledøren, kunne jeg ikke få 
vejret. Jeg bankede på døren og sagde, jeg havde klaustrofobi, og at de ikke 
måtte låse døren. Jeg kunne ikke sove om natten, og hver morgen ringede jeg 
til advokaten og sagde: Du skal få mig ud herfra, jeg kan ikke tåle det her, 
jeg kan ikke tåle det her«. 
</p><p>
Men ingen af Nedims bønner fik ham ud, og til sidst måtte han tage sig selv i 
nakken. 
</p><p>
»Jeg måtte bare sige til mig selv: Du kommer ikke ud, lige meget hvor meget du 
hader det. Og en dag vænnede jeg mig til det. Det blev bare min nye verden. 
Du skulle have set mit ansigt, da jeg kom ud. Jeg kunne ikke engang kigge på 
en buschauffør eller kontrollør. Jeg troede, de var fængselsvagter. Jeg var 
bange for dem, det havde jeg bare lært«. 
</p><p>
Men uanset hvor meget Nedim hadede fængslet, fik tiden bag tremmer ham ikke 
til at droppe kriminaliteten. 
</p><p class=" bl-elem">
»Jeg kendte ikke til noget andet. Det var præcis de samme mennesker, jeg kom 
ud til. Der var slet ikke noget forandret. Jeg troede, jeg kom ud til en 
helt ny verden. Men der var intet nyt. Den fattige i gruppen var stadig 
fattig, og den rige var stadig rig. Så overtog jeg bare den rolle, jeg altid 
har haft«. 
</p>	
</div>

</div></body></html>
