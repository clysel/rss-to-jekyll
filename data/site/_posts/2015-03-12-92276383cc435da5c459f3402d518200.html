---
layout:     post
title: 	    "DTU: Danskerne spiser stadig for meget mættet fedt"
post_author:	    Mie Stage
post_date:	    Thu, 12 Mar 2015 07:00:08 +0000
post_site:	    ing.dk 
post_link:	    http://ing.dk/artikel/dtu-danskerne-spiser-stadig-meget-maettet-fedt-174688
---
<html><body><div><section class="body"><p>I årtier har danskerne fået tudet ørerne fulde med, at vi spiser for meget mættet fedt. Men formaningerne er  tilsyneladende gået hen over hovederne på os.</p>
			<p>I hvert fald konkluderer DTU Fødevareinstituttet i en ny undersøgelse af danskernes kostvaner, at andelen af mættet fedt i vores kost ligger 50 procent højere end anbefalet. Kun 3 procent spiser som anbefalet ifølge kostråd og næringsstofanbefalingerne.</p>
			<p>»Desværre ser vi ikke et fald i indtaget af mættet fedt siden kostundersøgelsen for fem år siden. Tværtimod finder vi en mindre stigning hos de voksne, så det her er en udvikling i den forkerte retning,« siger Agnes N. Pedersen, seniorrådgiver på DTU Fødevareinstituttet og peger på hjertekarsygdomme som mulige konsekvenser.</p>
			<p>Knap halvdelen af det mættede fedt, vi indtager, kommer fra mejeriprodukter, dvs. smør, mælk og ost, og alene indholdet af fuldfed ost er steget med 15 procent siden den seneste undersøgelse.</p>
			<p>Mættet fedt har været til debat i velsagtens lige så lang tid, som kostrådene har eksisteret. Forskellige undersøgelser peger på, at man ikke kan skære mættet fedt over én kam, men skal se på kilden.</p>
			
			<p>Forskning fra<a href="http://www.cam.ac.uk/research/news/new-evidence-raises-questions-about-the-link-between-fatty-acids-and-heart-disease"> University of Cambridge</a> fra 2014 stillede spørgsmål ved sammenhængen mellem mættet fedt og hjertekarsygdomme. Forskerne pegede derudover på, at de efter at have gennemgået 72 undersøgelser fra 18 lande ikke kunne finde entydige tegn på, at de flerumættede fedtsyrer Omega 3 og Omega 6 skulle sænke risikoen.</p>
			<p>Andre studier peger på de hurtige kulhydrater som de største syndere, når det kommer til fedt i blodet. En undersøgelse fra <a href="http://news.osu.edu/news/2014/11/21/study-doubling-saturated-fat-in-the-diet-does-not-increase-saturated-fat-in-blood/">Ohio State University</a> pegede i november på, at man sagtens kunne fordoble sit indtag af mættet fedt, uden at det øgede risikoen. I stedet skulle man se på indtaget af kulhydrater. Et øget indtag heraf skulle nemlig øge mængden af fedt i blodet med risiko for diabetes og hjertesygdomme til følge.</p>
			<p>Agnes N. Pedersen fra DTU Fødevareinstituttet mener dog, at man skal passe på med at lade sig rive med af enkeltstående undersøgelser.</p>
			<p>»Det er rigtigt nok, at der er forskning, der ser på, om der er forskel på mættet fedt, men tager man de store briller på, ser det ud til at være korttidsstudier med lidt blandede resultater. Så vi kan sige, at det er et område, der er interessant, men resultaterne er ikke stærke nok til, at vi går ud og beder hele befolkningen om at skelne mellem det mættede fedt,« siger hun.</p>
			<p>Det længste hun vil gå, er til at sige, at man godt kan skifte nogle af sine kulhydrater ud med mere fedt uden at det får den store betydning, men det skal stadigvæk helst være til enkelt- eller flerumættede fedtsyrer og ikke de mættede. Disse fedtsyrer findes blandt andet i planteolier som rapsolie og olivenolie.</p>
			<p>»Det er ikke så vigtigt at se præcist på mængden af fedt, hvis man ser på hele sin kostsammensætning. Tidligere har vi sagt, at det totale fedtindtag bør ligge på mellem 25 og 35 procent af energien. Nu vil vi godt gå op til 40 procent, hvis det bliver det enkeltumættede, og man også husker at spise mange fibre,« siger hun.</p>
			
			<p>Agnes N. Pedersen frygter i højere grad, at danskerne bliver forvirrede over forskernes forskellige udmeldinger og ender med ikke at kunne tage noget af det seriøst.</p>
			<p>»Når undersøgelser viser det stik modsatte af vores anbefalinger, er det smadderspændende. Men det er ikke det samme som, at de officielle kostråd vil vende på en femøre. Derfor kan undersøgelserne gøre mere skade end gavn, hvis folk til sidst ikke orker at høre efter,« siger hun.</p>
			<p>Kure som LCHF (low carb, high fat) er en af de helt store kure i øjeblikket, som ofte bliver sammenlignet med Atkins-diæten. Og selv om kogebogsforfatterne mener at have bevis for et stabilt eller faldende kolesteroltal på trods af et øget indtag af fedt – også mættet – så køber Agnes N. Pedersen ikke præmisserne.</p>
			<p>»Jeg fatter ikke, hvor de har det fra. Jeg kan ikke finde belæg for, at det skyldes mættet fedt i sig selv og ikke for eksempel selve vægttabet. Der har altid været sære diæter og teorier, og det er fint nok. Nogle gange fører det til, at man går nye veje, men som regel går det over igen,« siger hun.</p>
			
			<p>Heldigvis er der også godt nyt i DTU Fødevareinstituttets undersøgelse, som kan downloades fra i dag på instituttets hjemmeside.</p>
			<p>Fisk og grøntsager fylder mere i vores kost. Faktisk spiser vi knap 20 procent flere grøntsager siden den seneste undersøgelse – dog handler det mest om et øget indtag af agurk og salat, som er blandt de mindre kostfiberrige.</p>
			<p>Voksne indtager desuden cirka 14 gram mere fisk om dagen – dog er fordelingen lidt mere skæv, eftersom nogen slet ikke spiser fisk, mens andre spiser en del.</p>
			<p>Derudover drikker vi lidt færre sukkersødede sodavand og spiser lidt færre fødevarer med tilsat sukker. Dog, understreger fødevareinstituttet, spiser hvert andet barn og hver tredje voksen stadig for meget sukker.</p>
		</section></div></body></html>
