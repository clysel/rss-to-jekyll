---
layout:     post
title: 	    "Rekonstruktion: 102 timers menneskejagt fulgte i kølvandet på terrorangreb i Boston "
post_author:	    
post_date:	    Tue, 07 Apr 2015 13:29:57 +0200
post_site:	    politiken.dk 
post_link:	    http://politiken.dk/magasinet/feature/ECE2576770/rekonstruktion-102-timers-menneskejagt-fulgte-i-koelvandet-paa-terrorangreb-i-boston/
---
<html><body><div><div class="art-body"><p/><h3>
Tirsdag 16. april, 2013 
</h3><p>
Alt bliver sat ind på at opspore gerningsmændene bag terrorangrebet. FBI har 
til at begynde med ingen mistænkte og beder derfor alle deltagere og 
tilskuere ved maratonløbet i Boston om at gennemse og aflevere eventuelle 
fotos fra målstregen til myndighederne. 
</p><p>
FBI’s efterforskning går i flere retninger. Dels forfølger man et 
internationalt terrorspor og efterforsker amerikanske anarkistgrupper. Dels 
kigger man på, om militante islamister, bosiddende i USA, kan have stået bag 
angrebet. En række saudiarabiske studerende i Boston mistænkes og får deres 
lejligheder gennemsøgt. I flere medier spredes billeder af en ung 
saudiarabisk studerende, der udpeges som gerningsmanden. Det viser sig dog, 
at han intet har med attentatet at gøre. 
</p><p>
Mere end 1.000 efterforskere i FBI går i gang med at sortere i over 2.000 tips 
fra offentligheden. En højtstående FBI-chef, Richard Deslauriers, beder 
derudover om borgernes hjælp. 
</p><p>
»Nogen ved, hvem der har gjort det her«, siger han. 
</p><p>
Politiet bekræfter, at de to bomber, der er eksploderet, er lavet af 
trykkogere fyldt med søm og metalstumper. To af de dræbte bliver 
identificeret. Det drejer sig om den 29-årige restaurantchef Krystle 
Campbell fra Medford, Massachusetts, og den 8-årige Martin Richard, der var 
ude at se maraton-løbet sammen med sin familie. Hans mor og hans søster blev 
også hårdt såret ved eksplosionen. 
</p><p>
Den ene af de mistænkte mænd - der formår at holde sig under politiets radar - 
deltager i undervisningen på sin uddannelsesinstitution Massachusetts 
Universitet, også kaldet UMass, i Dartmouth. Han sender flere 
twitterbeskeder ud til venner og følgere på det sociale netværk: 
</p><p>
»Der er ingen kærlighed i byens hjerte. Pas på jer selv, folkens«, skriver han 
først. 
</p><p>
»Der er dem, der kender sandheden, men tier, og dem, der siger sandheden, men 
vi lytter ikke, fordi de er mindretallet«, skriver han senere. 
</p><h3>
Onsdag 17. april 
</h3><p>
Kilder tæt på efterforskningen fortæller, at et overvågningskamera i 
stormagasinet Lord &amp; Taylor, der ligger ved opløbsstrækningen for Boston 
Marathon, har optaget billeder af to formodede bombemænd. Efterforskere 
siger, at rester af bomberne, herunder et låg til en trykkoger, er blevet 
fundet på hustage ved Boylston Street. 
</p><p>
Universitetet i Boston bekræfter, at en ph.d.-studerende fra Kina, Lu Lingzi 
på 23 år, der studerede matematik, blev dræbt i en af eksplosionerne. 
</p><p>
Den ene af de mistænkte mænd tilbringer en del af dagen i et træningscenter 
ved UMass, går til en fest og sover i sit kollegieværelse. Ifølge en 
kvindelig medstuderende opfører han sig som om, intet er hændt. 
</p><p>
»Han var helt afslappet«, siger hun. 
</p><h3>
Torsdag 18. april. 
</h3><p>
FBI bekræfter, at en tredje udetoneret bombe er blevet fundet i området ved 
maratonløbets opløbsstrækning. 
</p><p>
Præsident Barack Obama taler klokken 11 i Bostons Cathedral of Holy Cross. 
</p><p>
»Jeg er her i dag på vegne af det amerikanske folk med et enkelt budskab - 
hver enkelt af os er blevet berørt af dette angreb på jeres elskede by. Hver 
eneste af os står sammen med jer«, siger præsidenten. 
</p><p>
Klokken 17 begynder tingene at tage fart. 
</p><p>
Politiet melder ud, at man har identificeret to mistænkte for bombeangrebet. 
FBI offentliggør overvågningsfotografier af de to mænd, der benævnes som 
»den mistænkte med hvid kasket« og »den mistænkte med sort kasket«. FBI 
anser begge mænd for at være ekstremt farlige og bevæbnede. 
</p><p>
»Hvem er disse mænd?«, lyder spørgsmålet fra FBI om de to mænd. Det viser sig 
at være den 19-årige Dzhokhar Tsarnaev og den 26-årige Tamerlan Tsarnaev. To 
brødre med tjetjensk baggrund. 
</p><p>
Klokken 22.33 modtager politiet et 112-opkald om, at der er affyret skudt på 
Vassar Street ved det prominente Massachusetts Institute of Technology 
(MIT). Den 26-årige betjent Sean Collier fra universitetets politi er af 
Tsarnaev-brødrene blevet likvideret med flere skud i sin patruljevogn. 
</p><p>
Klokken 23.15 er de to brødre på flugt. 
</p><p>
På Brighton Avenue i Boston-bydelen Cambridge er en 26-årig kinesisk mand ved 
navn Danny i sin Mercedes-firehjulstrækker trukket ind til kantstenen for at 
tjekke sin mobil. Pludselig svinger en gammel Honda op bag ham. Den stopper. 
</p><p>
En tynd mand i mørkt tøj, Tamerlan Tsarnaev, går ud af bilen og nærmer sig 
Mercedes-firehjulstrækkeren. Han banker på ruden, og Danny ruller vinduet i 
passagersiden ned. 
</p><p>
Tamerlan Tsarnaev flår døren op og tvinger sig adgang til firehjulstrækkeren. 
</p><p>
»Jeg har lige dræbt en politimand«, siger han, mens han først truer den unge 
kineser med en pistol og derefter tvinger ham til at køre væk fra stedet, 
mens han selv sætter sig på passagersædet. 
</p><p>
»Har du hørt om eksplosionerne ved Boston Marathon? Det var mig, der gjorde 
det. Lad være med at forsøge på noget dumt«, siger Tamerlan Tsarnaev til det 
rædselsslagne gidsel, hvis bil er blevet kapret. 
</p><p>
Kort efter bliver lillebroderen Dzhokhar Tsarnaev samlet op. Han sætter sig 
ind på bagsædet, og Tamerlan Tsarnaev tager rattet. 
</p><p>
Brødrene kører gennem bydelene Brighton og Watertown og tilbage til Cambridge 
og fra pengeautomat til pengeautomat for at hæve penge fra gidslet Dannys 
hævekort. I alt lykkedes det Tsarnaev-brødrene at hæve 800 dollars på den 
unge kinesers hævekort, før han ved en Shell-tankstation på Memorial Drive i 
Watertown lykkes med at flygte og slå alarm til politiet. 
</p><h3>
Fredag 19. april. 
</h3><p>
En time efter midnat strammes nettet om Dzhokhar og Tamerlan Tsarnaev. Via en 
gps-sender i den kaprede Mercedes finder politiet ud af, at de 
terrormistænkte er i East Watertown. En patrulje får øje på 
firehjulstrækkeren på Dexter Avenue. 
</p><p>
Betjentene forsøger at standse bilen på Laurel Street, og det ender med at 
brødrene parkerer den store Mercedes midt på gaden, som ligger i et 
beboelsesområde. 
</p><p>
Det kommer til en voldsom ildkamp. De to mænd med tjetjensk baggrund affyrer 
over 250 skud mod betjentene og kyler også hjemmelavede granater mod dem. En 
betjent, 33-årige Richard H. Donohue, bliver alvorligt såret. 
</p><p>
Mens han affyrer skud mod politiet, råber Tamerlan Tsarnaev: »Vil I have mere? 
Jeg skal give jer mere!«. 
</p><p>
Omkring klokken 01.30 løber han tør for ammunition og styrter frem mod 
politiet. Mindst to betjente overmander Tamerlan Tsarnaev midt på gaden. 
Samtidig kaster lillebroderen Dzokhar Tsarnaev sig ind i Mercedes'en, træder 
speederen i bund og kører direkte mod betjentene og sin storebror. 
</p><p>
Betjentene formår at rulle til siden, mens Dzokhar Tsarnaev under flugten 
kører sin egen bror over, så hans krop trækkes hen ad gaden. Tamerlan 
Tsarnaev udånder kort efter på Beth Israel-sygehuset. Dzokhar Tsarnaev har 
held til at undslippe ad Cypress Street, efter han har rystet en 
patruljevogn af sig. 
</p><p/></div></div></body></html>
