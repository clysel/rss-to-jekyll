---
layout:     post
title: 	    "Sådan skal udkanten reddes: Det mener partierne"
post_author:	    
post_date:	    Tue, 05 May 2015 17:19:40 +0200
post_site:	    politiken.dk 
post_link:	    http://politiken.dk/indland/politik/ECE2655830/saadan-skal-udkanten-reddes-det-mener-partierne/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Statsminister Helle Thorning-Schmidt (S) har i dag over for Berlingske løftet 
sløret for en del af regeringens vækstpakke, som med 50 initiativer blandt 
andet skal give en håndsrækning til udkantsområderne. 
</p><div class="art-fakta article-box">
<h4 class="">
Udkantspakke</h4>
<h5>
Sådan vil regeringen hjælpe udkanten</h5>
<div class="fakta-body" data-buildingblock="embedded_factboxlink">
<p>
Regeringen har i dag løftet sløret for en ny vækstpakke, der skal give en 
hjælpende hånd til yderområderne. Ikke alle 50 punkter er blevet fremlagt, 
men ifølge Berlingske kommer planen bl.a. til at indeholde følgende 
hovedpunkter: 
</p><ul class=" bl-elem"><li>En lempeligere planlov</li><li>Bedre bredbåndsdækning</li><li>Mere effektiv byggesagsbehandling samlet i en ny instans</li><li>Forbedringer af den kollektive trafik</li><li>Crowdfunding for iværksættere</li><li>Lettere at drive virksomhed</li><li class=" bl-elem">Bedre vilkår for dansk landbrug</li></ul>
</div>
</div><p/><p>
Venstres næstformand, Kristian Jensen, har kritiseret pakken for at være »for 
lidt og for sent«, mens SF-formand Pia Olsen Dyhr ser »gode takter i 
regeringens udspil«. 
</p><p><b class="ext-link">UDKANTSPAKKEN</b><a class="embeddedlink" href="http://politiken.dk/indland/politik/ECE2654953/thorning-vil-skubbe-yderomraader-i-gang-med-bredbaand-og-bedre-offentlig-trafik/">Thorning vil skubbe yderområder i 
gang med bredbånd og bedre offentlig trafik</a></p><p>
Men hvad mener partierne egentlig selv? 
</p><p>
Politiken har bedt landdistrikts- og ø-ordførerne for alle partier uden for 
regeringen give deres tre vigtigste bud på, hvordan man hjælper 
udkantskommuner og landdistrikter. 
</p><h1 class="bread-text-header first">
Venstre 
</h1><p><b>Flyt statslige jobs vestpå:</b> Står det til Venstre, skal flere 
statslige arbejdpladser flyttes fra hovedstaden og ud i provinsen. Det vil 
ifølge partiets landdistrikts- og ø-ordfører Thomas Danielsen ikke blot give 
flere arbejdspladser i udkantsområderne, men også lavere husleje på statens 
bygninger - og tilmed lavere sygefravær blandt de ansatte, mener Venstre. 
</p><p><b class="ext-link">STATSJOBS </b><a class="embeddedlink" href="http://politiken.dk/oekonomi/arbejdsmarked/ECE2654255/frank-jensen-koebenhavn-driver-ikke-rovdrift-paa-statens-jobs/">Frank Jensen: København driver ikke 
rovdrift på statens jobs</a></p><p><b>Liberaliser planloven:</b> Derudover ønsker Venstre en »meget omfattende 
liberalisering af planloven«. Partiet vil blandt andet ophæve de 
kystnærhedszoner, der går fra vandkanten og 300 til 3.000 meter ind i 
landet, og erstatte dem med regler for landzoner. Landzoneloven skal desuden 
liberaliseres, så det bliver lettere at udvide virksomheder i landzoner. 
</p><p><b>Viden til provinsen: </b>Flere kloge hoveder skal over Storebælt, mener 
Venstre. Det skal blandt andet ske ved at lave en såkaldt vækstpilotordning, 
som i projekter af to års varighed skal 'låne' en højtuddannet ud til en 
virksomhed i en yderkommune, hvorefter håbet er, at personen vil bosætte 
sig. Et lignede forslag har Akademikerne og Dansk Erhverv tidligere plæderet 
for. 
</p><h1 class="bread-text-header ">
Konservative 
</h1><p><b>Bedre infrastruktur:</b> Skal man kunne bo og drive virksomhed i 
udkantsområderne, kræver det internet- og mobildækning samt tog, busser og 
fremkommelige veje, mener de Konservatives landdistrikts- og ø-ordfører Tom 
Behnke. Derfor vil partiet sikre bedre togdrift, flere omfartsveje og 
udbygning af bredbånds- og mobilnettet. 
</p><p><b>Spred uddannelserne:</b> Hvis udkantskommunerne skal kunne få kvalificeret 
arbejdskraft, kræver det, at der ligger uddannelser i nærområdet. Derfor 
skal uddannelsesinstitutionerne spredes mere ud over landet, så man 
modvirker den lukning, der sker af skoler og uddannelsesspor rundt om i 
landet, mener de Konservative. 
</p><p><b>Boligjobordning for sommerhuse: </b>Konservative vil genindføre 
boligjobordningen med den sommerhusudvidelse, den også har haft i tidligere 
versioner. På den måde vil investeringerne også komme til de udkantsområder, 
hvor der ikke er så meget gang i erhvervslivet, mener partiet. 
</p><p><b class="ext-link">SEMIGLÆDE</b><a class="embeddedlink" href="http://politiken.dk/indland/politik/ECE2655300/udkantskommuner-til-thorning-der-skal-penge-bag-ordene/">Udkantskommuner til Thorning: Der 
skal penge bag ordene</a></p><h1 class="bread-text-header ">
Dansk Folkeparti 
</h1><p><b>Flyt statslige jobs til provinsen: </b>Der er masser af statslige 
arbejdspladser at tage af i hovedstaden, mener Dansk Folkepartis 
landdistrikts- og ø-ordfører, Mette Hjermind Dencker. Derfor er det 
vigtigste for Dansk Folkeparti, i tråd med Venstre, at man får flyttet nogle 
af de arbejdspladser til provinsen. For det vil også medføre flere private 
arbejdspladser til udkanten, når frisører og caféer åbner i nærheden af de 
mange nye arbejdspladser, mener DF. 
</p><p><b>Samme pris for at sejle som at køre:</b> Det skal være billigere at 
komme til de små øer, og derfor skal »de blå landeveje ligestilles med de 
sorte«, som Mette Hjermind Dencker udtrykker det. Helt konkret skal én 
sejlet kilometer koste det samme som én kørt. De penge kan findes i 
Transportministeriets driftspulje ved for eksempel at skære ned på den 
offentlige trafik i hovedstaden uden for myldretiden, foreslår Dansk 
Folkeparti. 
</p><p><b>Lettere at låne penge til bolig:</b> Reglerne for at få et 
realkreditlån er i dag alt for rigide, mener Dansk Folkeparti, og det gør 
det svært for folk i yderområderne at få lov til at købe et hus. For 
eksempel er der i dag en regel om, at et hus skal være salgbart inden for et 
halvt år, for at man kan optage lån i det. Men den tidshorisont er baseret 
på gennemsnitsliggetiden for hele landet, og det er ikke fair, når det kan 
tage få dage at sælge en enværelseslejlighed i København og op til et par år 
at sælge i landdistrikterne, mener DF. Partiet foreslår derfor, at 
tidshorisonten i stedet beregnes på liggetiden i den enkelte kommune. 
</p><h1 class="bread-text-header ">
Liberal Alliance 
</h1><p><b>Lavere skatter og afgifter:</b> Liberal Alliance har tidligere fået 
Finansministeriets stempel for, at deres politik, der blandt andet har fokus 
på en fjernelse af topskatten, kan skabe 124.000 arbejdspladser i hele 
Danmark - herunder i udkantskommunerne. Det er ifølge landdistrikts- og 
ø-ordfører Leif Mikkelsen partiets vigtigste punkt for at hjælpe 
yderområderne. For når man skaber arbejdspladser uden for byerne, vil folks 
vandring mod byerne stoppe, mener Liberal Alliance. 
</p><p><b class="ext-link">ARBEJDSPLADSER</b><a class="embeddedlink" href="http://politiken.dk/indland/politik/ECE2530734/la-vi-kan-skabe-124000-jobs-paa-ti-aar/">LA: Vi kan skabe 124.000 jobs på 
ti år</a></p><p><b>Fjern registreringsafgiften:</b> De familier, der bor langt væk fra byerne, 
er ofte nødt til at have to biler. Derfor vil en fjernelse af 
registreringsafgiften give luft i budgettet og bedre biler til familier i 
udkantsområder, mener Liberal Alliance. 
</p><p><b>Offentligt-privat samarbejde for bedre internet:</b> Men Liberal Alliance 
vil også gerne gå på kompromis med den liberale politik, understreger Leif 
Mikkelsen. Partiet ønsker nemlig, at kommunerne skal blive bedre til at 
samarbejde med de virksomheder, der leverer bredbånds- og mobildækning, så 
kommunerne kan sikre, at det er den bedste løsning, der leveres - og ikke 
kun den, der er mest økonomisk fordelagtig for virksomheden. 
</p><h1 class="bread-text-header ">
SF 
</h1><p><b>Nemmere at låne penge:</b> At låne penge er afgørende for at købe et 
hus og udvide sin virksomhed, men det er alt for svært at få lov til at 
låne, hvis man ikke har det rigtige postnummer, mener SF's landdistrikts- og 
ø-ordfører Karina Lorentzen Dehnhardt. Derfor ønsker SF at lave et særligt 
realkreditinstitut for yderområderne, som enten skal fungere på 
markedsvilkår med en højere rente eller ved en understøttelse af staten. SF 
har tidligere fremsat forslag om et sådant realkreditinstitut, men kun 
Enhedslisten og Alternativet stemte for. 
</p><p><b>Flere skolebænke:</b> Når folk først har uddannet sig i København, 
flytter de ikke tilbage over Storebælt. Derfor skal uddannelsesbehovet i de 
forskellige regioner kortlægges, så det bliver muligt at oprette flere 
uddannelser uden for København, mener SF. 
</p><p><b>Mere fair udligningssystem:</b> Rigtig mange udkantskommuner er udfordret 
af, at der kommer flere ældre i takt med, at de unge flytter mod byerne. 
Derfor skal de kommuner, der er hårdest udfordret af de demografiske 
ændringer, kompenseres, på samme måde som København er blevet det for 
kommunens mange socialt udsatte, mener SF. 
</p><h1 class="bread-text-header ">
Enhedslisten 
</h1><p><b>Lettere at låne penge: </b>Enhedslisten vil ligesom SF gøre det 
nemmere for privatpersoner og erhverv at låne penge i udkantsområderne. 
Derfor ser partiet gerne, at staten opretter et pengeinstitut, der gennem en 
lidt dyrere landdistriktsobligation kan udstede lån. Konkret foreslår 
partiets landdistrikts- og ø-ordfører Lars Dohn, at staten overtager hele 
Vestjysk Bank, som den i dag ejer over 80 procent af aktierne i, og omdanner 
denne til en særlig landdistriktsbank, som man kender det fra blandt andet 
Norge og Island. 
</p><p><b class="ext-link">FORFATTERE:</b><a class="embeddedlink" href="http://politiken.dk/indland/ECE2655442/forfattere-thornings-loefter-til-udkanten-er-en-politisk-manoevre/">Thornings løfter til udkanten er en 
politisk manøvre</a></p><p><b>Lokal fødevareproduktion:</b> Enhedslisten ønsker at målrette 
landbrugsstøtten til økologisk og lokal fødevareproduktion. På den måde kan 
man omlægge landbruget fra store svinelandbrug til økologisk produktion i 
mindre enheder, hvor svinene ikke længere skal køres til Polen og Tyskland, 
men kan blive i lokalområderne og på den måde skabe arbejdspladser, mener 
partiet. 
</p><p class=" bl-elem"><b>Styrk de socialøkonomiske virksomheder: </b>Socialøkonomiske 
virksomheder, som ikke skal tænke på profit, kan være med til at skabe 
arbejdspladser for de personer, der har svært ved at komme ind på 
arbejdsmarkedet, mener Enhedslisten. Men det kræver, at man for eksempel 
laver en investeringsfond, som det regeringsnedsatte udvalg for 
socialøkonomiske virksomheder tidligere har foreslået, siger Lars Dohn. 
</p>	
</div>

</div></body></html>
