---
layout:     post
title: 	    "Politiet efter terrorangreb: Vi vil have register over overvågningskameraer"
post_author:	    Elías Christian Lundström
post_date:	    Wed, 18 Feb 2015 10:06:14 +0000
post_site:	    www.version2.dk 
post_link:	    http://www.version2.dk/artikel/politiet-efter-terrorangreb-vi-vil-have-register-over-overvaagningskameraer-78679?utm_medium=feed&utm_source=version2.dk&utm_campaign=it_nyheder
---
<html><body><div><section class="body"><p>Københavns Politi måtte bruge kostbar tid på at køre rundt på gaderne på Østerbro for at spotte offentlige overvågningskameraer under terrorangrebene i København i weekenden, hvor to civile blev dræbt og fem politimænd såret.</p>

<p>Politiet har ikke selv noget register over, hvor de forskellige overvågningskameraer befinder sig. Derfor er det »ønskværdigt«, at der oprettes et register over tv-overvågningsudstyr, så politiet lettere kan efterforske lignende sager i fremtiden ifølge Københavns Politis vicepolitiinspektør, Jens Møller Jensen. Det skriver <a href="http://politiken.dk/indland/fokus_danmark/fokus_terror/ECE2551118/ingen-kontrol-med-landets-500000-overvaagningskameraer/">Politiken</a>.</p>

<p>Efter at gerningsmanden havde forladt Krudttønden på Østerbro, hvor de første skyderier fandt sted, havde han tiltvunget sig en bil, som politiet efterfølgende fandt på Borgervænget.</p>

<p>Det var her, hvor politiet måtte bruge kostbar tid på at køre rundt i de tilstødende gader for at lede efter overvågningskameraer, som de kunne bruge til at identificere gerningsmanden.</p>

<p>»Sådan gør vi altid. Det er vi nødt til«, siger Jens Møller Jensen til Politiken.</p>

<h3>Overvågningskameraer spillede stor rolle i efterforskningen</h3>

<p><figure class="plugin right zoomable"><img data-original-image="http://www.version2.dk/sites/v2/files/overvaagningsbillede.jpg" src="http://www.version2.dk/sites/v2/files/styles/medium/public/overvaagningsbillede.jpg?itok=VkZMUg-x" alt=""/><figcaption>Billede af gerningsmanden taget med et overvågningskamera </figcaption></figure></p>

<p>Det lykkedes for betjentene at finde nogle overvågningskameraer på den nærliggende Kildevældsskolen, hvor gerningsmanden havde skiftet fra sin flugtbil til en taxa.</p>

<p>Herfra tog politiet kontakt til taxachaufføren, som kunne fortælle, at han havde sat gerningsmanden af ved Mjølnerparken på Nørrebro. Her måtte politiet igen bruge tid på at lokalisere nogle kameraer og få fat på ejeren af dem, så de kunne gennemse materialet.</p>

<p>Gerningsmanden befandt sig omkring Mjølnerparken mellem ca. kl. 16.15 og 16.37, men politiet fik først adgang til optagelserne omkring kl. 23.00.</p>

<p>Optagelserne viste blandt andet, hvordan gerningsmanden skiftede tøj.</p>

<p>Det var det samme tøj, han havde på, da han senere på natten vendte tilbage efter at have været inde i indre by, hvor han skød og dræbte Dan Uzan, der stod på vagt i den jødiske synagoge i Krystalgade.</p>

<p>Politiet anråbte gerningsmanden, da han vendte tilbage til sin bopæl i Mjølnerparken, hvorefter han skød efter politiet, som besvarede ilden og dræbte ham ifølge politiets oplysninger.</p>

<h3>Intet samlet register</h3>

<p>Der findes omkring 500.000 overvågningskameraer i Danmark, heriblandt 100.000 alene i København ifølge Politiken.</p>

<p>Folketinget afskaffede det daværende register over kameraerne i 2007, men oven på terrorangrebet er debatten rejst igen.</p>

<p>Når politiet skal bruge lang tid på at lokalisere kameraerne og kontakte ejerne, får det flere politikere til at interessere sig for et samlet register over overvågningsudstyret.</p>

<p>»Der er ingen tvivl om, at politiet ville kunne vinde tid, hvis der var en central oversigt med adresser og navne. Vi tager det op med (justits)ministeren, når der er faldet mere ro over efterforskningen af terrorsagen«, siger  Dansk Folkepartis retsordfører, Peter Skaarup, til Politiken.</p>

<p>Også Socialdemokraterne er klar til at diskutere muligheden for et register:</p>

<p>»Det er helt naturligt at tage en politisk debat om sådan et register oven på den brutale hændelse«, siger Socialdemokraternes retsordfører, Trine Bramsen til Politiken.</p>
  </section></div></body></html>
