---
layout:     post
title: 	    "S kræver store private bidrag modregnet støttebeløbet fra staten"
post_author:	    
post_date:	    Fri, 20 Mar 2015 10:05:02 +0100
post_site:	    politiken.dk 
post_link:	    http://politiken.dk/indland/politik/allenyheder/ECE2596115/s-kraever-store-private-bidrag-modregnet-stoettebeloebet-fra-staten/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
I de nært forestående forhandlinger om en ny ordning for støtte til de 
politiske partier vil Socialdemokraterne kræve en ny, uprøvet model i dansk 
sammenhæng: Partier, der modtager store private bidrag, skal modregnes i de 
støttebeløb, de får fra de offentlige kasser. 
</p><p>
Forslaget, der møder lodret borgerlig modstand, bliver fremført af 
gruppeformand Leif Lahn Jensen (S), der mener, at »hvis der er en større 
privat støtte, så skal der være en form for modregning i den offentlige 
del«. 
</p><p>
»Det er den linje, vi gerne vil lægge og går til forhandlinger med«, siger 
gruppeformanden og tilføjer, at det er afgørende for Socialdemokraterne, at 
en ny partistøtteordning skal forankres »så bredt politisk, som vi 
overhovedet kan lave det«. 
</p><h3>
V: Det vil afskaffe den private støtte 
</h3><div class="art-quote article-box">
<p class="quote"/>
<blockquote>
<p class="quote-txt">
</p><p>
Hvis der er en større privat støtte, så skal der være en form for modregning 
i den offentlige del
</p><p class=" bl-elem"/>

<p class="sender">
Leif Lahn Jensen (S) 
</p>
</blockquote>
</div><p>
Efter flere års kritik af de nuværende partistøtteregler for at være alt for 
uigennemskuelige nedsatte regeringen i fjor et ekspertudvalg med tidligere 
departementschef Bo Smith i spidsen. Udvalget ventes i næste uge at komme 
med et bud på en mere gennemskuelig model. Men med de socialdemokratiske 
krav om en modregningsmodel ligner det på forhånd en noget nær en umulig 
opgave at skabe den brede politiske forankring. </p><p>
De borgerlige partier, der traditionelt får større private donationer end de 
røde partier, siger nemlig fra. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/politik/ECE2582357/venstre-stiller-to-krav-til-mere-aabenhed-om-partistoette/">Venstre stiller to krav til 
mere åbenhed om partistøtte</a></p><p>
Gruppeformand Kristian Jensen (V) siger, at det »ikke er en blomst, der er 
groet i vores have«. 
</p><p>
»Det vil betyde, at man reelt ville afskaffe den private støtte og det har jeg 
ingen interesse i. Jeg har ingen ultimative holdninger til 
Socialdemokraternes krav, men jeg er meget uforstående over for, hvad det er 
for en model, Leif Lahn har forestillet sig«, siger Kristian Jensen. 
</p><h3>
K, LA og DF er skeptiske 
</h3><p>
Gruppeformand Brian Mikkelsen (K), hvis parti modsat Venstre var med i det 
seneste partistøtteforlig fra 1995, er enig i afvisningen og siger, at »man 
skader motivationen for, at man samler nogle penge ind«. Han nævner, at man 
i 1995 »gav hinanden håndslag på, at reglerne kun kan ændres, hvis man 
bliver enige om det«. 
</p><p><i class=" bl-elem">Det lyder, som om det bliver svært at få en bred aftale med jeres stemmer?</i></p><p>
»Ja, men jeg går ud fra, at de må have en kæmpe interesse i en bred aftale, så 
det ikke i et valgår ser ud, som om rød blok går ind og favoriserer en blok 
frem for en anden ved at lægge nogle restriktioner ned over og så vedtage 
det med snævert flertal. Det har vi i hvert fald aldrig gjort før«, siger 
Brian Mikkelsen. 
</p><p>
Gruppeformand Leif Mikkelsen (LA) har ikke fidus til en modregningsmodel. Det 
samme gælder Dansk Folkeparti. 
</p><p>
»Jeg er på forhånd skeptisk over for en sådan model. Vi må se, hvad de har 
tænkt sig, men det er ikke noget, der er blevet præsenteret for os«, siger 
gruppeformand Peter Skaarup (DF). 
</p><h3>
Mere åbenhed er målet 
</h3><p>
Til venstre side i Folketinget har Socialdemokraterne til gengæld umiddelbart 
grønt lys for en modregningsmodel. Og hverken SF eller Enhedslisten har fine 
fornemmelser i forhold til, om de borgerlige partier er med om bord. 
</p><p>
»Jeg mener generelt, at vi skal have mere åbenhed, og jeg vil gerne være med 
til at se på, hvordan vi stiller partierne mere lige, og så kunne man 
sagtens forestille sig en modregningsmodel. Det er en interessant tanke, som 
vi umiddelbart er positive over for«, siger gruppeformand Jonas Dahl (SF), 
der tilføjer, at en aftale, der først og fremmest skaber mere åbenhed om 
private donationer, er vigtigere end en bred aftale. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/politik/ECE2582048/udvalg-politikeres-hemmelige-cigarkasser-skal-aabnes/">Udvalg: Politikeres hemmelige 
cigarkasser skal åbnes</a></p><p>
Hos Enhedslisten er gruppeformand Stine Brix enig. 
</p><div class="art-quote article-box">
<p class="quote"/>
<blockquote>
<p class="quote-txt">
Det, der er det vigtigste for os, er, at vi får mere åbenhed
</p>
<p class="sender">
Camilla Hersom (R) 
</p>
</blockquote>
</div><p>
»Overordnet synes jeg, at hensynet til at sikre mere balance i, hvor meget 
støtte de forskellige partier har, det er et godt og vigtigt princip. Vi ved 
jo, at især Venstre, Liberal Alliance og de konservative får rigtig store 
beløb i privat partistøtte. Det giver en skævvridning rent demokratisk, hvis 
man ikke tager højde for det i partistøttesystemet«, forklarer hun og 
tilføjer, at det også er større åbenhed, der er første prioritet for 
Enhedslisten: </p><p>
»Og så vil vi også gerne være med til at kigge på en bedre balance. Det er 
ikke specielt vigtigt for os, om det er en bred eller smal aftale. Vi går 
efter et indhold, der er fornuftigt«. 
</p><h3>
Danmark vil stå alene 
</h3><p>
Det bliver økonomi- og indenrigsminister Morten Østergaards (R) job at forsøge 
at lande et forlig, hvilket altså på forhånd ligner en meget svær opgave. På 
forhånd har modkravet fra de borgerlige lydt, at så skal også indirekte 
bidrag fra eksempelvis fagbevægelsen til de røde partier gøres op i kroner 
og tælles med. Eksempelvis hvis fagbevægelsen laver kampagner for 
Socialdemokraterne i en valgkamp. 
</p><p>
Gruppeformand Camilla Hersom (R) slår fast, at det ikke er modregning, der er 
vigtigst for de radikale. 
</p><p>
»Det, der er det vigtigste for os, er, at vi får mere åbenhed«, siger hun. 
</p><p>
Ifølge et af medlemmerne af ekspertudvalget, lektor i statskundskab Karina 
Kosiara-Pedersen fra Københavns Universitet, vil Danmark med en 
modregningsmodel gå imod tendensen i resten af Europa. 
</p><p class=" bl-elem">
»Det vil Danmark i givet fald komme til at stå alene med«, siger hun. 
</p>	
</div>
</div></body></html>
