---
layout:     post
title: 	    "Sådan gør Vejdirektoratet den nye Storstrømsbro lækker for entreprenørerne"
post_author:	    Ulrik Andersen
post_date:	    Sun, 15 Feb 2015 13:00:00 +0000
post_site:	    ing.dk 
post_link:	    http://ing.dk/artikel/saadan-goer-vejdirektoratet-den-nye-storstroemsbro-laekker-entreprenoererne-174088
---
<html><body><div><section class="body"><p>Byggeriet af Farøbroerne i begyndelsen af 1980’erne. Så langt skal projektchef Niels Gottlieb fra Vej­direktoratet skue tilbage for at finde et byggeprojekt, der kan sammenlignes med det, han nu står over for: Byggeriet af en ny Storstrømsbro.</p>
			<p>»Det er det største og mest komplicerede broprojekt, vi har haft siden da. At der både skal være en vej og en bane, gør det i vores øjne til et meget usædvanligt projekt,« siger han.</p>
			<p>Vejdirektoratet er langtfra ubekendt med store projekter, men de seneste årtiers store broprojekter er blevet håndteret i særskilte projekt­organisationer under Sund &amp; Bælt.</p>
			<p>»Derfor havde vi brug for at få input til at skrue kontrakterne på dette projekt ordentligt sammen,« fortæller jurist Torkil Schrøder-Hansen.</p>
			<p>Han er fuldmægtig i afdelingen for udbud og leverandørstyring, som Vejdirektoratet oprettede i 2014 – netop for at kunne vælge de bedste udbudsformer til de enkelte projekter.</p>
			<h2>Femernprojekt en stor konkurrent</h2>
			<p>Vejdirektoratet har søgt råd og vejledning hos Sund &amp; Bælt, der har erfaring fra udbuddene af forbindelserne over Storebælt og Øresund. Men faktisk er Sund &amp; Bælts kommende projekt, Femernforbindelsen, også en alvorlig konkurrent.</p>
			<p>»Den nye Storstrømsbro skal bygges i en periode, hvor der kører et meget større projekt lige ved siden af. Derfor gælder det for os om, at gøre os lækre på markedet,« siger Niels Gottlieb.</p>
			<p><aside class="plugin right box">
			  Teknisk dialog</aside></p>
			<p>Som udgangspunkt er det tilladt for ordregivere at have teknisk dialog med leverandører inden udbuddet.</p>
			<p>Adgangen til at have teknisk dialog er nævnt i indledningen til udbudsdirektivet: ‘Inden de ordregivende myndigheder indleder en udbudsprocedure, kan de ved hjælp af en ‘teknisk dialog’ søge eller modtage rådgivning, der kan benyttes til at udarbejde udbudsbetingelserne, dog forudsat at en sådan rådgivning ikke har til følge, at konkurrencen forhindres.’</p>
			<p>At en virksomhed yder en offentlig myndighed rådgivning før udbuddet er ikke ensbetydende med, at virksomheden er udelukket fra at give tilbud på den udbudte opgave.
			</p>
			<p>Derfor valgte Vejdirektoratet at invitere til såkaldt ‘teknisk dialog’, før det egentlige udbud gik i gang.</p>
			<p>»Det primære formål er at få input til, hvordan udbuddet skal skrues sammen. Det giver os mulighed for at tilrette udbuddet, så rammerne ikke bliver for restriktive for totalentreprenørerne,« siger Torkil Schrøder-Hansen.</p>
			<p>»Sidegevinsten er, at vi får promoveret projektet over for verdensmarkedet tidligere, end vi normalt ville gøre.«</p>
			<p>Teknisk dialog øger imidlertid også risikoen for at blive anklaget for forskelsbehandling.</p>
			<p>»Så snart, vi begynder at tale med entreprenørerne, er der en risiko for, at nogle føler sig forskelsbehandlet. Derfor skal man være helt skarp på, at man ikke bagefter kan sige, at nogen har fået en fordel. Man skal virkelig være påpasselig med, at man ikke giver oplysninger til nogen, som andre ikke får,« siger Torkil Schrøder-Hansen.</p>
			<p>Vejdirektoratet overvejede at videooptage samtalerne med de otte entreprenørgrupper, der efter ansøgning blev udvalgt til at deltage i dialogen.</p>
			<p>»Men vi besluttede, at det ikke var nødvendigt. Vi skal have den troværdighed som bygherre, at vi ikke har sagt noget, der kan give nogen en fordel. Og hvis der alligevel kommer klager, må vi tage den derfra.«</p>
			<p>Fordi dialogen fandt sted, før Vejdirektoratet var begyndt at udforme udbudsmaterialet, kunne direktoratet dog slet ikke komme til at røbe fortrolige forhold, beroliger projektchef Niels Gottlieb.</p>
			<h2>Brug for et fortroligt rum</h2>
			<p>Dialogen tog udgangspunkt i en liste med emner, som Vejdirektoratet formulerede. Listen er blevet offentliggjort, så alle kan se den og give deres besyv med.</p>
			<p>Ved møderne deltog Vejdirektoratet, bygherrerådgiveren Cowi og entreprenørkonsortiernes repræsentanter. Der har været fuld fortrolighed om samtalerne. Resultatet var helt anderledes end på de traditionelle informationsmøder.</p>
			<p><aside class="plugin reference gallery"><a class="content boxshadow large" href="http://ing.dk/galleri/saadan-kan-den-nye-storstroemsbro-komme-til-se-ud-172461">
			    <img src="http://ing.dk/sites/ing/files/styles/w1120_reference_illustration/public/storstroemsbro_pylon_nedefra.jpg?itok=CmegBl1V" alt=""/></a>
			  
			</aside></p>
			<p>»På nogle informationsmøder er der slet ingen spørgsmål eller kommentarer. For os viser det, at der er brug for dette fortrolige rum, før entreprenørerne føler, at de kan tale frit,« siger Niels Gottlieb.</p>
			<p>Møderne handlede både om den kontraktmæssige udformning og broens design. Flere af entreprenørerne havde erfaringer fra store broprojekter og kunne derfor spotte forhold, der kan fordyre broen.</p>
			<p>»Et af de emner, der dukkede op, var tilslutningsfagenes længde. Vi har i VVM’en skrevet, at de skal være omkring 80 meter lange, og broens arkitektoniske udtryk ligger os meget sinde. Vi var indstillet på at være lidt fleksible med hensyn til længden, men nogle af entreprenørerne foreslog brofag på 60 meter.«</p>
			<p>De meget lange brofag kræver nemlig stor vanddybde at sejle på plads. Og da en stor del af Storstrømmen har lav vanddybde, kan metoden kun bruges på en mindre del af strækningen.</p>
			<p>»Det tog vi med tilbage til projektteamet, og det viste sig, at vi godt kunne være mere fleksible dér uden at gå på kompromis med broens udseende,« forklarer Niels Gottlieb.</p>
			<h2>Dialog om bro over Roskilde Fjord</h2>
			<p>Han er imponeret over udbyttet af samtalerne, som også handlede om ansvarsfordeling, en eventuel forlængelse af garantiperioden og arealbehov i anlægsfasen.</p>
			<p>»Vi er positivt overraskede over, hvor meget vi har fået ud af det. På nogle punkter fik vi bare at vide, at vi var på rette vej. På andre punkter har vi fundet ud af, at vi måske var ved at male os lidt for meget op i et hjørne.«</p>
			<p>Vejdirektoratet har allerede besluttet at bruge teknisk dialog på byggeriet af den nye bro over Roskilde Fjord. Men det er ikke alle projekter, det giver mening på, vurderer Niels Gottlieb:</p>
			<p>»Jeg vil mene, at man kun skal bruge teknisk dialog, hvis man står med et projekt, der er uden for ens kernekompetenceområde. Vi ville eksempelvis nok ikke bruge det i et traditionelt motorvejsudbud.«</p>
			<p>Dialogbegejstringen fortsætter imidlertid på Storstrømsbroen, hvor Vejdirektoratet vil tildele totalentreprenørkontrakten efter konkurrencepræget dialog.</p>
			<p>»På trods af udbyttet af den tekniske dialog er der fortsat en del tekniske og juridiske forhold, som vi ønsker at drøfte med de bydende virksomheder for at sikre, at vores ønsker og behov kan blive opfyldt inden for en acceptabel økonomisk ramme. Dette har vi mulighed for i et udbud med konkurrencepræget dialog,« forklarer Niels Gottlieb.</p>
		</section></div></body></html>
