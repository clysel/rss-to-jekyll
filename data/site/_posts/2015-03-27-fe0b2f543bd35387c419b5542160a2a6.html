---
layout:     post
title: 	    "Sådan finder man ud af, hvem der døde i Alperne"
post_author:	    
post_date:	    Fri, 27 Mar 2015 19:25:21 +0100
post_site:	    politiken.dk 
post_link:	    http://politiken.dk/magasinet/interview/ECE2606998/saadan-finder-man-ud-af-hvem-der-doede-i-alperne/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Svaret er kort og præcist. Det kommer uden tøven. Næsten maskinelt. Og det 
udpensler omfanget af den tragedie, der udspillede sig i De Franske Alper 
tirsdag formiddag, da en Airbus 320 med 150 personer ombord styrtede ned. 
Hvad der sker, når et fly rammer en bjergvæg med 700 kilometer i timen? 
</p><p>
»Så knuses flyvemaskinen og alt, der er i den«, siger Peter Juel Thiis 
Knudsen, vicestatsobducent på Retsmedicinsk Institut på Syddansk 
Universitet. 
</p><p>
Derfor er det et kompliceret arbejde, som de franske myndigheder er i gang med 
på bjergsiden. For hvordan giver man de pårørende en vished for, at deres 
søn, datter, mor, far, søster eller bror nu virkelig var ombord på den 
flyvemaskine? Hvordan knytter man spredte små rester af menneskeligt væv 
sammen med oplysninger om navne på passagerlisten og listen over medlemmer 
af besætningen? Og kan det overhovedet lade sig gøre at identificere alle, 
så der ikke sidder pårørende tilbage med en snert af håb om, at deres kære 
alligevel ikke var ombord på ulykkesflyet? 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00924/Identificering_af_o_924386" data-id="924386" data-imgtype="jpg" data-caption="Efter tsunamien i Sydøstasien i 2004 deltog Peter Thiis Knudsen i det enorme arbejde med at identificere de mange tusinde ofre. Foto: Martin Lehmann"/><p>
For at få svar på disse og andre spørgsmål har vi ringet til den danske 
retsmediciner Peter Juel Thiis Knudsen. Det er ikke specielt opløftende at 
læse overskrifterne på de publikationer, aktiviteter og presseklip, der er 
samlet på hans profilside hos SDU. »Skudlæsioner, eksplosions- og 
trykskader«, »Viden om drab« og »Dansk retsmediciner holdt nytår blandt 1200 
tsunami-ofre« står der blandt andet. Og så den overskrift, der minder om, at 
det er den vej, vi alle skal på et eller andet tidspunkt. Det er noget om 
formidling af forskning i massemedier. »Du skal dø«, står der med fed, blå 
skrift. 
</p><p>
Peter Juel Thiis Knudsen var leder af de danske retsmedicinere, der var med 
til at identificere danske ofre for tsunamien i Sydøstasien for godt 10 år 
siden. Han var med på det første hold, der afbrød juleferien, pakkede en 
kuffert og fløj af sted 29. december 2004. Han er medlem af ledelsen af den 
danske DVI, »Disaster Victim Identification«, som det hedder. Til hverdag 
arbejder han med at identificere ofre fra eksempelvis brande og andre 
ulykker, hvor det ikke er ligetil at fastslå, hvem der er omkommet. Han 
forklarer, at det er franske politifolk, som på bjergsiden leder efter 
rester af de omkomne. Bistået af læger og tandlæger indsamler gendarmerne de 
stumper, der kan være relevante for at identificere ofrene. 
</p><p>
»En politimand er ikke lægeligt uddannet og kan derfor have svært ved at 
vurdere om de ting, han finder, stammer fra et menneske«, siger Peter Juel 
Thiis Knudsen. 
</p><h3>
Tænder er vigtige 
</h3><p>
Først søger holdet på ulykkesstedet efter mere sammenhængende lig, hvor der 
kan være lægelige forandringer, som kan bruges til at afgøre, hvem de er. 
Det kan være tatoveringer, operationsar og den slags. Det kan også være en 
pacemaker, der faktisk for nylig i Danmark hjalp retsmedicinere til at 
identificere et brandoffer. Peter Juel Thiis Knudsen tør ikke sige, om der 
på åstedet i Frankrig findes større ligrester, men han forklarer, at holdet 
dernede kan være heldig at finde større dele af nogle af de personer, der 
sad bagerst flyet. Sammenstødet med bjergsiden er mest voldsom forrest i 
flyet, hvor hastigheden var 700 km/t. Men jo længere bagud i flyet, du 
kommer, jo lavere vil selve impacten være. 
</p><p>
»Flyet krøller sammen forfra, så man kan måske finde nogle mere intakte lig 
bagtil. Det ser dog ikke godt ud på billederne, vil jeg sige. Men man kan 
godt forestille sig, at der har siddet nogle bagi flyvemaskinen, som ikke er 
totalt fragmenterede. Vi har ført haft tilfælde med fly, der er fløjet ind i 
en bjergvæg i høj fart, hvor det lykkedes at finde mere sammenhængende 
legemsdele«, forklarer retsmedicineren. 
</p><p>
Holdet på jorden søger efter tre ting: Tænder, fingeraftryk og dna. Selv små 
stykker væv på få centimeter i diameter kan bruges til at finde dna. Nogle 
lande har nationale databaser med fingeraftryk – det har eksempelvis 
Spanien, som næst efter Tyskland mistede flest borgere i flystyrtet. Så hvis 
man for eksempel finder en uskadt hånd eller blot en finger, så kan det i 
sig selv være nok til at identificere en person. Problemet er, at man ikke 
på forhånd ved, om fingeren i sig selv vil være nok. Derfor er 
udgangspunktet, at man skal indsamle så meget materiale som overhovedet 
muligt. Tænder, kæber, knoglerester, muskelstykker og legemsdele. Alt fra 
menneskekroppen kan bruges i efterforskningen. Og alt kan i princippet 
anvendes til at afdække en dna-profil. Men især tænder er uvurderlige i 
opklaringsarbejdet. 
</p><p>
»Tænder er meget modstandsdygtige og er i sig selv velegnede til at 
identificere på. De er ikke så store, og man vil kunne finde mange. De er 
ikke forstøvede. Vi har adgang til rigtig gode oplysninger om folks tænder. 
Røntgenbilleder og andre oplysninger fra tandlæger om fyldninger, 
rodbehandlinger, knækkede tænder med mere«, siger Peter Juel Thiis Knudsen. 
</p><p>
Alle dele af ofrene, som findes på ulykkesstedet, bliver placeret i poser, 
lukket og fragtet ned fra bjerget. Her vil de blive anbragt på køl, så de 
ikke går i forrådnelse. Heldet er i den forbindelse med efterforskerne, da 
temperaturen oppe på bjerget er lav, så det genetiske materiale ikke forgår 
hurtigt. Men i dalen er det lunere, så materialet bliver anbragt i 
kølebokse, hvorefter det bliver kørt eller fløjet til de laboratorier, der 
skal stå for undersøgelserne. 
</p><h3>
Ingen garanti for identifikation 
</h3><p>
Men fundene på bjergsiden er kun den ene del af efterforskningen. Den anden 
del foregår i tæt samarbejde med de pårørende. For én ting er, hvad 
efterforskerne finder i det område, hvor flyet er styrtet ned. Noget helt 
andet er, at de skal matche fundene med de personer, der var ombord. Her er 
det igen tænder, fingeraftryk og dna, der kan hjælpe efterforskerne. 
Politifolkene indhenter tandkort og røntgenbilleder fra ofrenes tandlæger. 
De undersøger, om nogle af ofrenes fingeraftryk er tilgængelige i et 
forbryderkartotek eller i andre registre. Og de tager ud til vedkommendes 
hjem og indsamler fingeraftryk fra forskellige personlige ejendele. Det kan 
også være aftryk på rattet af den bil, som vedkommende kørte i lufthavnen 
med. Endelig leder de efter dna. Det kan for eksempel sikres fra ofrets 
tandbørste, fra en kam eller en børste. Nogle lande har – ligesom Danmark – 
navlestrengsblod fra alle personer født efter 1980, hvorfra der kan 
udtrækkes dna. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00924/net-flystyrt-dna-MF_924473" data-id="924473" data-imgtype="jpg"/><p>
Når efterforskerne har indsamlet materiale fra både ulykkesstedet og fra 
ofrenes liv inden ulykken, så begynder det store puslespil, der skal munde 
ud i, at de efterladte får en vished for, at de har mistet. Og om muligt 
give dem noget at begrave eller bisætte, så kisten ikke er tom for jordiske 
rester. 
</p><p>
Oplysningerne bliver samlet i et computerprogram, der finder de mest 
sandsynlige match. 
</p><p>
»Hvis du for eksempel finder en hel underkæbe, så tager du et røntgenbillede 
af kæben og sammenligner det med det røntgenbillede, du har indhentet hos 
ofrenes tandlæger. Så kan du finde et match. Men mindre kan også gøre det. 
Tænder kan være nok. Og hvis du ser på 9/11 angrebene, så er der eksempler 
på, at knoglestykker på ganske få centimeter har været nok til at 
identificere ofre«, siger Peter Juel Thiis Knudsen. 
</p><p>
Selv om et antal uidentificerede ofre på 150 kan lyde voldsomt, så har 
efterforskerne den fordel, at der er tale om en såkaldt lukket katastrofe. 
De ved, hvem der var ombord, og hvor mange. Så når de pågældende 150 er 
identificeret, er arbejdet slut. Terrorangrebet i New York var derimod en 
såkaldt åben katastrofe. Her vidste myndighederne ikke præcist, hvem som 
opholdt sig i bygningen, hvorfor efterforskningen trak ud. Der er stadig 
ofre derfra, som endnu ikke er identificeret. En anden åben katastrofe var 
flyet, der på grund af en terrorhandling styrtede ned ved Lockerbie i 
Skotland. Der havde man ganske vist passagerlister, men der omkom også 
personer på jorden, da flyet styrtede ned, så puslespillet var sværere at 
lægge. 
</p><p>
Når et sandsynligt match er fundet mellem væv på ulykkesstedet og en konkret 
persons identitet, så starter en lægelig og juridisk proces, der skal munde 
ud i en egentlig dødsattest. Først sender tandlægen fra 
efterforskningsholdet sin erklæring til det såkaldte Identifikationsråd, som 
består af blandt andet politi, tandlæger og patologer. De diskuterer, om 
vurderingen er korrekt. Hvis de blåstempler den, går erklæringen videre til 
de franske myndigheder, hvor politi og jurister tager den endelige 
beslutning. De stempler dokumenterne og underskriver en dødsattest. 
</p><p>
Selve juraen er vigtig i eventuelle spørgsmål om erstatning. Og hvis en 
efterladt vil gifte sig igen. 
</p><p>
»Når identifikationen er fastslået og godkendt, kan de omkomne udleveres til 
de pårørende. De får også tegnebog, smykker, vielsesringe og andre ting, der 
måtte være fundet på ulykkesstedet, og som efter identifikationen kan kobles 
til bestemte personer«, siger Peter Juel Thiis Knudsen. 
</p><p>
Det skal helst gå så hurtigt som muligt, men det skal fagligt være i orden. 
Retsmedicineren husker en sag fra tsunamien, hvor to ofre fra to forskellige 
lande blev forbyttet, det var ikke godt, men »de blev heldigvis byttet 
tilbage inden begravelsen«, siger han. 
</p><p>
»For de pårørende er det vigtigt hurtigt at få en klarhed. Indtil 
myndighederne har leveret et sikkert bevis på en identifikation, vil de 
pårørende klynge sig til det håb, at deres kære ikke var ombord på flyet 
alligevel. Det er menneskeligt helt forståeligt, men vi er nødt til at være 
sikre, så man ikke sender resterne af sted til et forkert land«, siger Peter 
Juel Thiis Knudsen. 
</p><p>
Hans bedste bud er, at identifikationen af ofrene for flystyrtet i De Franske 
Alper vil være afsluttet inden for tre måneder. Spørgsmålet er så, om alle 
pårørende vil få fred? Kan det lade sig gøre at identificere samtlige 150 
omkomne fra flight 4U9525 mellem Barcelona og Düsseldorf? Eller vil enkelte 
pårørende sidde tilbage i Tyskland, Spanien eller andre lande uden at få sat 
et punktum på deres personlige tragedie? 
</p><p>
Retsmediciner og vicestatsobducent Peter Juel Thiis Knudsen svarer: 
</p><p>
»Hvis efterforskerne finder dele fra alle 150 personer, så er det muligt og 
endda sandsynligt, at alle ofre bliver identificeret. Det er faktisk meget 
sandsynligt. Men. Og der er et men: Det er desværre ikke sikkert. Der er 
ingen garanti«. 
</p><p class=" bl-elem"><i class=" bl-elem">Publiceret 27. marts 2015</i></p>	
</div>
</div></body></html>
