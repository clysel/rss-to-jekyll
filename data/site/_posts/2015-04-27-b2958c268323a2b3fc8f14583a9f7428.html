---
layout:     post
title: 	    "Han vil have dig til at drikke øl af papirflaske"
post_author:	    15300
post_date:	    Mon, 27 Apr 2015 13:13:02 +0000
post_site:	    karriere.jobfinder.dk 
post_link:	    http://karriere.jobfinder.dk/artikel/han-vil-have-dig-til-drikke-oel-af-papirflaske-3052
---
<html><body><div><section class="body">
			<p>Forestil dig, at sommerens kolde pilsnere i fremtiden bliver serveret i flasker fremstillet af papir. Farvel til den gammelkendte grønne glasflaske og velkommen til et nyt bæredygtigt alternativ, Green Fiber Bottle. Det kan meget vel blive scenariet om ganske få år, hvis det lykkes for forskningsholdet bag Carlsbergs nye emballagesatsning at nå deres mål om at udvikle en 100 procent genanvendelig, økologisk og cirkulær ølflaske.</p>
			<p><a href="http://www.jobfinder.dk/jobs/?utm_source=Karrieresite&amp;utm_medium=Link&amp;utm_campaign=Se%20nyeste%20job?utm_source=Karrieresite&amp;utm_medium=Link&amp;utm_campaign=Se+job">Hold dig opdateret om de nyeste stillingsannoncer på Jobfinder</a></p>
			<p>Den danske ølgigant er gået i samarbejde med emballagevirksomheden EcoXpac og et hold forskere fra DTU om at skabe fremtidens ølflaske - af træfibre. En ambition, der ifølge Tim McAloone, professor på Institut for Mekanisk Teknologi, vil kunne revolutionere vores opfattelse af materiale og produktion:</p>
			<p>»Papirflasken er et forsøg på at lave noget radikalt anderledes. Vi vil have forbrugerne til at stille spørgsmålstegn ved, hvad der er normalt,« forklarer Tim McAloone, der forsker inden for produktudvikling, herunder miljøvenlig produktinnovation.</p>
			<p><figure class="plugin right zoomable"><img data-original-image="http://karriere.jobfinder.dk/sites/karriere/files/gfb.jpg" src="http://karriere.jobfinder.dk/sites/karriere/files/styles/w1120_media_right/public/gfb.jpg?itok=cV4Bq8s3" alt=""/><figcaption>DTU er sammen med Carlsberg og emballage-virksomheden EcoXpac ved at udvikle en ølflaske fremstillet af papir. Flasken er baseret på EcoXpacs arbejde med træfiberflasker, som ses på billedet. </figcaption></figure></p>
			<p>I modsætning til mange andre forskningssamarbejder, som Tim McAloone har deltaget i, er Green Fiber Bottle multidisciplinært og indtænker både produkt-, produktions- og markedsudvikling  - alt sammen med bæredygtighed for øje. Udfordringen består altså ikke blot i at skabe en genanvendelig papirflaske, men også at tænke ressourcebesparelse ind i produktionsprocesser og samtidig have forståelse for kundebehov og præferencer. Green Fiber Bottle skal gerne ende med at blive både producerbart og mainstream.</p>
			<p>Tim McAloone uddyber:</p>
			<p>»Det, der tænder mig allermest ved projektet, er, at Carlsberg er klar til at eksperimentere inden for både produkt og produktionsudvikling. Samtidig skal vi hele tiden have forbrugerne for øje. Vil forbrugeren for eksempel kunne leve med en grov overflade og hvis ikke, hvordan får vi så gjort overfladen så blank som muligt?«</p>
			<h2>Hvad med lyden?</h2>
			<p><a href="http://ing.dk/artikel/danske-opfindere-bag-nedbrydelig-flaske-af-genbrugspapir-169725">EcoXpac</a> har i flere år arbejdet på at udvikle en metode til at omdanne naturfibre til emballage, men samarbejdet med Carlsberg er kun i sin indledende fase. DTU er i disse dage ved at skrive kontrakter med tre ph.d’er, der skal tilknyttes Green Fiber Bottle, hver med deres forskningsområde. Forskningsteamet har været på udkig efter fagligt stærke forskere, der dog samtidig ‘kan løfte hovedet fra deres forskningsresultater og gå i dialog med erhvervslivet’, som Tim McAloone formulerer det.</p>
			<p>»Denne type forskningssamarbejde stiller store krav til forskerne om at kunne gå fra det abstrakte til det konkrete,« fortæller Tim McAloone.</p>
			<p>Samtidig bliver det DTU-forskernes opgave at sikre, at der er plads til den faglige fordybelse og undgå at eksperimenterne igangsættes, før teorien er gennemarbejdet. Og det kan vise sig at blive en udfordring med den tidsramme, der er sat for projektet. Green Fiber Bottle skal være færdigudviklet i 2018.</p>
			<p>»Når man samarbejder med industrien, skal man helst være færdig i går. Men det pres er vi vant til,« forklarer Tim McAloone.</p>
			<p>Forskerteamet skal blandt andet finde svar på, hvad papiremballagen betyder for ølsmagen, hvordan man sikrer en miljøvenlig lukkemekaniske, der kan modstå det høje kulsyretryk, samt hvordan man får skabt en form, der kan bruges til masseproduktion.</p>
			<p>Derudover er der selvfølgelig et særligt spørgsmål, der trænger sig på, når samtalen falder på øl i papirsflasker: <em>Hvad med lyden af det velkendte ‘kling’ fra glasflasken, som mange forbinder med den gode øloplevelse?</em></p>
			<p>»Det var faktisk et af de spørgsmål, jeg selv stillede til Carlsberg i begyndelsen af vores samarbejde. Deres erfaring er, at øltraditioner udvikler sig. Dåser siger jo heller ikke kling, og de er efterhånden blevet meget populære herhjemme,« fastslår Tim McAloone.</p>
		</section>
		  </div></body></html>
