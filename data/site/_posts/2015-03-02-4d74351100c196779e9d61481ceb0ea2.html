---
layout:     post
title: 	    "Her er Samsungs nye smartphone-satsninger: Galaxy S6 og S6 Edge"
post_author:	    Christian Loiborg
post_date:	    Mon, 02 Mar 2015 09:10:40 +0000
post_site:	    www.version2.dk 
post_link:	    http://www.version2.dk/artikel/her-er-samsungs-nye-smartphone-satsninger-galaxy-s6-og-s6-edge-90135?utm_medium=feed&utm_source=version2.dk&utm_campaign=it_nyheder
---
<html><body><div><section class="body"><p>Søndag præsenterede Samsung virksomhedens nyeste smartphone-flagskibe på Mobile World Congress i Barcelona: Samsung Galaxy S6 og Galaxy S6 Edge.</p>

<p>De to telefonmodeller er stort set ens - den største forskel er, at skærmen på Galaxy S6 Edge fortsætter ud over begge sider af telefonen.</p>

<p>Begge Samsung-telefoner har en 5,1 tommer Quad HD Super AMOLED-skærm. Med en opløsning på 2560x1440 pixels har telefonerne en pixeltæthed på hele 577 ppi. Det er markant højere end eksempelvis iPhone 6’s såkaldte retina-skærm, der har en pixeltæthed på 326 ppi.</p>

<p>Telefonerne har en ottekernet processor, der består af to 2,1 gigahertz og 1,5 gigahertz firekernede processorer. Hertil kommer 3 gigabyte DDR4 hukommelse. Telefonen understøtter LTE cat 6, der giver hastigheder på op til 300/50 megabit per sekund.</p>

<p>Kameraet lyder på 16 megapixels og f/1.9. Ifølge Samsung kan kameraet åbnes på mindre end et sekund - 0,6 sekunder. Frontkameraet har også en blændeåbning på f/1.9, men en opløsning på 5 megapixels.</p>

<h2>Stærkere metal end nogen anden - ingen #bendgate her?</h2>

<p>De nye S6-modeller bruger nu glas og metal, frem for plastik, der tidligere har været anvendt i forgængerne. Og ifølge Samsung er metallet, S6-telefonerne er pakket ind i, 50 procent stærkere end metallet i andre smartphones. Særligt Apples iPhone 6 Plus kom i modvind da det kom frem, at flere brugere havde oplevet at telefonen bøjede efter kort tid. Den såkaldte bendgate har efterfølgende vist sig ikke at være omfattende.</p>

<p>Tykkelsen er 6,8 mm og vægten henholdsvis 138 og 132 gram for S6 og S6 Edge. Til sammenligning er Apples iPhone 6 6,9 mm tyk med en vægt på 129 gram.</p>

<p>Batteritiden lyder ifølge Samsung på 11 timers LTE-taletid, 13 timers video og 49 timers musikafspilning. Men den helt store funktion er ikke batterilevetiden, men i stedet opladningshastigheden; Med blot 10 minutters opladning får telefonen fire timers batteritid, mens en fuld opladning tager 80 minutter. Telefonerne kan oplades med ledning eller med trådløs opladning.</p>

<p>Telefonerne lanceres den 11. april i Danmark. Begge enheder kommer med Android 5.0 Lollipop-styresystemet og fås med 32, 64 og 128 gigabyte lagringsplads. Prisen svinger fra 5.495 kroner for den mindste S6-model med 32 gigabyte lagringsplads til 8.495 kroner for den største S6 Edge-model med 128 gigabyte lagringsplads.</p>

<h2>Samsung udfordrer Apple</h2>

<p>Og så understøtter telefonerne Samsung Pay - en ny betalingstjeneste, der umiddelbart minder om konkurrenten Apple Pay: Kreditkortbetaling med telefonen ved hjælp af NFC. På samme måde som med Apple Pay indtastes ens kreditkortoplysninger, der herefter laves om til tokens med et unikt kreditkortnummer per enhed. Godkendelsen af betalinger foregår med en ny fingeraftrykssensor - på samme måde som med Apple Pay.</p>

<p>Ifølge Samsung vil deres løsning kunne bruges flere steder end nogen anden konkurrent. Det er dog uvist, helt præcist hvilke markeder, der er tale om - indtil videre er Apple Pay da også kun tilgængeligt for amerikanske kreditkortindehavere.</p>

<p>Samsung Pay adskiller sig fra konkurrenterne med en særlig teknologi til magnetstribeaflæsning. For mens mange moderne betalingskortterminaler understøtter NFC, er der fortsat mange terminaler, der kun understøtter brug af magnetstribekort. Ifølge <a href="http://mashable.com/2015/03/01/samsung-pay/">Mashable</a> har Galaxy S6-telefonerne en ledning indbygget bagerst på telefonen, der kan komme i kontakt med en magnetkortlæser og herefter emulere, at et kreditkort kører igennem læseren.</p>

<p>Foruden fingeraftrykslæseren har telefonerne en række sensorer, der integrerer Samsungs sundhedsfunktion S Health 4.0 med telefonen. Der er med andre ord stærk konkurrence til nogle af iPhone 6-modellens største funktioner: Apple Pay, Touch ID og Sundhed.</p>
  </section></div></body></html>
