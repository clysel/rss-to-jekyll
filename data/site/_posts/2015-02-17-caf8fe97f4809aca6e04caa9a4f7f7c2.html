---
layout:     post
title: 	    "Torsdag er der premiere på Politikens Fodboldmagasin "
post_author:	    
post_date:	    Tue, 17 Feb 2015 19:41:06 +0100
post_site:	    politiken.dk 
post_link:	    http://politiken.dk/sport/fodbold/ECE2550894/torsdag-er-der-premiere-paa-politikens-fodboldmagasin/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Når både Champions League og Superligaen lægger vinterpausen bag sig inden for 
få dage, kan det kun være en ekstraordinær god uge for fodboldelskerne. 
</p><p>
De engagerede diskussioner vil blusse op og blive tilført spændende nyt 
brændstof til Politikens læsere og i fremtiden også lyttere, når der torsdag 
er premiere på Politikens Fodboldmagasin som podcast - et ugentlig 
debatprogram i form af en lydfil, der kan downloades og lyttes til, når det 
passer den enkelte. 
</p><p><b>Ballast fra fodbold og journalistik</b></p><p>
Vært for programmet er 35-årige Martin Borre med en professionel 
fodboldkarriere som ballast. Han begyndte som ungdomsspiller i Brøndby og 
blev indlemmet i førsteholdstruppen uden dog at få kampe. Det fik Martin 
Borre til gengæld for Køge i 1. division og Superligaen, hvorefter det blev 
til fire år og 153 kampe på OB's superligahold, inden han skiftede til Start 
Kristiansand i bedste norske række. Karrieren på højeste plan sluttede i 
Superligaen for Vejle. 
</p><p>
Siden har Martin Borre uddannet sig til journalist. 
</p><p><b>En tur ind bag flosklerne</b></p><p>
»Ved at trække på de erfaringer fra karrieren på højeste niveau og 
journalistik, er det min ambition at tage Politikens brugere med et skridt 
bag de almindelige floskler og klicheer i både dansk og international 
fodbold«, siger Martin Borre med erkendelse af, at han kommer til at 
henvende sig til stærkt engagerede og indsigtsfulde lyttere. 
</p><p>
»Der er vel nærmest ikke noget, flere mennesker har en holdning til end 
fodbold. Det er det, fodbold lever af. Derfor er det også mit ønske at 
involvere de mange tilhængere ude i landet, samtidig med at jeg har 
kompetente gæster i form af spillere og trænere i studiet til at sætte de 
overfladiske resultater i perspektiv«, siger værten for Politikens 
Fodboldmagasin. 
</p><p><b>Debat om hierarkiet i fodbold</b></p><p>
I det første program er gæsterne assisterende landstræner Peter Bonde og den 
tidligere professionelle fodboldspiller Esben Hansen, der i dag er 
ekspertkommentator på Canal 8 og 9. De vil blandt andet debattere, hvad 
hierarkiet betyder for en spillertrup, men naturligvis også ugens kampe i 
Champions League og premieren i Superligaen. 
</p><p class=" bl-elem">
»Det handler om at give de meget vidende lyttere en overraskende vinkel på de 
kampe og hold, de kender så godt. Med kompetente gæster skal vi det berømte 
spadestik dybere end den løbende nyhedsformidling. Jeg vil gerne klæde 
Politikens lyttere på, så de kan komme med den bemærkning, der gør dem til 
den klogeste, næste gang vennekredsen diskuterer fodbold«, siger Martin 
Borre. 
</p>	
</div>
</div></body></html>
