---
layout:     post
title: 	    "Akademikere skal presses til at droppe pension forgyldt i kul og olie"
post_author:	    
post_date:	    Tue, 17 Feb 2015 06:00:14 +0100
post_site:	    politiken.dk 
post_link:	    http://politiken.dk/oekonomi/privatoekonomi/ECE2548888/akademikere-skal-presses-til-at-droppe-pension-forgyldt-i-kul-og-olie/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Seks pensionskasser for akademikere skal på deres generalforsamlinger i april 
tage stilling til forslag om at afvikle deres investeringer i kulselskaber. 
Forslaget indebærer også, at selskaberne skal forsøge at få de olie- og 
gasselskaber, de har investeringer i, til at afvikle deres mest risikable 
projekter. 
</p><p>
Det vil sige de projekter, hvor det er dyrest at udvinde olien og gassen, for 
eksempel dybhavsboringer eller tjæresand. Forslaget nævner i den forbindelse 
projekter, der kun er rentable ved en oliepris på over 95 dollars per tønde, 
hvilket er langt over den nuværende pris. 
</p><h3>
Tidligere forslag fik næsten halvdelen af stemmerne
</h3><p>
Forslagene vil blive stillet af nogle af pensionskassernes medlemmer, der også 
er med i initiativet Ansvarlig Fremtid, en del af den globale bevægelse for 
afvikling af investeringer i fossile brændsler. 
</p><p>
Sidste forår fik et forslag om at afvikle alle investeringer i kul-, gas- og 
olieselskaber inden udgangen af 2018 opbakning fra mellem 38 og 49 procent 
af de delegerede ved generalforsamlingerne i de tre pensionskasser DIP, JØP 
og MP. De omfatter henholdsvis civil- og akademiingeniører, jurister og 
økonomer samt magistre og psykologer. 
</p><p>
I år har Ansvarlig Fremtid på forhånd henvendt sig til bestyrelserne i de 
samme tre pensionskasser samt i Arkitekternes Pensionskasse, AP, 
Jordbrugsakademikernes og Dyrlægernes Pensionskasser, PJD, og Pensionskassen 
for teknikum- og diplomingeniører, ISP, for at søge deres opbakning til det 
mindre vidtgående forslag, som er omtalt ovenfor. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/ressourceoekonomi/ECE2545233/helveg-trodser-klimaadvarsel-nordsoeen-skal-suges-tom-for-olie/">Helveg trodser klimaadvarsel: 
Nordsøen skal suges tom for olie</a></p><p>
Bestyrelserne havde fået frist til i fredags til at svare. Foreløbig har ingen 
af bestyrelserne sagt ja til at støtte forslaget, men på et møde i weekenden 
besluttede Ansvarlig Fremtid, at det skal fremsættes i alle seks 
pensionskasser. 
</p><p>
På baggrund af stemmetallene på generalforsamlingerne sidste år havde 
Ansvarlig Fremtid håbet på mere opbakning fra bestyrelserne til dette mindre 
vidtgående forslag, siger Thomas Meinert Larsen fra Ansvarlig Fremtid. Han 
er selv medlem af Magistrenes Pensionskasse. 
</p><p>
»Vi har haft en dialog med bestyrelserne, og vi kan se, at flere af dem har 
flyttet sig. De har taget vores forslag alvorligt. Om de har flyttet sig 
nok, vil vise sig på generalforsamlingerne«, siger Thomas Meinert Larsen. 
</p><h3>
Sorte ressourcer skal blive i jorden, hvis klimamål skal nås
</h3><p>
Baggrunden for kampagnen mod investeringer i fossile brændstoffer er, at 
størstedelen af de kendte reserver af kul, olie og gas ifølge FN’s 
klimapanel ikke må udnyttes, hvis verden skal have en chance for at begrænse 
den globale opvarmning til 2 grader. 
</p><p>
Kampagnen har både en moralsk og en økonomisk dimension. Den sidste bygger på, 
at investeringer i fossile brændstoffer kan vise sig at være en meget dårlig 
forretning, hvis de alligevel ikke kan udnyttes fuldt ud af klimahensyn. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/ressourceoekonomi/ECE2534504/advarsel-pas-paa-de-firmaer-der-vil-forhale-den-groenne-dagsorden/">Advarsel: Pas på de firmaer, 
der vil forhale den grønne dagsorden</a></p><p>
Pensionskasser og andre investorer med en lang tidshorisont risikerer med 
andre ord at brænde inde med investeringer, der ikke giver noget afkast. 
</p><p class=" bl-elem">
For eksempel har kulaktier i de senere år været i nærmest frit fald. Nordea 
meddelte for nylig, at banken trækker sig ud af kul. Den statslige norske 
Oljefond har frasolgt sine aktiver i en stribe kul- og tjæresandselskaber, 
og i flere andre lande, ikke mindst USA, begynder fonde at droppe eller 
genoverveje deres fossile investeringer. 
</p>	
</div>
</div></body></html>
