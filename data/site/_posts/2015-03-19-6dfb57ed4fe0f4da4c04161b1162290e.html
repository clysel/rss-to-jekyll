---
layout:     post
title: 	    "Fifa: VM-finale i 2022 skal spilles 18. december"
post_author:	    
post_date:	    Thu, 19 Mar 2015 20:58:30 +0100
post_site:	    politiken.dk 
post_link:	    http://politiken.dk/sport/ECE2595854/fifa-vm-finale-i-2022-skal-spilles-18-december/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
VM-finalen i fodbold i 2022 skal spilles 18. december.
</p><p>
Det fortæller Fifas mediedirektør, Walter De Gregorio, efter at Fifas 
eksekutivkomité i dag har afholdt møde i Zürich.
</p><p>
Fifa meddeler desuden, at VM i 2022 er planlagt til at blive afviklet på 28 
dage, hvor slutrunden sædvanligvis spilles over lidt mere end en måned.
</p><p>
»Vi vil forsøge at gøre det på 28 dage. Nu skal vi til at have samtaler, 
særligt relateret til den internationale kampkalender«, siger Walter De 
Gregorio ifølge nyhedsbureauet Reuters.
</p><h3>
Skeptiske storklubber
</h3><p>
De europæiske storklubber har været meget skeptiske over at afvikle VM i 
november og december.
</p><p>
Det skyldes, at der på det tidspunkt er fuld gang i afviklingen af de 
nationale ligaer samt Champions League.
</p><p>
Når VM skal afholdes i november og december betyder det, at den internationale 
kampkalender skal ændres markant.
</p><p>
Ikke alle er dog utilfredse. Præsidenten for det franske fodboldforbund, Noel 
Le Graët, håber, at det kan betyde, at flere kampe fremover skal spilles om 
sommeren.
</p><p>
»Det er en god beslutning for spillerne. Jeg har altid været fortaler for at 
spille mindre om vinteren og mere om sommeren«, siger han.
</p><h3>
Usædvanligt VM skyldes Qatars ekstreme varme
</h3><p>
VM i 2022 finder sted i Qatar, og slutrunden skal usædvanligt for VM ikke 
spilles om sommeren.
</p><p>
Det skyldes det ekstremt varme klima i Qatar om sommeren.
</p><p class=" bl-elem">
Der har været gættet på mange datoer for finalen, og blandt andet har den 23. 
december været nævnt som en mulighed. Det har Fifa dog tidligere afkræftet.
</p>	
</div>
</div></body></html>
