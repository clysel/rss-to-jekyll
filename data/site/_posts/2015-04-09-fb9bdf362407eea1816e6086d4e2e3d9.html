---
layout:     post
title: 	    "Fakta: Sådan forløb 9. april 1940"
post_author:	    
post_date:	    Thu, 09 Apr 2015 08:53:46 +0200
post_site:	    politiken.dk 
post_link:	    http://politiken.dk/kultur/ECE2620403/fakta-saadan-forloeb-9-april-1940/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Det stod klart, at noget grimt var under opsejling. 
</p><p>
Men da partilederne mødtes til krisemøde på Christiansborg om aftenen 8. april 
1940, var formodningen, at angrebet ville blive rettet mod Norge, og at kun 
støttepunkter i Danmark ville blive berørt undervejs. 
</p><p>
Regeringen under ledelse af den socialdemokratiske statsminister og landsfader 
Thorvald Stauning og den radikale leder og udenrigspolitiske veteran, 
udenrigsminister P. Munch var enige med lederne fra Venstre og Konservative 
om, at der ikke var andet at gøre end at se tiden an. 
</p><p>
Kun en enkelt, Socialdemokratiets politiske ordfører, professor Hartvig 
Frisch, stillede det spørgsmål, som siden blev så påtrængende: »Hvordan vil 
det blive bedømt ude i verden, når vi ingen modforanstaltninger træffer, og 
hvorledes vil det stille vort land i fremtiden?«. Han fik intet svar. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/debat/profiler/lidegaard/ECE2616717/derfor-takkede-frihedsraadet-nej-til-medaljer/">Derfor takkede Frihedsrådet 
nej til medaljer</a></p><p>
Politikerne mente, at alt var at foretrække frem for en krig med Tyskland. De 
frygtede, at Hitlers krigsmaskine ikke alene ville knuse enhver modstand, 
men også ville udslette Danmark som selvstændigt land, sådan som det netop 
var sket med Polen – og havde været på nippet til at ske med Finland. 
</p><p>
I forhold til den udsigt var en trods alt mere beskeden ydmygelse det mindre 
onde. 
</p><p>
Af samme grund blev der ikke foretaget en generalmobilisering af de danske 
styrker, og selv om enhederne i Sønderjylland var sat i alarmberedskab og 
havde fået udleveret skarp ammunition, var der ingen samlet beredskabsplan 
for at samle styrkerne eller forstærke de stillinger, der i givet fald 
skulle forsøge at standse en tysk fremmarch. Søværnet og kystbatterierne var 
ikke i en bedre forfatning. 
</p><p>
Stauning havde allerede i sin nytårstale gjort befolkningen klart, at Danmarks 
stilling »umuliggør alle forestillinger om et effektivt krigsberedskab«. 
Neutraliteten ville blive »bevogtet«, men det var udelukket »at tage kamp op 
imod de magter, som kan tænkes at stå kampberedte over for Danmark«. 
</p><p>
Tydeligere syntes regeringen ikke, den kunne sige, at Danmark hverken kunne 
eller ville kaste danske styrker ud i en udsigtsløs kamp for at bremse et 
overmægtigt tysk angreb. Det var den forståelse, partilederne tilsluttede 
sig 8. april om aftenen – inden de gik hjem i seng. 
</p><h3>
Den korte kamp 
</h3><p>
Næste morgen kl. 04.15 iværksatte Tyskland militærhistoriens første 
kombinerede land-, sø- og luftangreb, der med overvældende styrke samtidig 
rettede sig mod store dele af Danmark. 
</p><p>
Grænsen i Sønderjylland blev i hele sin udstrækning overskredet af tyske 
tropper. Få minutter senere blev tropper landsat på strategiske punkter ved 
Gedser, Korsør, Nyborg og ved Lillebæltsbroen. 
</p><p>
Faldskærmstropper blev kastet ned ved Storstrømsbroen og ved Aalborg, hvis 
lufthavn af hensyn til fremstødet videre mod Norge var et hovedmål for 
aktionens første dag. 
</p><p><b class="ext-link">LÆS KRONIKEN </b><a class="embeddedlink" href="http://politiken.dk/debat/kroniken/ECE2620533/nogen-maatte-have-skylden-for-9-april/">Nogen måtte have skylden for 9. 
april</a></p><p>
Samtidig sejlede troppetransportskibet ’Hansestadt Danzig’ gennem 
minespærringerne i indløbet til Københavns Havn og forbi Middelgrundsfortet 
for uhindret at lægge til ved Langelinie, hvor en forstærket 
infanteribataljon blev landsat. 
</p><p>
Et kvarter senere havde den bemægtiget sig Kastellet, hvor den danske 
generalkommando havde sæde. Tyskland havde med en enkelt bataljon besat den 
danske hovedstad, bogstaveligt talt inden de danske militære 
øverstkommanderende havde fået bukserne på. Kun ved Amalienborg satte 
livgarden sig til modværge. 
</p><p><span class="img-contimg-fl-center"><img class="image inlineLightBox" src="http://multimedia.pol.dk/archive/00926/WWII_Denmark_926681y.jpg" alt="" border="0"/><span class="caption"><span class="f-img-caption">Tyskerne 
</span>indtager Danmark d. 9. april 1940. (AP foto)</span></span></p><h3>
Det tyske ultimatum 
</h3><p>
Straks efter at den militære aktion var indledt, meldte Tysklands gesandt sig 
på udenrigsminister P. Munchs privatadresse på Øster Allé i København. Her 
overrakte gesandten en tysk note med et klart ultimatum: 
</p><p>
»Rigsregeringen overtager hermed, så længe denne krig varer, beskyttelsen af 
Kongeriget Danmark (...). De tyske tropper betræder ikke dansk jord i 
fjendtligt øjemed. Den tyske overkommando har ikke til hensigt at benytte de 
af de tyske tropper besatte punkter som operationsbasis i kampen mod England 
(...). Rigsregeringen venter derfor, at den kongelige danske regering og det 
danske folk vil vise forståelse for den tyske aktion og ikke møde den med 
nogen art af modstand. Enhver modstand (...) vil af de indsatte tyske 
stridskræfter blive brudt med alle midler og kun føre til blodsudgydelser, 
fuldstændig uden nytte. (...) Rigsregeringen erklærer over for den kongelige 
danske regering, at Tyskland ikke har til hensigt ved sine foranstaltninger, 
hverken nu eller for fremtiden, at antaste kongeriget Danmarks territoriale 
integritet eller politiske uafhængighed«. 
</p><p>
Munch protesterede indstændigt og sagde, at han ikke alene kunne påtage sig 
ansvaret for, hvordan Danmark forholdt sig. Han ilede til Amalienborg. 
</p><div class="art-quote article-box">
<p class="quote"/>
<blockquote>
<p class="quote-txt">
Det afgørende spørgsmål var, hvor længe der skulle kæmpes. Om kampens udfald 
herskede ingen tvivl.
</p>
</blockquote>
</div><p>
Klokken 05.30 mødtes på Amalienborg de, der skulle tage stilling til Danmarks 
skæbne: blandt dem Christian X, kronprins Frederik, statsminister Stauning, 
udenrigsminister Munch, forsvarsminister Alsing Andersen, chefen for hæren, 
generalløjtnant Prior, og søværnets chef, admiral Rechnitzer.</p><p>
Det afgørende spørgsmål var, hvor længe der skulle kæmpes. Om kampens udfald 
herskede ingen tvivl. 
</p><p><b class="ext-link">LÆS DEBAT </b><a class="embeddedlink" href="http://politiken.dk/debat/ledere/ECE2587910/fri-os-for-den-forlorne-dyrkelse-af-krigen/">Fri os for den forlorne dyrkelse 
af krigen</a></p><p>
Kun generalen talte for, at man af hensyn til bedømmelsen i udlandet måtte 
fortsætte »kampen til det sidste uden hensyn til Resultatet«. Alsing 
Andersen, P. Munch og Rechnitzer anbefalede at standse kampene øjeblikkelig, 
idet som forsvarsministeren sagde: 
</p><p>
»Den form for mod, der i den nuværende situation er brug for, er at se de 
hårde kendsgerninger i øjnene og handle derefter. Man må regne med, at der 
er kæmpet en fuldstændig ulige kamp i snart halvanden time i Sønderjylland. 
Der kæmpes her i byen og måske andre steder. Hvis man mener, at resultatet 
er givet, bør man efter min mening spare flere ofre, og jeg er i denne 
situation rede til at tage mit medansvar herfor«. 
</p><p>
Da også kongen tilsluttede sig dette synspunkt, var sagen afgjort. Klokken 6 
udgik meddelelse herom til den tyske gesandt og til de militære enheder, men 
på grund af elendige og utidssvarende kommunikationslinjer nåede ordren om 
at indstille skydningen først efter flere timer frem til de sidste enheder i 
Sønderjylland. 
</p><p>
Her og ved Amalienborg faldt ved morgenens træfninger 16 mand, mens 23 
såredes. 
</p><p>
Besættelsen var en kendsgerning, inden solen stod op. 
</p><h3>
Regeringens svar 
</h3><p>
Da regeringen mødtes klokken 07.00, slog P. Munch fast, at hans og Staunings 
bestræbelse på at holde Danmark uden for krigen var slået fejl. Han tilbød 
at træde tilbage med en slet skjult opfordring til Stauning om at gøre det 
samme. 
</p><p>
Det modsatte resten af ministrene sig, og det blev hurtigt klart, at problemet 
i den hårde klemme ikke var at få ministrene til at gå, men at få dem til at 
blive og påtage sig ansvaret. De nåede frem til, at der burde dannes en 
national samlingsregering med tre ministre fra Venstre og Konservative. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/kultur/filmogtv/filmanmeldelser/ECE2583681/dansk-krigsfilm-vaerner-flot-om-den-voldsomme-virkelighed/">Dansk krigsfilm værner flot om 
den voldsomme virkelighed</a></p><p>
Klokken 12.30 mødtes Stauning med repræsentanter for de to oppositionspartier, 
som han tilbød hver tre ministerposter til navngivne, ledende 
partimedlemmer, som han skønnede ville stille sig positivt til tanken, og 
som samtidig havde tyngden til at tegne de to partier, der bestemt ikke var 
begejstrede ved tanken om at påtage sig et medansvar. 
</p><p>
Manøvren lykkedes. Efter stormfulde gruppemøder i de to partier, gav Venstre 
og Konservative kl. 15 tilsagn om at træde ind i regeringen. Selv om der var 
høj søgang i begge grupper, var der blandt de fire demokratiske partier 
opnået fodslag udadtil og en form for fælles ansvar indadtil. 
</p><p>
Denne politiske grundkonstruktion kom til at holde helt frem til efter 
befrielsen. 
</p><h3>
De tre løfter fra 9. april 
</h3><p><span class="img-contimg-fl-right"><img class="image inlineLightBox" src="http://multimedia.pol.dk/archive/00926/9__april33_926746w.jpg" alt="" border="0"/><span class="caption"><span class="f-img-caption">Velkomst. 
</span>Et tysk propagandafoto fra invasionen, hvor tyske soldater ses i munter samtale med danske piger. Foto: Ullstein Bild</span></span></p><p>
P. Munchs svarnote til det tyske ultimatum kom til at danne grundlag for den 
politik, de demokratiske politikere førte resten af besættelsen. De lagde 
afgørende vægt på, at svaret ikke antydede, at der var indgået nogen form 
for aftale med besættelsesmagten: 
</p><p>
»Den danske regering har under den givne situation besluttet sig for at ordne 
forholdene her i landet under hensyntagen til den stedfundne besættelse. Den 
nedlægger en alvorlig protest mod denne krænkelse af Danmarks neutralitet«. 
</p><p>
Ordene er vejet på en guldvægt. Den danske regering havde selv truffet sin 
beslutning om at indordne sig under det forhold, at landet var besat. »Under 
den givne situation« var regeringens måde at sige på, at betingelsen var, at 
tyskerne overholdt deres tre løfter: Om at grænsen lå fast. 
</p><p>
Om at den folkevalgte regering kunne fortsætte, underforstået uden deltagelse 
af de danske nazister. Og om at landet forblev neutralt og ikke blev trukket 
ind i krigen på tysk side. 
</p><p>
Lige så vigtigt var det, som var udeladt. Ikke et ord om, at Danmark havde 
været i krig, eller om, at landet ikke længere var neutralt. 
</p><p>
Det danske svar lagde grunden til samarbejdspolitikken de følgende fem år, 
forankret i en stædig insisteren på, at Danmark fortsat var både suverænt og 
neutralt. Begge dele var naturligvis en fiktion. Men pointen var, at 
Tyskland så sin egen interesse i at opretholde netop den fiktion. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/kultur/boger/faglitteratur_boger/ECE2602018/ny-billedbog-om-den-tyske-besaettelse-er-stor-som-et-kaffebord/">Ny billedbog om den tyske 
besættelse er stor som et kaffebord</a></p><p>
Derved havde Danmark spillet sig et kort i hænde, så regeringen havde nogen 
modvægt i de følgende års tovtrækkeri med besættelsesmagten. 
</p><p>
Indrømmelserne blev som bekendt mange og ydmygende, og det økonomiske samvirke 
med Nazityskland især i de første år mere aktivt, end vi holder af at tænke 
på. 
</p><p>
Men der var også grænser, regeringen aldrig overskred. 
</p><p>
Diskussionen, om Danmark gik for langt, har været intens siden 9. april 1940. 
Det samme har uenigheden, om der var noget, vi kunne og skulle have gjort 
for at undgå ydmygelsen. 
</p><p class=" bl-elem">
Tværs gennem uenighederne var alle efter befrielsen i 1945 enige om én ting: 
Danmark skulle aldrig mere opleve en 9. april. 
</p>	
</div>

</div></body></html>
