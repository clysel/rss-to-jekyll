---
layout:     post
title: 	    "Tag med til oldtidskundskab i 3.g.: Platon er »lidt nedladende« over for demokratiet"
post_author:	    
post_date:	    Thu, 19 Feb 2015 07:57:13 +0100
post_site:	    politiken.dk 
post_link:	    http://politiken.dk/kultur/ECE2553378/tag-med-til-oldtidskundskab-i-3g-platon-er-lidt-nedladende-over-for-demokratiet/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Det er tirsdag morgen, og en række forhold vedrørende Den Peloponnesiske Krig 
mellem Athen og Sparta er ved at blive vendt i lokale D1-02 på Gefion 
Gymnasium i København. 
</p><p>
431-404 f. Kr. er længe siden, men flere af de oldgamle problemstillinger og 
tanker minder om noget, som man også slås med i dag. 
</p><p>
Derfor er det ikke så underligt, at der cirka et kvarter inde i undervisningen 
er en elev, der rækker hånden i vejret: 
</p><p>
»Må jeg lige spørge: Er det her personer, som historisk har eksisteret?«. 
</p><p><b class="ext-link">SEKS HJERTER </b><a class="embeddedlink" href="http://politiken.dk/kultur/boger/ECE2552590/seks-hjerter-platons-samlede-vaerker-faar-smukt-punktum-og-finale/">Seks hjerter: Platons samlede værker 
får smukt punktum og finale</a></p><p>
Lektor Nanna Roe Nissen, som underviser disse 3. g'ere i oldtidskundskab, 
svarer med et spørgsmål: 
</p><p>
»Ja, men hvor har vi den viden fra?«. »
</p><p>
»Er det ikke en eller anden konge, der har skrevet det?« 
</p><p>
»En konge er måske lige voldsomt nok, for Athen var ikke et kongedømme, men et 
demokrati. Thukydid (ca. 460-400 f. Kr.), hed han, og han var filosof«. 
</p><h3>
Platons forfatterskab er »enormous«
</h3><p>
En af de personer, hvis eksistens næsten er for god til at være sand, er 
Platon (427-347 f. Kr.), og da samtalen i klassen er drejet ind på ham, er 
han svær at slippe, og de næste 70 minutter handler om ham. 
</p><p>
Nanna Roe Nissen introducerer ham: Platon var ikke historiker, siger hun, men 
filosof, og bortset fra hans evne til at tænke, er der det gode ved ham, at 
hans forfatterskab er »enormous, og det er velbevaret«. Hun fortæller om 
Platons gode ven og læremester Sokrates (469-399 f. Kr.), som blev dømt til 
døden af en folkedomstol i Athen. Og om Platons kvababbelser over Athens 
demokrati. 
</p><p>
»Det er det der med, at alle kan tage ordet, der generer Platon«, siger hun. 
</p><p>
Hun fortsætter: »Demokratiet får ikke mange pæne ord med på vejen af Platon. 
Hvad synes I om den tone, han bruger, når han taler om demokratiet?«. 
</p><p>
»Jeg synes, at det er lidt nedladende«, siger Holger, og det var vist 
nogenlunde det ord, læreren fiskede efter. 
</p><p>
Platon er interesseret i en anden slags stat, hvor borgerne er inddelt i tre 
grupper: lederne, vogterne og producenterne. Og pludselig bliver Platon 
ekstremt vedkommende, fordi det samfund, han ser for sig, er »bæredygtigt«. 
</p><p>
»Et bæredygtigt samfund, hvor der ikke er madspild. Er det ikke sådan noget, I 
går ind for«, spørger læreren. 
</p><p>
Der er ret mange fingre i vejret. Abdullahi, som sidder på bageste række, får 
ordet. 
</p><p>
»Det minder om planøkonomi«, siger han. 
</p><p>
Læreren foretager en elegant retningsbestemt tæmning: »Planøkonomisk? Så det 
kunne være, at Platon var lidt kommunistisk anlagt? Vi får se, når vi 
begynder at læse ' Staten'«. Indtil videre har klassen først og fremmest 
læst i bogen ' Kilder til demokratiet i Athen', men da Nanna Roe Nissen kom 
ind i lokalet, skubbede hun på en rullevogn fuld af lyseblå ' Staten - 
Platon i udvalg', og når timen er tilendebragt, får alle et eksemplar til 
låns. 
</p><h3>
Platon leverer varen 
</h3><p>
På Gefion Gymnasium tager de Platon temmelig seriøst. Alle klasser har 
oldtidskundskab i i 2. eller 3. g, og alle oldtidskundskabselever læser 
Platon. Den ene retning på gymnasiet, som har græsk og latin, kommer også 
til at læse Platon. 
</p><p>
På Gefion hedder studielederen i filosofi Paul Bridgwater. Da vi spørger ham, 
hvorfor Platon er relevant i dag, svarer han med fem punkter på et stykke 
papir: 
</p><ul><li>'Kend dig selv' (som Sokrates citerer og bruger fra ordsproget fra Delfi) er 
et nødvendigt korrektiv til ' Skab dig selv' (postmodernitetens syn på 
selvet). </li><li>Tilsvarende er Platons idé om, at ' viden erkendes' et nødvendigt korrektiv 
til den moderne idé om, at ' viden produceres'. </li><li>Den grundtanke, at unge mennesker har ansvaret for at skabe sig selv, og at 
viden er et produkt, giver dem et kolossalt ansvar for, at deres eget 
liv lykkes. Det kan være med til at stresse dem. </li><li>Platon diskuterer en mulig erfaring af ' en anden virkelighed' - noget, som 
mange unge mennesker er optaget af i fiktionsform, fra ' Mio, min Mio' 
til ' Harry Potter'. </li><li class=" bl-elem">Mange unge mennesker er mistroiske over for pragmatisme. De vil gerne have 
politikere og voksne, der holder, hvad de lover. De vil gerne have en 
tro på, at idealer som kærlighed, det gode, sandhed og skønhed har en 
værdi i sig selv. De er trætte af spin, vinkler og positionering. Her 
er Platons Sokrates vigtig, for Sokrates' opgør med sofisterne har 
klare paralleller til den måde, unge mennesker kan blive fed up med 
spin. </li></ul><h3>
Op med poterne 
</h3><p>
»Søde venner, op med poterne«, siger læreren i lokale D1-02. 
</p><p>
Dialogen om Platon flyder ellers udmærket, og der opstår umærkeligt 
paralleller til vores tid og styreform. 
</p><p>
En af fordelene ved et demokrati er, at det er rummeligt, er der enighed om. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/kultur/boger/ECE2549807/forsker-ikon-platon-er-imidlertid-en-rigtig-lurendrejer/">Forsker-ikon: »Platon er 
imidlertid en rigtig lurendrejer«</a></p><p>
Men når Platon var loren ved demokratiet, er det, fordi demokrati ofte opstod 
i kølvandet på et oprør eller en krig, og krig fører altid »en eller anden 
form for umoral med sig«, siger Nanna Roe Nissen. 
</p><p>
»Det har Platon øje for, fordi hans gode ven Sokrates måtte lade livet for 
demokratiet«. Sokrates holdt selv sin forsvarstale for de 501 dommere i 
folkedomstolen, og selv om han naturligvis ikke var enig i dommen, bøjede 
han sig for den, fordi det var demokratiets stemme, der talte. 
</p><p>
Det brød Platon sig ikke om, og det var derfor, han mente, at samfundet skulle 
inddeles i de tre nævnte grupper. 
</p><p>
»Jeg ved ikke, om jeg ville have syntes om Platons samfundsmodel«, siger 
læreren, og man fornemmer, at der er et spørgsmål under opsejling: »Er den 
ikke lidt elitær?«. 
</p><h3>
Ytringsfrihed og ansvar 
</h3><p>
Et af fundamenterne i det athenske demokrati var frisproget, muligheden for at 
sige, hvad man ville, det var en vigtig del af den personlige frihed. 
</p><p>
»Frisprog - hvad forstår I ved det«, spørger læreren? 
</p><p>
»Ytringsfrihed«, svarer Katja. 
</p><p>
»Ytringsfrihed. Sådan er det faktisk også oversat i den nye oversættelse. Hvad 
ligger der i ytringsfrihed?«. 
</p><p>
»At der ikke er nogen regler«, foreslår en anden pige. 
</p><p>
»Så man må gerne sige fuck og sådan noget?«, siger læreren. 
</p><p>
»Frisprog er en ikkeakademisk måde at formulere sig på«, siger Abdullahi. 
</p><p>
Holger supplerer: »Ytringsfrihed handler om, at man må sige, lige hvad man 
vil, bare man tager ansvar for det bagefter«. 
</p><p class=" bl-elem">
En nævner »det senmoderne samfund«, en anden taler om, at Platons tanker kan 
overføres til række andre »sociale arenaer«. Lektor Nanna Roe Nissen 
tilføjer, at hun, der normalt bare underviser i oldtidskundskab, latin og 
dansk, også har lært noget samfundskundskab af eleverne.
</p>	
</div>
</div></body></html>
