---
layout:     post
title: 	    "Matti Breschel reddede æren, da superstjernen gik ned med et brag"
post_author:	    
post_date:	    Fri, 27 Mar 2015 19:09:22 +0100
post_site:	    politiken.dk 
post_link:	    http://politiken.dk/sport/cykling/ECE2607915/matti-breschel-reddede-aeren-da-superstjernen-gik-ned-med-et-brag/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>Bedst som alt tegnede til en gevaldig opmuntring for Tinkoff-Saxo i dagens WorldTour-løb E3 Harelbeke, ramtes det kriseplagede russiske mandskab af en ny bragende nedtur.</p><p>Holdets slovakiske supertstjerne Peter Sagan havde sammen med tjekken Zdenek Stybar (Etixx-Quick Step) og waliseren Geraint Thomas (Sky) etableret det afgørende fremstød, og alt var lagt op til, at den spurtstærke Sagan stod på tærsklen til en gentagelse af sidste års triumf i det belgiske arrangement.</p><p>Men da Geriant Thomas forcerede med cirka 4 km tilbage, gik den 25-årige slovak ned med et brag – næsten på samme måde, som det oplevedes i begyndelsen af måneden i det italienske Strade Bianche, hvor han angreb meget tidligt, men ikke havde kræfter til at føre satsningen til ende.</p><h3>Breschel spurtede sig til sjetteplads</h3><p>Således også i dag. Mens den olympiske guldvimnder på bane Geraint Thomas støt og roligt skruede op for tempoet og holdt hjem til karrierens fornemste landevejssejr, klappede Peter Sagan fuldstændig sammen og kunne end ikke matche Zdenek Stybar i kampen om andenpladsen.</p><p>Tværtimod sakkede rigmanden Oleg Tinkovs kostbare nyerhvervelse langt agterud, og i stedet var det op til danske Matti Breschel, at redde holdets ære rent resultatmæssigt.</p><p>Eftersom Breschel var låst af Sagans offensiv og således først kom ind i billedet i kampen om topplaceringerne på et sent tidspunkt, var det et mere end godkendt facit, at danskeren formåede at besætte sjettepladsen.</p><h3>Sagan sluttede på 30.-pladsen</h3><p>Stybar krydsede stregen som nr. 2 med et minus på 25 sekunder til Geraint Thomas, mens tjekkens italienske holdkammerat Matteo Trentin yderligere 13 sekunder efter vandt spurten i en forfølgergruppe på 23 ryttere foran nordmanden Alexander Kristoff (Katusha), belgieren Sep Vanmarcke (Lotto-Jumbo), Breschel, belgieren Jurgen Roelandts (Lotto-Soudal), newzealænderen Jack Bauer (Cannondale-Garmin), belgieren Jens Keukeleire (Orica-GreenEdge) og italieneren Daniel Oss (BMC).</p><p>Med i dette felt var også blandt andre vinderen af Milano-Sanremo, tyskeren John Degenkolb (Giant-Alpecin), mens Peter Sagan trillede over målstregen alene med et minus på 1.14 minut som nr. 30.</p><p>Michael Mørkøb fuldførte som nr. 34 med et minus på 3.21 minutter, mens løbets tredsje danske deltager Lasse Norman (Cannondale-Garmin) nåede til vejs endne i den sidste gruppe 13 minutter efter Geraint Thomas.</p><h3>Sejrede sammenlagt i Volta ao Algarve</h3><p>Den 28-årige waliser har vist glimrende form lige fra sæsonens start, og han sejrede således for lidt over en måned siden sammenlagt i Volta ao Algarve efter at have erobret førertrøjen ved at vinde 2. etape.</p><p>I Paris-Nice besatte Geraint Thomas femtepladsen, samtidig med at han leverede sit væsentlige bidrag til, at hans australske holdkammerat Richie Porte, som nu synes på vej til at vinde Volta a Catalunya, sluttede øverst på podiet.</p><p class=" bl-elem">De to indgik også i et glimrende makkerskab i Algarve, hvor Porte støttede Thomas og sels sluttede som nr. 4.</p>	
</div>
</div></body></html>
