---
layout:     post
title: 	    "Unge arabere står i lang kø for et job"
post_author:	    
post_date:	    Sun, 19 Apr 2015 18:54:14 +0200
post_site:	    politiken.dk 
post_link:	    http://politiken.dk/udland/ECE2634521/unge-arabere-staar-i-lang-koe-for-et-job/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Over 30 procent af de unge i den arabiske verden står uden et arbejde, fordi 
mange arabiske lande hærges af krig og vold. Investeringer er der heller 
ikke for mange af.
</p><p>
Det siger generaldirektøren for Den Arabiske Arbejdsorganisation, Ahmad 
Mohammed Luqman, til det franske nyhedsbureau AFP.
</p><p>
Han siger videre, at mange unge arabere ikke kan finde arbejde efter endt 
uddannelse, fordi den private sektor ikke er gearet til at bruge de unges 
ekspertiser.
</p><p>
»På grund af uro i adskillige arabiske lande er antallet af arabere uden job 
steget med to millioner siden 2011. Totalt er der nu 20 millioner 
arbejdsløse arabere«, siger han under en konference om arbejdsløshed i 
Kuwait.
</p><p>
Det anslås, at de 22 medlemmer af Den Arabiske Liga tilsammen har lidt over 
350 millioner indbyggere.
</p><p>
Arbejdsløsheden samlet set i den arabiske verden var i 2014 på 17 procent, 
siger han og oplyser, at det er tre gange højere end det globale gennemsnit.
</p><p>
»Det ser ud til, at arbejdsløsheden vil stige både i år og næste år«, siger 
Luqman, uden at han dog sætter tal på.
</p><h3>
Ungdomsarbejdsløsheden er en trussel
</h3><p>
Guy Ryder, generaldirektør i Den Internationale Arbejdsorganisation, er også i 
Kuwait, og han advarer om, at ungdomsarbejdsløsheden er en trussel.
</p><p>
»Arabiske lande står over for den hastende og uundgåelige opgave at gøre noget 
ved den akutte krise med arbejdsløsheden. Får de ikke muligheder for 
ordentligt arbejde, er det en potent trussel mod stabiliteten i vore 
samfund«, siger han.
</p><p>
Siden 2011 har der været folkelige oprør i Tunesien, Egypten, Libyen og Yemen, 
hvor hidtidige stærke præsidenter er tvunget fra magten.
</p><p>
Der har også været protester i Bahrain i Golfen.
</p><p>
I flere af landene er der fortsat vold og uro, specielt i Libyen og i Yemen.
</p><p class=" bl-elem">
I Syrien har oprøret mod præsident Bashar al-Assad udviklet sig til en 
borgerkrig, der nu har varet i fire år og kostet over 220.000 mennesker 
livet.
</p>	
</div>

</div></body></html>
