---
layout:     post
title: 	    "Ryanair i kovending over Atlanten: »Vi har f****t up!«"
post_author:	    
post_date:	    Fri, 20 Mar 2015 14:28:19 +0100
post_site:	    politiken.dk 
post_link:	    http://politiken.dk/oekonomi/ft/ECE2596769/ryanair-i-kovending-over-atlanten-vi-har-ft-up/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Luftfartselskabet Ryanair siger nu, at det begik en fejl, da det tidligere på 
ugen meddelte, at dets bestyrelse havde godkendt planer om at beflyve 
transatlantiske ruter. 
</p><p>
Det irske selskabs direktør, Michael O’Leary, siger til Financial Times, at 
Ryanair har »f****t up«. »Der var tale om fejlkommunikation«, tilføjer han. 
</p><p>
U-vendingen kommer efter, at Financial Times i mandags med henvisning til en 
meddelelse fra selskabet kunne rapportere, at Ryanairs bestyrelse havde 
godkendt planer for et transatlantisk luftfartsselskab. 
</p><p>
»Ryanairs bestyrelse har, som andre aktieselskaber, godkendt forretningsplaner 
for fremtidig vækst, herunder transatlantiske. Vi taler om langdistancefly 
med producenter, men har ingen yderligere kommentarer«, blev Ryanair citeret 
for i artiklen i Financial Times. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/rejser/nyheder/flyoglufthavne/ECE2590595/ryanair-vil-flyve-til-usa-for-en-hund/">Ryanair vil flyve til USA for 
en hund</a></p><p>
Adskillige andre medier fulgte op på artiklen, og O’Leary siger, at han er 
overrasket over, at historien »havde så stor gennemslagskraft«. 
</p><h3>
Der var ingen på kontoret til at dementere 
</h3><p>
Ifølge O’Leary var der tirsdag ikke nogen hos Ryanair til at trække 
meddelelsen tilbage, fordi det var den irske nationaldag, St. Patrick’s day. 
</p><p>
Onsdag og i går var han på forretningsrejse, så det var først i går 
formiddags, da bestyrelsen havde møde i Milano, at emnet dukkede op. 
</p><p>
I en børsmeddelelse skriver Ryanair, at bestyrelsen alligevel ikke har 
godkendt projektet. 
</p><p>
»I lyset af den seneste pressedækning vil bestyrelsen i aktieselskabet Ryanair 
Holdings gerne præcisere, at den ikke har drøftet eller godkendt noget 
transatlantisk projekt og heller ikke har til hensigt at gøre det«, lyder 
det fra Ryanair. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/oekonomi/arbejdsmarked/ECE2593797/alessandra-kender-ryanair-indefra/">Alessandra kender Ryanair 
indefra</a></p><p>
Finansanalytikeren Gerald Khoo siger, at han var skeptisk, da han hørte den 
første udmelding fra Ryanair, så han er ikke overrasket over U-vendingen. 
»Det er et koncept, som man har talt om i meget lang tid uden at gøre 
særlige fremskridt. Nu står det mere tydeligt for investorerne«, tilføjer 
han. 
</p><h3>
Der er lang leveringstid på langdistancefly 
</h3><p>
Michael O’Leary har i årevis talt om at lancere et transatlantisk 
lavprisluftfartsselskab, men indrømmer, at projektet afhænger af, at der 
skal indgås en aftale med en producent af langdistancefly. 
</p><p>
Airbus og Boeing har fået fyldt godt op i ordrebøgerne med deres nye 
generation af brændstoføkonomiske jetfly, hvilket betyder, at Ryanair ville 
kunne komme til at vente mange år på sådan et fly, hvis de skulle finde på 
at bestille et eller flere. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/arbejdsmarked/ECE2595709/arbejdsmarkedsforsker-om-ryanairs-seneste-traek-det-handler-om-publicity/">Arbejdsmarkedsforsker om 
Ryanairs seneste træk: »Det handler om publicity«</a></p><p>
O’Leary bekræftede i går, at Ryanair gerne vil gå videre med projektet og er i 
dialog med flyproducenter. Han siger, at det ville have været umuligt for 
Ryanairs bestyrelse at godkende projektet, da transatlantiske flyvninger vil 
kræve et separat luftfartsselskab. 
</p><p class=" bl-elem"><i class=" bl-elem">Oversættelse: Mette Skodborg</i></p>	
</div>
</div></body></html>
