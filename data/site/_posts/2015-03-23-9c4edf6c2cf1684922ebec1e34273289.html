---
layout:     post
title: 	    "Froome og Contador sover i timen og lader outsidere triumfere"
post_author:	    
post_date:	    Mon, 23 Mar 2015 18:54:25 +0100
post_site:	    politiken.dk 
post_link:	    http://politiken.dk/sport/cykling/ECE2601233/froome-og-contador-sover-i-timen-og-lader-outsidere-triumfere/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>Mens feltet med superstjerner som spanierne Alberto Contador (Tinkoff-Saxo) og Alejandro Valverde (Movistar) samt briten Chris Froome (Sky) tog sig en blund og vågnede alt for sent op, kastede en outsidertrio sig ud i en målrettet og vellykket offensiv, som vendte op og ned på alle forventninger om, hvordan WortldTour-løbet Volta a Catalunya skulle begynde.</p><p>For selv om langt de skrappeste udfordringer endnu er i vente i det syv dage lange spanske arrangement, skal Contador og de øvrige kandidater til de endelige topplaceringer virkelig stramme sig an, hvis de skal eliminere det handikap, de tildelte sig selv på den 185 km lange færd med start og mål i Calella.</p><h3>Ingen enighed om at jagte</h3><p>Efter 60 km stak polakken Maciej Paterski (CCC Sprandi), franskmanden Pierre Rolland (Europcar) og belgieren Bart De Clercq (Lotto Soudal) af, og inden der kunne opnås enighed om, hvem der skulle organisere en forfølgelse, havde de skaffet sig så stort et forspring, at de var umulige at hente.</p><p>Ganske vsit blev der skruet voldsomt op for tempoet bagude mod slutningen, men med Maciej Paterski som sikker spurtvinder foran Rolland, gik der 2.40 minutter før De Clercqs holdkammerat og landsmand Tosh Van der Sande vandt spurten om fjerdepladsen i feltet med alle de formodede hovedpersoner.</p><h3>Alle Tinkoff-Saxo-ryttere i hovedfeltet</h3><p>Disse har nu sat sig selv under voldsomt pres, for hverken Pierre Rolland, der sidste år blev nr. 3 i Giro d’Italia og 11 i Tour de France, eller Bart De Clercq kan betragtes som chanceløse, når de barske stigninger melder sig senere i løbet.</p><p>Chris Froome var over stregen som nr. 11, Valverde 16 og Contador 25 i det hovedfelt, der talte knap 120 af de i alt 187 fuldførende ryttere. </p><p>Alle Tinkoff-Saxos aktører og altså også den danske mester Michael Valgren befandt sig i den gruppe.</p><p>Blandt dem, der satte tid til var Paterskis tyske holdkammerat Stefan Schmucher, som mistede 9.20 minutter samt colombianeren Carlos Betancur (Ag2r-La Mondiale) og canadieren Ryder Hesjedal (Cannondale-Garmin), der ligesom størstedelen af sprinterne sluttede 18.13 minutter bagude.</p><h3>Blev nr. 22 i Milano-Sanremo i går</h3><p>Maciej Paterskis bedrift sættes i relief af, at han i går fuldførte de 293 km i Milano-.Sanremo, og oven i købet var med hjem i første gruppe som nr. 22.</p><p>Den 28-årige polak kører på anden sæson for hjemlandets største mandskab, efter at han indledte sin professionelle karriere på Liquigas i 2010.</p><p>Her udfoldede han sig i fire år uden at nå de helt store resultater. Sidste sæson strøg han imidlertid til tops sammenlagt i Tour of Norway, da han på den afsluttende etape var med hjem i en seksmandsgruppe, der distancerede den hollandske indehaver af førertrøjen Marc De Maar (UnitedHealthcare) med seks sekunder.</p><p>Paterski blev kun nr. 4 i spurten efter nordmanden Alexander Kristoff (Katusha), luixembourgeren Jempy Drucker (Wanty-Groupe Gobert) og tyskeren Gerald Ciolek (MTN-Qhubeka), men de seks sekunder var tilstrækkeligt til, at han sejrede sammenlagt tre sekunder foran De Maar og med ni ned til dennes landsmand Bauke Mollema på tredjepladsen.</p><h3>En lignende start for tre år siden</h3><p>For tre år siden fik Volta a Catalunya en nogenlunde lignende start. Dengang kom schweizeren Michael Albasini (Orica-GreenEdge) alene til målet i Calella 1.32. minut foran hovedfeltet med alle favoritterne.</p><p class=" bl-elem">Albasini slog til igen også på den følgende etape, og da facit gjordes op efter de syv dage, stod schweizeren som vinder halvandet minut foran spanieren Samuel Sanchez.</p>	
</div>
</div></body></html>
