---
layout:     post
title: 	    "B blev den, ledelsen bedst kunne undvære"
post_author:	    
post_date:	    Wed, 04 Mar 2015 07:02:37 +0100
post_site:	    politiken.dk 
post_link:	    http://politiken.dk/oekonomi/arbejdsmarked/ECE2571730/b-blev-den-ledelsen-bedst-kunne-undvaere/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Brevet kom som et chok for B. 
</p><p>
»Det er med stor beklagelse, at jeg må meddele dig at Personalestyrelsen, som 
følge af bevillingsmangel påtænker at afskedige dig fra din stilling i 
styrelsen«, skrev daværende styrelsesdirektør Lisbeth Lollike i 2011. 
</p><p>
B havde været ansat under Finansministeriet i 27 år. Nu blev han fyret. 
</p><p>
I brevet kunne den 55-årige jurist læse, at ledelsen i Personalestyrelsen på 
grund af budgetmæssig smalhals så sig nødsaget til at afskedige i alt 5 
medarbejdere. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/oekonomi/arbejdsmarked/ECE2520667/dom-annullerer-erstatning-paa-700000-kr-til-to-fyrede-ansatte/">Dom annullerer erstatning på 
700.000 kr. til to fyrede ansatte</a></p><p>
»Ved vurderingen af dine og de øvrige medarbejderes kvalifikationer har 
ledelsen således skønnet, at du desværre er blandt dem, som 
Personalestyrelsen - under de givne forhold - bedst kan undvære«, fortsatte 
brevet, der understregede, at kriterierne for afskedigelsen var afvejet 
forhold til blandt andet B's lange anciennitet som ansat under ministeriet. 
</p><p>
Som B så det, havde han gennem alle årene passet sit job »upåklageligt«. Han 
havde aldrig modtaget en eneste advarsel og sad på en »omfattende 
specialviden« på sit område i styrelsen, som nu ville ryge »på gulvet«, hvis 
afskedigelsen blev gennemført, skrev han i en appel til styrelsen om at 
omgøre beslutningen. 
</p><p>
Den stod imidlertid ikke til at rokke, gjorde ledelsen klart. B's tid som 
styrelsesansat jurist var forbi. 
</p><h3>
Alle fyrede var seniorer 
</h3><p>
Der var dog noget ved de fem afskedigelser, som fik B til at stoppe op. Men i 
stedet for at lægge sig ned, kastede juristen sig i stedet ud i en længere 
kamp for oprejsning, som nu i 2015 står til at ende i Højesteret som en 
principiel sag om forskelsbehandling: 
</p><p>
Samtlige fem fyrede medarbejdere i Personalestyrelsen var mellem 53 og 65 år 
gamle. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/oekonomi/arbejdsmarked/ECE2571284/to-fyrede-faar-ny-chance-for-at-bevise-aldersdiskrimination/">To fyrede får ny chance for at 
bevise aldersdiskrimination </a></p><p>
Tilbage i 2011 mente fagforeningen Djøf derfor, at der var grund til at rejse 
en sag. I Personalestyrelsen var 67 ud af de 79 tilbageblevne ansatte inden 
for Djøf's område under 50 år gamle efter afskedigelsen, fremgår det af 
sagens akter. Det svarer til 85 procent. 
</p><p>
Sammenholdt man fyringerne med den generelle alderssammensætning i styrelsen 
var der ifølge fagforeningen grund for B til at kræve erstatning for direkte 
eller indirekte forskelsbehandling på grund af alder. 
</p><h3>
Ville undgå omvendt aldersdiskrimination 
</h3><p>
Personalestyrelsen havde siden B's første klage på det bestemteste afvist, at 
fyringerne skulle være udtryk for andet end saglige vurderinger. 
</p><p>
»Personalestyrelsens ledelse er opmærksom på aldersprofilen, men udvælgelsen 
af de berørte medarbejdere er udelukkende foretaget ud fra de formulerede 
kriterier og ikke ud fra et kriterium om for eksempel alder«, skrev ledelsen 
i et svar til B's klage over afskedigelsen. 
</p><p>
Ledelsen var dog bevidste om, at aldersspørgsmålet kunne blive rejst, hvilket 
daværende direktør Lisbeth Lollike senere satte ord på fra vidneskranken i 
Østre Landsret: 
</p><p><b class="ext-link">LÆS OGSÅ </b><a class="embeddedlink" href="http://politiken.dk/oekonomi/arbejdsmarked/ECE2455068/fyret-fra-skat---48-arbejdstimer-inden-hun-havde-optjent-retten-til-efterloen/">Fyret fra Skat - 48 
arbejdstimer inden hun havde optjent retten til efterløn</a></p><p>
»Men det nyttede ikke noget at gøre det anderledes. Hvis de byttede en eller 
to ud med nogle unge, ville det jo være en usaglig, omvendt 
aldersdiskrimination«, lyder referatet i dombogen. 
</p><p>
Afvisninger og overvejelser til trods endte sagen i første omgang med, at B og 
en anden sagsøger, A, blev tilkendt henholdsvis 300.000 kroner og 385.000 
kroner i erstatning i Ligebehandlingsnævnet: 
</p><p>
» Klager har påvist faktiske omstændigheder, der giver anledning til at 
formode, at han ved afskedigelsen blev udsat for forskelsbehandling, da 
indklagede afskedigede fem medarbejdere i aldersgruppen 53 – 65 år«, lød 
flertallet i nævnets vurdering i 2012. 
</p><h3>
Den endelige afgørelse 
</h3><p>
I januar i år blev det billede imidlertid vendt på hovedet. 
Moderniseringsstyrelsen, den nye superstyrelse under Finansministeriet, fik 
Østre Landsrets ord for, at B alligevel ikke havde været udsat for 
forskelsbehandling på grund af sin alder. 
</p><p>
»Efter det for landsretten oplyste var der i styrelsen et betydeligt antal 
medarbejdere, der var ældre end B og A, som ikke blev afskediget. I B's 
kontor var der fem ældre medarbejdere, og i A's kontor var der én ældre 
medarbejder, som ikke blev afskediget«, lyder det blandt andet i 
begrundelsen for, at der ikke var tale om forskelsbehandling. 
</p><p>
Da B og A's advokater har anket afgørelsen til Højesteret, er scenen nu sat 
til den endelige prøvelse: Var det alder eller ej, der gjorde, at B var den, 
som den statslige styrelse bedst kunne undvære? 
</p><p class=" bl-elem">
De fyrede medarbejdere har ikke ønsket at udtale sig til citat på nuværende 
tidspunkt, hvorfor denne gennemgang er blevet til på baggrund af 
udskrifterne fra dombogen i Østre Landsret. 
</p>	
</div>
</div></body></html>
