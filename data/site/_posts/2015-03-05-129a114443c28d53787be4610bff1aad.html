---
layout:     post
title: 	    "Virksomheder kan ikke få nye web-domæner denne weekend"
post_author:	    Jakob Møllerhøj
post_date:	    Thu, 05 Mar 2015 11:27:00 +0000
post_site:	    www.version2.dk 
post_link:	    http://www.version2.dk/artikel/opdatering-af-cvr-giver-weekend-koe-domaeneaktivering-92681?utm_medium=feed&utm_source=version2.dk&utm_campaign=it_nyheder
---
<html><body><div><section class="body"><p>Den nye domænelov, der trådte i kraft 1. marts, betyder, at borgere og virksomheder skal valideres op imod henhoĺsvis CVR- og CPR-registeret, før domæner kan aktiveres og tages i brug.</p>

<p>I den kommende weekend står CVR-registret dog over for en større it-opdatering. Ifølge <a href="https://www.dk-hostmaster.dk/udmeldinger-over-tid/aktuelt/artikel/ventetid-for-aktivering-af-virksomheder-i-weekenden/">en besked på DK Hostmasters hjemmeside</a> bevirker det, at det ikke vil være muligt fra fredag d. 6. marts til mandag d. 9. marts for registranter med CVR nummer at aktivere .dk domænenavne.</p>

<p>Det vil dog være muligt at reservere et ønsket domænenavn hos en registrator i tidsrummet, fremgår det af hjemmesiden.</p>

<p>Derudover bemærker DK Hostmaster, at selvom organisationen forventer, at det fra mandag klokken 09 igen vil være muligt at validere virksomhedsbrugere, så fremgår det også af en besked på <a href="https://erhvervsstyrelsen.dk/selskabsregistreringer-paa-en-ny-maade">Erhvervsstyrelsens hjemmeside</a>, at der kan være ustabilitet i servicen som følge af opdateringen.</p>

<h2>Automatisk anonymisering</h2>

<p>En anden konsekvens af den nye domænelov og validering af registrant-info via CPR er, at folk med adressebeskyttelse optræder anonymt ved opslag hos DK Hostmaster.</p>

<p>Tidligere var det nødvendigt at rette henvendelse til DK Hostmaster, såfremt man ønskede anonymisering i forbindelse med who is-opslag.</p>

<p>»Det er begrænset hvor mange anonyme, der har nået at registrere et domænenavn siden d. 1. marts. Vi kan dog se, at der er blevet registreret domænenavne af personer, der er anonyme i CPR-registret, og de er automatisk også blevet det i vores whois-database,« skriver vicedirektør i DK Hostmaster Lise Fuhr i en mail til Version2.</p>

<p>På samme måde som ønsket om anonymisering automatisk slår igennem hos DK Hostmaster, såfremt registranten har adressebeskyttelse i CPR-registeret, så bliver informationer i forhold til postadresse også fremover automatisk opdateret.</p>

<p>»Kun deres e-mailadresse og telefonnummer skal de ajourføre. Vi forventer, at det har den effekt, at langt færre registranters domænenavne bliver suspenderede som følge af ikke opdaterede kontaktoplysninger. Det er jo positivt set fra et brugerperspektiv,« skriver Lise Fuhr.</p>

<h2>Kun i Danmark</h2>

<p>Automatisk validering via CPR og CVR vil kun være aktuelt for danskere. Dermed vil fup-butikker og domænesvindlere, der opgiver registrant-info uden for landets grænser kunne smyge sig uden om den strammere valideringsproces. Det gælder eksempelvis de fup-webbutikker, som Version2 tidligere har omtalt, hvor registranten i flere tilfælde opgiver postadresser i Kina.</p>



<p>Lise Fuhr har i den forbindelse tidligere udtalt:</p>

<p>»Valideringen bliver lavet om 1. marts 2015. Der vil man ikke få hverken en e-mail eller brev, før man er blevet valideret mod CPR eller CVR. Men det er kun for danskere. Udlændinge vil fortsat få en e-mail først og derefter et brev, fordi der ikke er nogen registre, vi kan registrere dem op imod,« siger vicedirektør i DK Hostmaster Lise Fuhr.</p>
  </section></div></body></html>
