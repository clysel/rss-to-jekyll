---
layout:     post
title: 	    "Klagenævn giver transportminister en reprimande for Ingeniørens Femern-sag"
post_author:	    Magnus Bredsdorff
post_date:	    Tue, 05 May 2015 08:14:42 +0000
post_site:	    ing.dk 
post_link:	    http://ing.dk/artikel/klagenaevn-giver-transportminister-en-reprimande-ingenioerens-femern-sag-175859
---
<html><body><div><section class="body">
			<p>Sagen om hemmeligholdelsen af en essentiel analyse om trafikken i den kommende Femern-tunnel udvikler sig stadig mere besynderligt. Nu har Natur- og Miljøklagenævnet sendt, hvad en ekspert i offentlighedsloven betegner som en reprimande, til Transportministeriet for dets håndtering af sagen.</p>
			<p>Natur- og Miljøklagenævnet har sendt en mail til ministeriet, efter at Ingeniøren først har klaget til nævnet og sidenhen orienteret nævnet om transportminister Magnus Heunickes (S) engagement i sagen.</p>
			
			<p>Nævnet spørger i mailen, som er sendt som orientering til Ingeniøren, retorisk, om det er ministeriet, der er klagemyndighed i sagen. Dernæst henviser nævnet til de bestemmelser i Miljøoplysningsloven, hvor det netop fremgår, at det *ikke *er tilfældet.</p>
			<p>Samtidig pointerer nævnet, at miljøoplysningsloven klart definerer, at alle oplysninger om miljøaspekter, som blandt andet omfatter emissioner fra trafikken og økonomi, skal udleveres. Det gælder ’uanset form og uanset, hvornår oplysningerne er tilvejebragt’, som nævnet formulerer det.</p>
			<p>Det sidste henviser til, at Magnus Heunicke godt nok vil tvinge det statslige holdingselskab Sund &amp; Bælt til at udlevere en essentiel analyse fra Storebæltsforbindelsen, som Ingeniøren i første omgang havde fået afslag på aktindsigt i.</p>
			
			<p>Men ifølge ministeren foreligger ’data i en form, der er uegnede til offentliggørelse’. I stedet skal Sund &amp; Bælt skrive et notat om dataene. Det har Ingeniøren endnu ikke modtaget. Men Sund &amp; Bælt bekræfter at have modtaget en bestilling på notatet fra ministeriet og går derfor i gang med at skrive det.</p>
			<p>Ingeniøren har valgt at fastholde klagen til Natur- og Miljøklagenævnet, da redaktionen som udgangspunkt også vil have adgang til de originale data.</p>
			<p>Det var Oluf Jørgensen, tidligere forskningschef ved Danmarks Medie- og Journalisthøjskole og en af landets fremmeste eksperter i offentlighed i forvaltningen, som gjorde Ingeniøren opmærksom på, at analysen er omfattet af Miljøbeskyttelsesloven.</p>
			<p>Han mener, at afslaget på aktindsigt var ulovligt, fordi Femern A/S, hvor Ingeniøren søgte om at få udleveret analysen, i sit afslag alene henviste til den knap så skrappe lov om offentlighed i forvaltningen.</p>
			
			<p>Oluf Jørgensen kalder forløbet af sagen »besynderligt«.</p>
			<p>»På den anden side har jeg set mange besynderlige forløb i forvaltningerne gennem årene. Men det er usædvanligt, at Miljøklagenævnet skriver til ministeriet. Det opfatter jeg som en reprimande,« siger han.</p>
			<p>Oluf Jørgensen understreger, at Transportministeriet ikke vil leve op til loven ved at nøjes med at udlevere et notat til Ingeniøren.</p>
			<p>»Det tyder på, at Transportministeriet ikke er klar over offentlighedsreglerne, som handler om autentisk information. De bliver ikke opfyldt ved at skrive et notat,« siger han.</p>
			<p>Ingeniøren har ikke umiddelbart kunnet få Sund &amp; Bælts svar på, om Natur- og Miljøklagenævnets indblanding gør nogen forskel for behandling af sagen.</p>
			<p>Den analyse, som det hele drejer sig om, er udarbejdet af A/S Storebæltsforbindelsen på baggrund af trafiktællinger og nummerpladescanninger. Den er en af de kilder, som de tyske konsulentfirmaer BVU og Intraplan har benyttet i den officielle trafikprognose for Femern-tunnelen.</p>
			
			<p>Konsulenterne forventer, at der allerede i tunnelens åbningsår vil flytte 718.000 biler fra Storebæltsbroen til tunnelen. Biler, som i dag kører over Storebælt, skal stå for 40 procent af trafikvæksten over Femern Bælt. De er dermed helt afgørende for tunnelens økonomi, som i forvejen er stærkt presset af blandt andet dyrere tilbud fra entreprenørerne end ventet.</p>
			<p>Den samlede, faste forbindelse mellem Lolland og Tyskland inkl. landanlæg er et af danmarkshistoriens største anlægsprojekter med et budget på i omegnen af 64 milliarder kroner.</p>
		</section>
		  </div></body></html>
