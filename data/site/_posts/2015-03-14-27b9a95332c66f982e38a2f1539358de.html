---
layout:     post
title: 	    "Klarlund: Masser af motion kan forbedre kolesteroltallet"
post_author:	    
post_date:	    Sat, 14 Mar 2015 13:00:23 +0100
post_site:	    politiken.dk 
post_link:	    http://politiken.dk/forbrugogliv/sundhedogmotion/sundhedsp/ECE2585086/klarlund-masser-af-motion-kan-forbedre-kolesteroltallet/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4 class="">
Bente Klarlund Pedersen</h4>
<div class="fakta-body" data-buildingblock="embedded_factboxlink">
<p><span class="img-contimg-fl-right"><img class="image inlineLightBox" src="http://multimedia.pol.dk/archive/00775/Bente_Klarlund_Pede_775375w.jpg" alt="" border="0"/></span></p><p>
Brevkasse om, hvordan vi holder raske mennesker raske. 
</p><p>
Bente Klarlund Pedersen er overlæge på Rigshospitalet, professor ved 
Københavns Universitet og leder af Trygfondens Center for Aktiv Sundhed og 
Danmarks Grundforskningsfonds Center for Inflammation og Metabolisme, der 
forsker i, hvordan fysisk aktivitet gavner sundheden. 
</p><p>
Spørg om sundhed: 
</p><p class=" bl-elem"><a class=" bl-elem" href="http://bente.klarlund@pol.dk" target="_blank">bente.klarlund@pol.dk</a></p>
</div>
</div><p><b>Gorm Høyberg</b>: 
</p><p>
Jeg vil gerne spørge, om motion har en direkte sænkende virkning på 
kolesteroltallet, eller om det er sekundært til et vægttab (ved overvægt). 
Min praktiserende læge siger nej til en direkte effekt. Jeg er bekendt med, 
at motion har mange forskellige positive virkninger på kroppen, så der er 
ingen tvivl om, at motion er godt. Min læge sagde også, at det kun er cirka 
20 procent af kolesteroltallet, man selv kan påvirke ved ændret livsstil 
(kost/motion), kan du bekræfte dette? 
</p><p>
Jeg er pensioneret læge, så min ’viden’ trænger kraftigt til en opdatering. 
</p><p><b class="ext-link">LÆS ARTIKEL </b><a class="embeddedlink" href="http://politiken.dk/forbrugogliv/sundhedogmotion/sundhedsp/ECE1898343/klarlunds-brevkasse-sund-livsstil-saenkede-kolesteroltal/">Klarlunds brevkasse: Sund 
livsstil sænkede kolesteroltal </a></p><p><b>Bente Klarlund Pedersen</b>: 
</p><p>
Der findes to hovedgrupper af kolesterol: Det herlige HDL, som er sundt, og 
det lede LDL, som er usundt for hjertet. Det korte svar er, at fysisk 
aktivitet kan påvirke kolesterolværdierne i blodet i hensigtsmæssig retning, 
også selv om man ikke taber sig i vægt i forbindelse med træningen. Fysisk 
træning øger HDL-kolesterol og sænker LDL-kolesterol. Det betyder, at det 
totale kolesterol ikke nødvendigvis ændres. 
</p><p>
Din læge har ret i, at man kan have forhøjet kolesterol, som primært er 
arveligt betinget. Her opnår man ikke nødvendigvis effekt af træningen. Men 
der er som sagt dokumentation for, at fysisk træning i stor mængde, 
uafhængigt af vægttab, kan påvirke fedtstofferne i blodet i hensigtsmæssig 
retning. Dette er også konklusionen i Sundhedsstyrelsens publikation ’Fysisk 
aktivitet – håndbog om forebyggelse og behandling’. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/forbrugogliv/sundhedogmotion/sundhedsp/ECE1884617/klarlund-du-kan-godt-have-hoejt-kolesterol-trods-sund-livsstil/">Klarlund: Du kan godt have 
højt kolesterol trods sund livsstil </a></p><p>
En metaanalyse fra 2007 undersøgte effekten af træning på HDL-kolesterol. 
Analysen inkluderede 25 randomiserede, kontrollerede studier. Træning havde 
en gennemsnitlig signifikant, men moderat effekt på HDL-kolesterol. Den 
minimale mængde fysisk aktivitet, der var nødvendig for at opnå en effekt, 
var 120 minutters fysisk aktivitet per uge eller et energiforbrug svarende 
til 900 kcal per uge. Varigheden af den fysiske aktivitet havde større 
betydning end intensiteten. For hver gang man forlængede varigheden af den 
fysiske aktivitet med 10 minutter, kunne man se en påvirkning på 
HDL-kolesterolniveauet. 
</p><p>
En systematisk analyse fra 2012 af 42 studier fandt, at superviseret fysisk 
træning havde hensigtsmæssig effekt på blodtryk og kolesterol hos både raske 
og mennesker med type 2-diabetes. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/forbrugogliv/ECE1963776/600000-faar-kolesterolsaenkende-medicin/">600.000 får kolesterolsænkende 
medicin</a></p><p>
Effekten af træningsmængde og intensitet blev vurderet i et 
lodtrækningsforsøg, der inkluderede 111 fysisk inaktive, overvægtige mænd 
med mildt til moderat forhøjet kolesterol. Forsøgspersonerne blev inddelt i 
grupper: 1) En kontrolgruppe; 2) En gruppe, der skulle gennemføre otte 
måneders fysisk træning i stor mængde og ved høj intensitet; de skulle 
tilbagelægge 32 km per uge ved høj intensitet; 3) En gruppe, der skulle 
træne i otte måneder i lille mængde og med høj intensitet; de skulle 
tilbagelægge 19 km per uge; 4) En gruppe, der skulle træne i otte måneder i 
lille mængde og ved lav intensitet; de skulle også tilbagelægge 19 km per 
uge. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/forbrugogliv/sundhedogmotion/sundhedsp/ECE2260806/klarlund-derfor-er-rask-og-sund-ikke-det-samme/">Klarlund: Derfor er rask og 
sund ikke det samme</a></p><p>
Forsøgspersonerne blev opfordret til at holde vægten, og personer med meget 
stort vægttab undervejs blev ekskluderet. Alle træningsgrupper opnåede 
positiv effekt på lipidprofilen (deriblandt kolesterolniveau og 
-sammensætning) i forhold til kontrolgruppen. Men der var ingen markant 
forskel mellem de to grupper med lille mængde fysisk træning, skønt den 
gruppe, der trænede ved høj intensitet, opnåede en større forbedring i 
konditionen. Der var markant bedre effekt af høj mængde fysisk træning på 
stort set alle lipidparametre, skønt de to grupper med højintensitetstræning 
opnåede den samme forbedring i fitnessniveau. 
</p><p class=" bl-elem">
Hvis man skal bruge motion som behandling af forhøjet kolesterol, er der god 
evidens for, at den fysiske træning skal være af stor mængde, vurderet som 
den distance, man tilbagelægger, og/eller den energi, man forbrænder. Hvis 
man foretrækker fysisk aktivitet med let til moderat intensitet, skal man 
træne i længere tid, end hvis man er fysisk aktiv ved højere intensitet. 
</p>	
</div>
</div></body></html>
