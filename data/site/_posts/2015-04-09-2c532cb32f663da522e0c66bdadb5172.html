---
layout:     post
title: 	    "Ni år gammel flyteknologi kan tage kontrollen fra piloter"
post_author:	    Steffen McGhie
post_date:	    Thu, 09 Apr 2015 10:47:00 +0000
post_site:	    ing.dk 
post_link:	    http://ing.dk/artikel/ni-aar-gammel-flyteknologi-kan-tage-kontrollen-fra-piloter-175319
---
<html><body><div><section class="body">
			<p>Flyproducenten Boeing har sammen med teknologiproducenten Honeywell udviklet et system, der gør det muligt for kontrollører på jorden at afbryde al kontrol fra cockpittet og lade automatpiloten tage over .</p>
			<p>Muligheden for at tage kontrollen fra piloten har været diskuteret efter Germanwings-styrtet i de franske alper, og Ingeniøren skrev i sidste uge om Nasas nye Auto-GCAS til kampfly, som automatisk kan udløse undvigemanøvrer fra automatpiloten. Det er i dag muligt at integrere systemet i passagerfly. Men fordi systemet er designet til at beskytte mod uforsætlige flystyrt, kan piloten stadig afbryde systemet. Og netop derfor kan det ikke i sin nuværende form forhindre pilotselvmord.</p>
			
			<p>Men Boeings og Honeywells model, som også er udviklet til passagerfly, er specifikt designet til at forhindre usamarbejdsvillige piloter fra at afbryde systemet. Boeing og Honeywell har tilbage i 2006 taget patent på det såkaldte Uninterruptible Autopilot System, som eksempelvis kan udløses fra landjorden.<br/>
			<aside class="plugin reference info_graphics">
			  <a class="content" href="http://ing.dk/infografik/ud-af-pilotens-haender-175317">
			    <img src="http://ing.dk/sites/ing/files/styles/w1120_reference_illustration/public/teaser_21.png?itok=aLK4CvQX" alt=""/>  </a>
			  
			</aside><br/>
			'Der er et behov i branchen for en teknologi, der endegyldigt forhindrer uautoriserede personer i at tage kontrol over fartøjet og dermed true sikkerheden for passagererne ombord og/eller andre mennesker i fartøjets bane […] Der er især et behov for en teknologi, der kan sikre, at fartøjet fortsætter på den ønskede kurs, ved at udelukke enhver form for menneskelig beslutningsproces, der kan påvirkes af omstændighederne, herunder af trusler eller vold ombord på fartøjet,' lyder det i patentanmeldelsen.</p>
			<p>Automatpiloten skal så foretage en nødlanding på en destination, som enten kan være forudbestemt eller besluttet af kontrollører på jorden.</p>
			<h2>Flyselskaber, CIA eller FBI</h2>
			<p>Uninterruptible Autopilot System kan i nødsituationer aktiveres af piloterne selv eller eksternt via radio- eller satellitforbindelse. Systemet rummer således ifølge Boeing og Honeywell muligheden for, at fly kontrolleres af flyselskaber, luftfartsmyndigheder, militær eller sågar efterretningstjenester som CIA eller FBI.</p>
			<p>'For eksempel kan et fly være i kontakt med en eller flere eksterne lokationer, herunder, men ikke begrænset til, et flyselskab, en lufthavn og en eller flere statslige myndigheder, såsom Federal Bureau of Investigation (FBI), Central Intelligence Agency (CIA), Federal Aviation Administration (FAA), Homeland Security, et militært center eller et antiterror-agentur. Personale og/eller udstyr på den eksterne lokation kan monitorere flyet og være i stand til at registrere bestemte hændelser, såsom indikationer fra besætningen eller systemer om bord på flyet og/eller flyets bevægelser på, at flyet er i fare,' skriver Boeing og Honeywell i patentanmeldelsen.</p>
			
			<p>Uninterruptible Autopilot System kan alternativt aktiveres af sensorer på flyet, der ifølge producenterne for eksempel kan omfatte tryksensitive sensorer, der registrerer forsøg på at ødelægge døren.</p>
			<p>Systemet skal endvidere have egen strømforsyning, som ikke kan påvirkes af flyets kredsløbsafbrydere.</p>
			<p>'Det automatiske kontrolsystem kan også være forbundet til en strømforsyning i form af et backupbatteri, således at strømmen til det kontrolsystemet ikke kan afbrydes, selvom strømtilførslen til systemet bliver afbrudt,' lyder det i patentanmeldelsen.</p>
			<h2>Risiko for hacking</h2>
			<p>Således imødegår Uninterruptible Autopilot System den risiko for intentionelle flystyrt, som systemer som Nasas Auto-GCAS ikke er designet til at forhindre. Luftfartsanalytikere og pilotforeninger som britiske BALPA (British Airline Pilots Association) har imidlertid advaret om den øgede risiko for hacking, der opstår, hvis man åbner muligheden for at kontrollere passagerfly fra jorden.</p>
			<p>Selv om Uninterruptible Autopilot System blev patenteret for snart ni år siden, og på trods af vedholdende rygter om, at Boeing i hemmelighed har anvendt tidlige versioner af systemet i passagerfly, er systemet ifølge Ingeniørens oplysninger til dato ikke i brug i nogen fly.</p>
		</section>
		  </div></body></html>
