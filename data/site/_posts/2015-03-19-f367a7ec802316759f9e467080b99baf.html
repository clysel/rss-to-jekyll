---
layout:     post
title: 	    "Solformørkelse sætter gang i Thorshavn: Første hotelseng blev booket i 1999"
post_author:	    
post_date:	    Thu, 19 Mar 2015 15:13:49 +0100
post_site:	    politiken.dk 
post_link:	    http://politiken.dk/rejser/temarejser/ECE2593352/solformoerkelse-saetter-gang-i-thorshavn-foerste-hotelseng-blev-booket-i-1999/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">

<p>
Skibet glider lige så stille ind mod Thorshavn og lægger til i den fyldte 
havn. 
</p><p>
I byen snor turistbusser sig langsomt hen ad de smalle gader og forbi 
slentrende folk typisk iklædt vandrestrøvler, med kamera om halsen og et 
bykort i hånden. Øret opfanger sprog som russisk, dansk, engelsk, spansk, 
tysk og kinesisk. Cafeer og restauranter er proppede. 
</p><p>
Intet er helt, som det plejer at være i marts på Færøerne, hvor flokkene af 
turister normalt er få. 
</p><p>
Færøerne er på den anden ende, og årsagen er det sjældne naturfænomen - den 
totale solformørkelse - der i morgen rammer landet. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/rejser/temarejser/ECE2531414/sjaeldent-naturfaenomen-traekker-turister-til-atlanterhavsoeer/">Sjældent naturfænomen trækker 
turister til Atlanterhavsøer</a></p><p>
29-årige Roman Sivaev fra Moskva kommer gående på havnen med et par tasker og 
en aflang taske med kamerastativ. Han er netop ankommet med fly via 
København og er på vej til sit hotel. Han skal opleve sin fjerde 
solformørkelse. 
</p><p>
»Jeg er nok en solformørkelsesjæger«, griner han. 
</p><p>
Hans første totale solformørkelse var i Sibirien i 2008, året efter rejste han 
til Kina, hvor overskyet vejr og regn betød, at han ikke oplevede 
formørkelsen. I 2010 havde han mere held i Cairns, Australien. 
</p><p>
»Jeg elsker at rejse, og solformørkelser er en god mulighed for at opleve 
steder, jeg måske ellers ikke lige ville have rejst til«, uddyber russeren. 
</p><p>
Udover at være interesseret i naturvidenskab og natur, handler det meget om 
følelsen, han får, når han ser en total formørkelse, forklarer Roman Sivaev. 
</p><p>
»Det giver mig også en følelse af frygt, når solen bliver sort. Det er 
fantastisk«. 
</p><p>
Han ved endnu ikke, hvor på Færøerne, han vil være, når formørkelsen sætter 
ind. Han er kommet alene hertil, men kommunikerer på et internetforum for 
solformørkelser med en del andre russere, som også befinder sig på Færøerne. 
I samråd med dem og ud fra vejrudsigten vil han i løbet af torsdagen 
beslutte sig for, hvor han vil placere sig. 
</p><h3>
Fly i luften 
</h3><p>
I det hele taget hører man alle vegne, når man bevæger sig rundt i Thorshavn, 
en summen af snak om den astronomiske begivenhed. Typisk handler det om 
vejret. Hvad siger de seneste bulletiner? Hvor vil man placere sig fredag 
morgen, når det sker? 
</p><h3 class="tvheader">Dette kan danskerne forvente af fredagens solformørkelse</h3>
<p/><p>
Og det er meget forskelligt, hvordan folk vil jagte den bedste oplevelse. 
</p><p>
Der vil være fly, heriblandt et fly fra Danmark, der flyver hertil på dagen og 
vil cirkle rundt under formørkelsen, så passagererne oplever scenariet fra 
luften. Flyene lander ikke på Færøerne, men flyver så tilbage, hvor de kom 
fra, når formørkelsen er overstået. 
</p><p>
En del besøgende ventes at indtage en bakketop i Thorshavn med udsigt over 
byen og vandet. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/viden/ECE2589943/se-solformoerkelsen-gennem-en-hjemmelavet-solkikkert/">Se solformørkelsen gennem en 
hjemmelavet solkikkert</a></p><p>
Nogle skibe vil ud fra friske vejrudsigter sejle hen, hvor der ser ud til at 
være de mest optimale muligheder for at se solformørkelsen. Anja de la Motte 
og John Clausen, der kommer fra Viborg, skal opleve formørkelsen fra vandet. 
De er sammen med cirka 850 andre mennesker sejlet til Thorshavn med skibet 
MS Nörrona, som de også bor på i den lille uge, deres rejse varer. 
</p><p>
»Vi kan ikke trylle med vejret, men ved at sejle hen, hvor mulighederne ser 
bedst ud, vil vi da i hvert fald opleve, at det bliver mørkt«, siger Anja de 
la Motte. 
</p><p>
Og lige nu, forklarer parret, tegner det til, at de skal vestpå, hvor 
chancerne for godt vejr er bedst. Det vil med John Clausens ord selvfølgelig 
»være skidt«, hvis dårligt vejr spolerer oplevelsen, men de er her også for 
at opleve landet. 
</p><h3>
Alle hoteller for længst udsolgt 
</h3><p>
Det, som alle taler om, vejret, har i dagene op til kulminationen fredag, ikke 
efterladt meget håb om, at det bliver skyfrit. Skyerne har ligget tungt over 
Færøerne, og regnen, som landet er så kendt for, er løbende faldet over 
Thorshavn. 
</p><p>
Færøernes turistorganisation vurderer, at omkring 8.000 mennesker kommer til 
landet, der har 50.000 indbyggere, for at opleve formørkelsen. 
</p><p>
Over 1.000 mennesker vil bo lokalt hos færingerne, en del på skibe, og i det 
sidste år har hotellerne på Færøerne været fuldt bookede og har haft 
ventelister. Det første værelse, der blev booket i forbindelse med 
solformørkelsen, var i 1999 på Hotel Hafnia, der ligger midt i Thorshavn. 
</p><p>
Hoteldirektøren, Oddbjørg Højgaard, griner, da hun bliver spurgt til det. 
</p><p>
»Jeg tænkte, hvad sker der, da jeg hørte om det? Er det en fejl? Og hvorfor er 
sådan en solformørkelse så interessant«. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/rejser/temarejser/ECE2304278/alternativ-halvmaraton-paa-lille-oe-i-atlanten/">Alternativ halvmaraton på 
lille ø i Atlanten</a></p><p>
Hotellets 64 værelser har været fuldt bookede i et års tid, og som det er med 
hotelpriser generelt, styres priserne af udbud og efterspørgsel. Også Hotel 
Hafnia har skruet prisen for sine værelser op i denne uge, hvor Thorshavn er 
på den anden ende. Til omkring det dobbelte, siger Oddbjørg Højgaard. 
</p><p>
Ud over den økonomiske gevinst ved de mange besøgende peger hun også, at 
begivenheden er en folkefest blandt også de lokale. Thorshavn danner rammen 
om et væld af begivenheder fra folkedans og koncerter til udstillinger og 
foredrag om solformørkelser. 
</p><p>
I virkeligheden er det udover den fysiske oplevelse af naturfænomenet, det 
sociale i begivenheder, der for mange er drivkraften i at rejse rundt for at 
opleve solen bliver sort. 
</p><p>
Det er de fire mænd, der kommer slentrende op ad Niels Finsens Gøta er godt 
eksempel på. De kendte ikke hinanden, før de tidligere på ugen blev 
indlogeret i samme kahyt på DFDS Princess of Seaways, der ligger i 
Thorshavn. De fire mænd rejste alene, og nu er der jokes, dunk i ryggen og 
hurtige bemærkninger. 
</p><p><span class="img-contimg-fl-left"><img class="image inlineLightBox" src="http://multimedia.pol.dk/archive/00922/IMG_0301_web_922173x.jpg" alt="" border="0"/><span class="caption"><span class="f-img-caption">Solnørd. 
</span>Allejandro Arroyas jakke viser, hvor henne i verden chileneren har oplevet solformørkelser. Foto: Anne Louise Leth</span></span></p><p>
Til sammen har Allejandro Arroya fra Chile, Sven Åge Eriksen fra Norge, Daniel 
Velez fra Mexico og Carlos Vasquez fra Spanien set 14 solformørkelser. Flest 
har Allejandro Arroya set. Bag på hans blå jakke er 10 flag og årstal for de 
10 gange, han har rejst efter en solformørkelse. Kun en af gangene, i Kina i 
2006 spolerede dårligt vejr synet af solformørkelsen. 
</p><p>
52-årige Allejandro Arroya, der til dagligt underviser i kunsthistorie, 
forklarer, at det er en oplevelse, også selv om det er overskyet, og ikke 
mindst en undskyldning for at opleve nye steder. Og tilføjer Sven Åge 
Eriksen fra Porsgrøn i Norge: 
</p><p class=" bl-elem">
»Man møder så mange søde mennesker, så det vil være det værd alligevel«. 
</p>	
</div>
</div></body></html>
