---
layout:     post
title: 	    "Overblik: Det ved vi om forløbet frem til Freddie Grays død"
post_author:	    
post_date:	    Sat, 02 May 2015 16:20:09 +0200
post_site:	    politiken.dk 
post_link:	    http://politiken.dk/udland/ECE2652127/overblik-det-ved-vi-om-forloebet-frem-til-freddie-grays-doed/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
12. april blev Freddie Gray anholdt. En uge efter, 19. april, blev han 
erklæret død. 
</p><p>
Hans efterfølgende begravelse blev startskuddet til nogle af de værste optøjer 
i USA i 20 år og har på ny sat fokus på behandlingen af sorte mennesker i 
det amerikanske retssystem. 
</p><p>
Seks betjente er blevet sigtet i sagen - flere af dem for manddrab. Her er et 
overblik over, hvad vi ved om den tid, hvor den 25-årige mand var i 
politiets varetægt. 
</p><p><b class="ext-link">SIGTELSE</b><a class="embeddedlink" href="http://politiken.dk/udland/ECE2651705/politibetjent-i-baltimore-sigtet-for-drab/">Politibetjent i Baltimore sigtet for drab</a></p><div class="art-fakta article-box">
<h4 class="">
De seks sigtede betjente</h4>
<h5>
Betjentene er sigtet for følgende forhold:</h5>
<div class="fakta-body" data-buildingblock="embedded_factboxlink">
<p>
Groft uagtsomt mandrab, overfald, manddrab ved kørsel, grov uagtsomhed, 
kriminel uagtsomhed og pligtforsømmelse. 
</p><p>
Uagtsomt manddrab, overfald og pligtforsømmelse. 
</p><p>
Uagtsomt manddrab, overfald, pligtforsømmelse og uberettiget anholdelse. 
</p><p>
Overfald, pligtforsømmelse og uberettiget anholdelse. 
</p><p>
Overfald, pligtforsømmelse og uberettiget anholdelse. 
</p><p class=" bl-elem">
Uagtsomt manddrab, overfald og pligtforsømmelse. 
</p>
</div>
</div><p/><h2 class="bread-text-header first">
Anholdelsen 
</h2><p>
På hjørnet af North Avenue og Mount Street, der ligger i et af Baltimores mest 
belastede områder, får en politibetjent øjenkontakt med Freddie Gray. Gray 
stikker af, og betjenten sætter efter ham. 
</p><p>
Da Gray bliver stoppet af politiet, overgiver han sig angiveligt uden at gøre 
modstand. Han har en kniv i sin lomme, som betjentene finder. 
</p><p>
Tre betjente er til stede, da han efterfølgende bliver anholdt. Ifølge 
anklager Marilyn Mosby var anholdelsen ulovlig, da den kniv, som Gray har på 
sig, ikke er ulovlig i delstaten Maryland, og han har derfor ikke begået 
nogen forbrydelse. 
</p><p>
Gray klager over, at han ikke kan trække vejret og beder om en inhalator, men 
det ignorerer betjentene. 
</p><p>
En fjerde betjent ankommer i en polititransportvogn, og betjentene placerer 
Gray i vognen uden at sikre ham med en sele. 
</p><h2 class="bread-text-header ">
Køreturen 
</h2><p>
Den fjerde betjent kører vognen, og det er ham, der er sigtet for manddrab. 
</p><p>
Efter fire minutter gør han stop. Freddie Gray bliver taget ud af vognen, hans 
hænder og ben bliver bundet sammen, og han bliver lagt på maven i vognen, 
igen uden at blive fastspændt med en sele. Betjentene gør noget papirarbejde 
færdigt og kører videre. 
</p><p>
På det tidspunkt kommer Gray angiveligt til skade med nakken. 
</p><p>
10 minutter senere gør vognen endnu et stop foran et supermarked, hvis 
overvågningskameraer har fanget forløbet. Chaufføren kigger til Gray, men 
det er uklart, hvordan han har det på dette tidspunkt. Det er også uklart, 
hvorfor chaufføren stopper op. 
</p><p><b class="ext-link">OVERBLIK </b><a class="embeddedlink" href="http://politiken.dk/udland/int_usa/ECE2619783/her-er-nogle-af-de-sager-der-har-udloest-raceuro-i-usa/">Her er nogle af de sager, der har udløst 
raceuro i USA</a></p><p>
Chaufføren kører videre, tilkalder forstærkning og gør derefter et tredje 
stop. Sammen med en ny og femte betjent efterser han igen Gray. Ifølge 
Marilyn Mosby indikerer han på det tidspunkt mindst to gange, at han har 
brug for lægehjælp, men de to betjente ignorerer hans ønske. 
</p><p>
Vognen gør et fjerde stop for at tage endnu en person med, der er blevet 
anholdt i en anden forbindelse. Her ser betjentene igen til Gray, og denne 
gang er den sjette sigtede betjent også til stede. Ifølge Mosby observerer 
betjentene, at Gray ligger passiv på vognens gulv. Selv om de taler til ham, 
reagerer han angiveligt ikke. 
</p><p>
Chaufføren kører videre til politistationen. 
</p><h2 class="bread-text-header ">
Efter køreturen 
</h2><p>
Vognen ankommer til politistationen klokken 9.24. Den anden anholdte stiger ud 
af vognen og bliver eskorteret væk. 
</p><p>
Der er nu gået 45 minutter, siden Gray blev anholdt. Nu finder betjentene ud 
af, at han ikke længere trækker vejret. 
</p><p><b class="ext-link">EFTERLADT</b><a class="embeddedlink" href="http://politiken.dk/udland/ECE2651983/freddie-grays-familie-oensker-fred-mens-soennens-doed-efterforskes-som-drab/">Freddie Grays familie ønsker fred, mens 
sønnens død efterforskes som drab</a></p><p>
En læge bliver tilkaldt, og han registrerer, at Gray er kritisk og hårdt 
såret. Han bliver fragtet til hospitalet og bliver opereret. Han går i koma 
og vågner aldrig op. En uge efter bliver han erklæret død. 
</p><p class=" bl-elem"><i class=" bl-elem">Kilder: CNN, Washington Post og The Guardian på baggrund af oplysninger fra 
statsadvokat Marilyn Mosby.</i></p>	
</div>

</div></body></html>
