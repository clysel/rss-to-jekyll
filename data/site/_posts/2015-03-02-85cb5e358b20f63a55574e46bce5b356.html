---
layout:     post
title: 	    "Forståelsen for pengesager er helt i bund hos unge"
post_author:	    
post_date:	    Mon, 02 Mar 2015 07:52:20 +0100
post_site:	    politiken.dk 
post_link:	    http://politiken.dk/oekonomi/privatoekonomi/ECE2567326/forstaaelsen-for-pengesager-er-helt-i-bund-hos-unge/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
»Frikort? Er det ikke ligesom et kreditkort, man får, når man bliver 16?«. 
</p><p>
Det er ikke kun Sydney på 15, der er usikker på, hvad et frikort egentlig er 
for en størrelse. Heller ikke klassekammeraterne ved, at det er betegnelsen 
for den del af indkomsten, der er fritaget for skat. 8.a på Mølleholmskolen 
i Taastrup er i gang med dagens matematiktime. Og selv om eleverne måske 
ikke lige har styr på alle begreberne, sidder tallene egentlig ret godt fast 
i hovedet på de unge drenge og piger, især fordi de lige har gennemgået 
begrebet renter. 
</p><p><b class="ext-link">LÆS OGSÅ</b><a class="embeddedlink">»ÅOP er sådan noget, der er 
ret dårligt«</a></p><p>
Men det står rigtig skidt til med den finansielle forståelse hos de unge 
danskere. Ikke mindre end 52 procent af alle unge mellem 15 og 24 år, eller 
godt og vel hver anden, mangler den fundamentale forståelse for 
privatøkonomiske sammenhænge og forhold, viser en ny og omfattende test, 
udarbejdet af bankernes brancheorganisation Finansrådet. 
</p><p>
Det kniber især med forståelsen for, hvad en rente er, hvordan man beregner 
den og hvordan man i det hele taget sammenligner dyre og billige lånetilbud. 
Kun omkring 45 procent af alle unge, kan beregne de præcise udgifter for et 
lån, viser testen, der er baseret på spørgsmål til godt 3.700 danskere. 
</p><h3>
50.000 dårlige betalere 
</h3><p>
»Vi synes, det er dybt bekymrende, at der er så mange unge mennesker, der 
eksempelvis ikke kan finde ud af at vælge det billigste lån. Det er altså 
kritisk«, siger Louise Mogensen, vicedirektør i Finansrådet. 
</p><p>
»Vi kan jo også se, at der fortsat er omkring 50.000 unge mellem 21 og 30 år, 
der bliver registreret som dårlige betalere i RKI. Det er alt, alt for 
mange. Det er den dummeste start på livet, at blive stemplet som dårlig 
betaler på et tidspunkt, hvor man jo netop har brug for at etablere sig og 
brug for at låne penge til en lejlighed eller noget andet«, siger Louise 
Mogensen, vicedirektør i Finansrådet, der rykker med lærerkræfter og 
undervisningsmateriale, når mere end 10.000 elever i 7. og 8. klasse bliver 
undervist i privatøkonomi i næste uge, der passende er blevet omdøbt til 
’Pengeugen’. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/privatoekonomi/ECE2510551/120000-danskere-synker-ned-i-haabloes-gaeld/">120.000 danskere synker ned i 
håbløs gæld</a></p><p>
Sidste år var 40 skoler tilmeldt, indtil videre er mere end 360 skoler gået 
ind i dette års projekt. 
</p><p>
»Det er helt basale ting i privatøkonomien, vi sætter fokus på; de unge skal 
have et overblik over deres indtægter og udgifter, de skal lære at lægge et 
budget og de skal især vide, hvordan de finder ud af, hvilket lån, der er 
billigst,« siger Louise Mogensen og tilføjer: 
</p><p>
»Det duer jo ikke, at unge mennesker ikke er i stand til at fange, hvor dyrt 
det egentlig er, når de begynder at kunne optage lån og falder for 
fristelsen til at tage alle mulige smarte og dyre sms- og kviklån. Derfor er 
vi utroligt glade for, at læring i privatøkonomi nu er skrevet ind i 
undervisningsplanerne, så eleverne får en forståelse for disse sammenhænge, 
men der er tydeligvis lang vej endnu«, siger hun. 
</p><h3>
Færre penge og mere kærlighed 
</h3><p>
Og det kan Frank Papsø bekræfte som direktør for analyse og 
forretningsudvikling i kreditoplysningsbureauet Experian, der driver 
RKI-registeret over dårlige betalere. 
</p><p>
»Det, vi kan se, er jo, at de lidt ældre unge, dem, der er gamle nok til at 
optage lån, er blevet en lille smule bedre til at få betalt de små 
regninger. Men der er altså stadig næsten 50.000 dårlige betalere blandt de 
unge, og det er simpelthen en katastrofe, for vi ved, at når først folk er 
kommer ind i registeret, så er det meget svært at komme ud igen«, siger han. 
</p><p>
»Derfor er det utrolig værdifuldt, at der kommer fokus på det her i skolerne, 
men vi skal bare huske, at det her først og fremmest handler om, hvor gode 
vi som forældre er til at forklare de unge, at man altså ikke altid har råd 
til det hele og ikke kan få det hele. Det behøver ikke være en helikopter, 
der henter konfirmanden ved kirken. Og måske skal vi som forældre overveje 
at give de unge mennesker lidt færre penge og noget mere kærlighed«, siger 
Frank Papsø, der blandt andet har oplevet at blive kontaktet af en ung 
kvinde på 21 år, der havde opbygget en gæld i omegen af 370.000 kroner, som 
hendes forældre ikke måtte få kendskab til. 
</p><h3>
Privatøkonomi ind i undervisningen 
</h3><p>
Undervisningsminister Christine Antorini (S) bakker også op om Pengeugen: 
</p><p>
»Det er dybt bekymrende, at så mange unge ved så lidt om privatøkonomi, for de 
risikerer jo at gældsætte sig i en alt for ung alder. Derfor er der al mulig 
grund til at arbejde med de unges indsigt på dette område, og det er også 
derfor, det er blevet en del af undervisningsplanen. Og når bankerne sætte 
fokus på emnet i næste uge, så kunne forældrene jo passende bruge 
anledningen til at tage en snak med de unge derhjemme«, siger ministeren. 
</p><p>
Selv om de fleste i 8.a har fået sponsoreret deres smartphone af forældrene, 
får de ikke alt, hvad de peger på. Derfor arbejder 15-årige Caroline til 
tider ekstra hårdt i hjemmet, så der ryger lidt flere lommepenge af: 
</p><p class=" bl-elem">
»Jeg skal i hvert fald have noget nyt en gang imellem, og mine forældre vil 
ikke give mig det. For eksempel siger de: »Hvis du skal have nye sko, skal 
du smide nogle gamle ud«. Og det gider jeg ikke, for jeg bruger dem næsten 
alle sammen. Eller næsten«. 
</p>	
</div>
</div></body></html>
