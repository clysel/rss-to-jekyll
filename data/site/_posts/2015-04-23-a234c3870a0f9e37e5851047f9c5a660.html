---
layout:     post
title: 	    "Femern A/S besvarer spørgsmål om selskabets omgang med aktindsigt"
post_author:	    Steffen McGhie
post_date:	    Thu, 23 Apr 2015 10:39:09 +0000
post_site:	    ing.dk 
post_link:	    http://ing.dk/artikel/femern-besvarer-spoergsmaal-om-selskabets-omgang-med-aktindsigt-175607
---
<html><body><div><section class="body">
			<p>Det er mere end almindeligt svært at få svar fra Femern A/S på, hvorfor selskabet ikke har fulgt offentlighedsloven i behandlingen af en forespørgsel om dokumenter om tunnelsikkerhed. Og på, hvorfor selskabet ikke vil udlevere trafikdata med central betydning for Femern-forbindelsens økonomiske fundament.</p>
			<p>Ingeniøren skriver i dag om de to sager og har i den forbindelse bragt dele af dette interview. Vi bringer her det fulde interview med Femern-selskabets kommunikationsdirektør, Ajs Dam.</p>
			
			<h2>Bryder offentlighedsloven</h2>
			<p>Ingeniøren skrev i går, at det har taget 63 dage for Femern A/S at udlevere dokumenter om sikkerheden i den kommende sænketunnel.</p>
			<p>Ingeniøren har i februar bedt om en række beregninger, analyser og risikovurderinger for at få underbygget Femern-selskabets egne offentlige udmeldinger om tunnelsikkerheden. Først efter fire uger har selskabet sendt et delvist svar, og først da Ingeniøren efter ni uger oplyser til Femern A/S, at vi skriver en artikel om selskabets behandling af sagen, sender kommunikationsdirektør Ajs Dam resten af de efterspurgte dokumenter.<br/>
			<aside class="plugin right box">
			  Fokus på Femern</aside></p>
			<p><strong>Lovforslaget</strong> om den faste forbindelse over Femern Bælt skal vedtages inden sommerferien. Derefter skal forligskredsen godkende pris og tidsplan, EU skal tage stilling til støtte, og tyske myndigheder skal give byggetilladelse.<br/>
			<strong>Den 17,6 km</strong> lange sænketunnel er genstand for stærkt modstridende holdninger: Trafikforskere kan ikke blive enige om trafikprognoserne, økonomer skændes om tilbagebetalingstiden, og tyske miljøaktivister ønsker tunnelen droppet.<br/>
			<strong>Ingeniøren</strong> skrev torsdag om, at Femern A/S har brudt offentlighedsloven i sin behandling af en forespørgsel om dokumenter om tunnelens sikkerhed.<br/>
			<strong>Ingeniøren</strong> skriver i dag om, Femern A/S afviser at udlevere en trafiktælling fra A/S Storebælt, som er et af de væsentligste dokumenter i beregningerne af Femern-tunnelens økonomiske bæredygtighed.
			</p>
			
			<p><figure class="plugin right"><img src="http://ing.dk/sites/ing/files/styles/w1120_media_right/public/kommunikationsdirektoer_ajs_dam_0.jpg?itok=naPFNz1_" alt=""/><figcaption> Femern-selskabets kommunikationsdirektør, Ajs Dam. </figcaption></figure><br/>
			<em>Hvorfor er det først nu, når vi fortæller, at vi skriver om jeres behandling af sagen, at vi får tilsendt de sidste syv dokumenter i sagen?</em></p>
			<p>»Det er ikke korrekt. Vi har løbende givet jer dokumenter. I har været i intensiv dialog med mine kolleger om sagen. Så det billede kan jeg ikke genkende,« siger Ajs Dam.</p>
			<p><em>Men de sidste dokumenter har du først sendt i går, efter at du fik at vide, at vi skriver om sagen.</em></p>
			<p>»Vi har løbende informeret jer. Jeg kan slet ikke genkende det billede«.</p>
			<p><em>Du afviser at forholde dig til, at du har sendt de sidste dokumenter i går?</em></p>
			<p>»Vi har belyst sagen løbende«.</p>
			<p>To af Danmark førende specialister i offentlighedsloven, tidligere forskningschef ved Danmarks Medie- og Journalisthøjskole Oluf Jørgensen og lektor Sten Bønsing fra Juridisk Institut på Aalborg Universitet, har i Ingeniøren vurderet, at Femern A/S med sin sagsbehandling har brudt offentlighedsloven.</p>
			<p><em>Oluf Jørgensen og Sten Bønsing fortæller, at Femern A/S er forpligtet til at behandle forespørgslen som en aktindsigtsbegæring. Har I gjort det?</em></p>
			<p>»Vi får løbende spørgsmål fra medierne. Dem besvarer vi så hurtigt og så godt, som vi kan. Vi forholder os ikke til særlige begrænsninger,« siger Ajs Dam.</p>
			
			<p><em>Har I behandlet forespørgslen som en aktindsigtsbegæring?</em></p>
			<p>»Vi har behandlet sagen så hurtigt, vi kunne, som et led i vores journalistiske service«.</p>
			<p><em>Men der er særlige regler for behandling af aktindsigtsbegæringer. Har I behandlet forespørgslen som en aktindsigtsbegæring?</em></p>
			<p>»Jeg har besvaret dit spørgsmål«.</p>
			<p><em>Du afviser at oplyse, om I har behandlet forespørgslen som en aktindsigtsbegæring?</em></p>
			<p>»Jeg forstår slet ikke, hvordan det kan være relevant. Vi har besvaret spørgsmål fra jer på samme måde som spørgsmål fra andre medier,« siger Ajs Dam.</p>
			<h2>Tilbageholder central trafikanalyse</h2>
			<p>Ingeniøren skriver i dag, at Femern A/S afviser at udlevere en trafiktælling fra A/S Storebælt, som er et af de væsentligste dokumenter i beregningerne af Femern-tunnelens økonomiske bæredygtighed. Begrundelsen er, at dokumentet stammer fra før 1. januar 2014, da både Femern A/S og A/S Storebælt blev omfattet af offentlighedsloven.</p>
			<p>Kort forinden har Femern A/S på sin hjemmeside publiceret en <a href="http://www.femern.dk/servicemenu/presse-og-dokumenter/nyheder/femern-vi-lagger-kortene-pa-bordet">en tekst</a> med titlen 'Vi lægger kortene på bordet' om selskabets høje grad af åbenhed.</p>
			<p><em>I bryster jer eksplicit med fuld åbenhed. Hvordan harmonerer det med, at I undtager disse dokumenter fra aktindsigt, bare fordi I har mulighed for at gøre det?</em></p>
			<p>»Visse dokumenter er undtaget fra aktindsigt. Men når det er sagt, har vi gjort alt, hvad vi kan, for at svare på jeres spørgsmål,« siger Ajs Dam.</p>
			<p><em>Men at I først er omfattet af offentlighedsloven fra januar 2014 betyder jo ikke, at I ikke må give aktindsigt i disse dokumenter. Det betyder jo bare, at I har mulighed for at lade være.</em></p>
			<p>»Jeg har sendt jer de dokumenter, der er relevante for sagen. Jeg har givet jer informationer ud over det, der er omfattet af offentlighedsloven«.</p>
			<p>Det er korrekt, at Femern A/S har sendt to notater; ét fra Intraplan og BVU samt ét fra Femern-selskabet selv. De gentager referencer fra et svar fra transportminister Magnus Heunicke (S) til Folketinget og forklarer, hvordan beregningerne er brugt. Desuden henviser Femern A/S til, at A/S Storebælt også finder det realistisk, at 713.000 af de biler, der krydser Storebælt, har destination eller udgangspunkt i Tyskland. Men selve datagrundlaget er ikke medtaget.</p>
			<p><em>I har sendt nogle notater, men I har afvist at udlevere de efterspurgte data og analyser.</em></p>
			<p>»Jeg tror, at sagen er fuldt belyst med det materiale, vi har fremsendt,« siger kommunikationsdirektøren.</p>
			<p>Femern-selskabets afslag holder imidlertid ikke vand, siger Oluf Jørgensen fra Danmarks Medie- og Journalisthøjskole og lektor Sten Bønsing fra Aalborg Universitet. For selv om selskabet først fra januar 2014 var omfattet af offentlighedsloven, var selskabet i forvejen omfattet af miljøoplysningsloven.</p>
			<p><em>Oluf Jørgensen og Sten Bønsing fortæller, at mens Femern A/S først blev omfattet af offentlighedsloven i 2014, så var selskabet i forvejen omfattet af miljøoplysningsloven, og derigennem kunne I give aktindsigt i sagen. Er du uenig i den vurdering?</em></p>
			<p>»Det kan jeg ikke vurdere. Jeg er ikke jurist,« siger Ajs Dam.</p>
			
		</section>
		  </div></body></html>
