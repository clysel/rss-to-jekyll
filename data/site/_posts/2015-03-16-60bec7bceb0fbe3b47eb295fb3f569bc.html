---
layout:     post
title: 	    "Boeing trodser det danske lønniveau og åbner værksted i København"
post_author:	    
post_date:	    Mon, 16 Mar 2015 22:16:14 +0100
post_site:	    politiken.dk 
post_link:	    http://politiken.dk/oekonomi/ECE2590201/boeing-trodser-det-danske-loenniveau-og-aabner-vaerksted-i-koebenhavn/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Der er turbulens i flyindustrien for tiden. Passagererne vil til Mallorca så 
billigt som muligt, og det får selskaberne til at skære alle omkostninger så 
langt ind til benet som muligt. Det blev senest manifesteret i Norwegians 11 
dage lange kamp med sine skandinaviske piloter. 
</p><div class="art-quote article-box">
<p class="quote"/>
<blockquote>
<p class="quote-txt">
Nu har vi a'et, Apple, og b'et, Boeing.
</p>
<p class="sender">
Rufus Gifford, USA's ambassadør 
</p>
</blockquote>
</div><p/><p>
Men i Københavns Lufthavn var lufthuller og økonomiske problemer i går glemt 
for en stund. For i en 7.500 kvadratmeter stor hangar i den sydlige del af 
lufthavnen indviede verdens største flyproducent, amerikanske Boeing, i går 
sit første værksted i Norden. 
</p><p><span class="img-contimg-fl-left"><img class="image inlineLightBox" src="http://multimedia.pol.dk/archive/00921/_Invitation_til__bn_921232w.jpg" alt="" border="0"/><span class="caption"><span class="f-img-caption">Eftersyn. 
</span>Det tager en til fem dage at efterse et Boeing-fly i den nye hangar. Foto: JOACHIM ADRIAN.</span></span></p><p>
Og selv om der kun kommer til at arbejde 32 ingeniører i den enorme hangar, er 
der ingen tvivl om, at vi skal være glade for amerikanernes komme, 
understregede lufthavnsdirektør Thomas Woldbye. 
</p><p><b class="ext-link">KRIG</b><a class="embeddedlink" href="http://politiken.dk/oekonomi/ECE2583322/norwegian-striden-bilagt---men-kun-for-en-stund/">Norwegian-striden bilagt - men kun for en 
stund</a></p><p>
»Det gør os mere attraktive for flyselskaberne. At vi er attraktive skaber 
flere ruter, og flere ruter skaber økonomisk vækst«, sagde han. 
</p><p>
»Vi er attraktive, hvis vi kan være med til at give luftfartsselskaberne mange 
passagerer, og hvis vi kan være med til at reducere deres omkostninger. Og 
det her er blandt andet med til at reducere deres omkostninger, fordi de kan 
få serviceret deres fly lige rundt om hjørnet«. 
</p><p>
Den administrerende direktør har derfor gjort kur til Boeing i »flere år«. 
</p><div class="art-fakta article-box">
<h4 class="">
Verdens største</h4>
<h5>
Boeing</h5>
<div class="fakta-body" data-buildingblock="embedded_factboxlink">
<p><b>Den amerikanske flyproducent</b> blev grundlagt i 1916 af William E. Boeing 
(1881-1956). Selskabet begyndte med at bygge vandfly, derefter kampfly og 
fragtfly. Det første passagerfly blev bygget i 1928. 
</p><p>
Boeing er i dag <b>verdens største flyproducent</b>. Fra 2017 skal 
koncernen gennemføre bemandede rumflyvninger for den amerikanske 
rumfartsorganisation Nasa. 
</p><p>
Virksomheden har i dag <b>163.657 medarbejdere</b>, hvoraf næsten halvdelen 
arbejder i staten Washington. 
</p><p>
I 2014 leverede Boeing 723 fly, og ved udgangen af 2014 havde Boeing <b>5.789 
fly</b> i ordre. 
</p><p>
Boeing tjente <b>10,4 mia. kroner</b> i fjerde kvartal 2014 mod 8,7 mia. 
kroner i fjerde kvartal 2013. 
</p><p class=" bl-elem">
Research: Politikens Bibliotek 
</p>
</div>
</div><p/><h3>
Beliggenhed betyder alt 
</h3><p>
Mens det meste af flyindustrien kæmper for at komme uden om skandinaviske 
overenskomster, kan det ellers synes paradoksalt, at Boeing vælger at lægge 
et værksted i dyre Danmark. 
</p><p>
Som Politiken kunne berette i januar flytter flere og flere flyselskaber, 
inklusive Boeing, da også deres serviceeftersyn til Østeuropa og Asien. 
</p><p><b class="ext-link">OUTSOURCING</b><a class="embeddedlink" href="http://politiken.dk/oekonomi/virksomheder/ECE2518101/udliciterede-eftersyn-af-passagerfly-skaber-frygt-for-sikkerheden/">Udliciterede eftersyn af passagerfly 
skaber frygt for sikkerheden</a></p><p>
Men når Boeing denne gang flyver mod strømmen handler det om beliggenhed, 
understreger Doug Caldwell, direktør for flådestyringen i Boeings Commercial 
Aviation Services. 
</p><p>
»Det handler om rutestrukturen. Man er nødt til at se på de ruter, som ens 
kunder flyver. For den type vedligeholdelse, vi kommer til at udføre her, 
skal ikke laves hvert 12. år, men hver gang et fly har fløjet 1.000 timer, 
og derfor er det utroligt vigtigt at holde den tæt på ruten. Det ville koste 
langt mere, hvis flyselskaberne skulle flyve til lavtlønslande hver gang«. 
</p><p>
For værkstedet, der går under forkortelsen MRO (maintenance, repair, overhaul) 
skal nemlig stå for vedligeholdelse og eftersyn af passagerfly, hvorfor der 
ofte kommer besøg i hangaren. 
</p><p>
Mens stemmerne rungede fra talerstolen, var en håndfuld flyteknikere midt i 
den enorme hal da også i færd med at ordne et af Norwegians langdistance-fly 
– den såkaldte Boeing 787 Dreamliner. SAS, EasyJet og Ryanair flyver 
ligeledes i Boeings fly. 
</p><h3>
A, B ... Z? 
</h3><p>
Også den amerikanske ambassadør var mødt op til indvielsen. Og med reference 
til Apples nylige tilsagn om at åbne et datacenter i Viborg understregede 
han, at Danmark er en attraktiv spiller på det internationale marked. 
</p><p><span class="img-contimg-fl-left"><img class="image inlineLightBox" src="http://multimedia.pol.dk/archive/00921/_Invitation_til__bn_921235y.jpg" alt="" border="0"/><span class="caption"><span class="f-img-caption">Indvielse. 
</span>Fra venstre Doug Caldwell, direktør for flådestyringen i Boeing Commercial Aviation Services, Thomas Woldbye, adm. direktør i Københavns Lufthavn, Rufus Gifford, USA's ambassadør, Matthew Ganz, præsident i Boeings tyske og nordeuropæiske afdeling samt vicepræsident Maria Laine.</span></span></p><p><b class="ext-link">TILTRÆKNINGSKRAFT</b><a class="embeddedlink" href="http://politiken.dk/oekonomi/virksomheder/ECE2559354/apples-indtog-i-viborg-kan-traekke-flere-investeringer-til/">Apples indtog i Viborg kan 
trække flere investeringer til</a></p><p>
»Boeings investering her understreger den enorme interesse, som amerikanske 
virksomheder har for Danmark. Det er en anerkendelse af det gode 
erhvervsklima, den højtuddannede arbejdsstyrke og engagementet i frihandel 
og investering«, sagde Rufus Gifford. 
</p><p>
»Nu har vi a’et, Apple, og b’et, Boeing. Så over mine næste to år som 
ambassadør, håber jeg, at vi kan komme hele vejen gennem alfabetet til Z«. 
</p><p class=" bl-elem">
Boeing er den første flyproducent, der åbner et MRO-værksted i Københavns 
Lufthavn. 
</p>	
</div>
</div></body></html>
