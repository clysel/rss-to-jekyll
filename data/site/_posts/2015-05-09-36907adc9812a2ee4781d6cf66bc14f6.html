---
layout:     post
title: 	    "Stortalent fortsætter med at imponere i fransk etapeløb"
post_author:	    
post_date:	    Sat, 09 May 2015 19:33:29 +0200
post_site:	    politiken.dk 
post_link:	    http://politiken.dk/sport/cykling/ECE2663039/stortalent-fortsaetter-med-at-imponere-i-fransk-etapeloeb/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>I sidste års udgave af 4 Jours de Dunkerque oplevede den regerende danske mester Michael Valgren (Tinkoff-Saxo) noget af et gennembrud med sin samlede tredjeplads, og nu er en anden af den hjemlige cykelsports himmelstormere, 19-årige Mads Pedersen (Cult Energy), stærkt på vej til at gøre ham kunsten efter.</p><p>Ganske vist lykkes det næppe for den danske teenager at kæmpe sig op på podiet i det traditionsrige nordfranske arrangement, men efter dagens 178 km lange kongeetape fra Lestrem til Cassel avancerede Mads Pedersen til den samlede sjetteplads, og det skal gå meget galt, om han ikke forsvarer den position, når løbet slutter i morgen.</p><h3>Førertrøjen skiftede indehaver</h3><p>På en krævende rute med små, hidsige brostensbelagte stigninger nåede sølvvinderen fra junior VM i 2013 i dag til mål på en syvendeplads i det stærkt splittede felt 25 sekunder efter den sejrende spanier Omar Fraile (Caja Rural).</p><p>Den 23-årige franske sprinter Bryan Coquard (Europvar), der har ført 4 Jours de Dunkerque siden sin sejr på 1. etape, dumpede ned på den samlede andenplads 20 sekunder efterl litaueren Ignatras Konovalovas (Marseille 13 KTM),</p><p>De følgende placeringer indtages af estlænderen Alo Jakin (Auber 93) med et minus på 31 sekunder, belgieren Frederik Backaert (Wanty-Groupe Gobet) 35 og franskmanden Damien Gaudin (Ag2r-La Mondiale) 40, mens Mads Pedersen er 44 sekunder efter.</p><h3>Har grund til at være stolt af indsatsen</h3><p>»Mads har al mulig grund til at være stolt af den præstation, han ydede i dag«, siger Cult Energys sportschef Michael Skelde.</p><p>»Vi har alle været klar over, at han er er usædvanligt talent, og den måde, hvorpå han har bevæget sig rundt i feltet i dette løb, er simpelthen forbilledlig«.</p><p>»Mads er i år blevet fysisk stærkere, og det viste sig på en krævende rute som i dag, hvor jeg ærligt må indrømme, at jeg på forhånd ikke havde turdet drømme om, at han kunne levere en indsats som den, han diskede op med«.</p><p>»Det beviser bare, at han har en særdeles lovende fremtid foran sig. Sidste etape i morgen ind til Dunkerque er flad, og den munder sandsynligvis ud i en massespurt. Vinden kan komme til at spille en rolle, men jeg føler mig ret sikker på, at Mads igen vil være med fremme«.</p><h3>Hovedpersonen er også optimist</h3><p>Samme optimistiske indstilling har hovedpersonene selv. </p><p>»Jeg stiler efter i hvert fald at blive mellem de 15 bedste i morgen, og det vil jeg så i givet fald have været på alle etaper«, lyder det fra en glad Mads Pedersen.</p><p class=" bl-elem">»I dag frygtede jeg faktisk, at jeg ville ryge ud af top-10 sammenlagt, men efterhånden som etapen skred frem, følte jeg mig bedre og bedre tilpas. Det skyldes imidlertid også, at jeg fik fantastisk støtte af mine holdkammerater, og heldigvis havde jeg overskud til at kunne klare mig, da det i finalen blev alles kamnp mod alle«.</p>	
</div>

</div></body></html>
