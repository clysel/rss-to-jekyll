---
layout:     post
title: 	    "Portræt: Ambitiøs jurist fór vild i PET?s rodebutik"
post_author:	    
post_date:	    Thu, 07 May 2015 07:27:40 +0200
post_site:	    politiken.dk 
post_link:	    http://politiken.dk/indland/ECE2658378/portraet-ambitioes-jurist-fr-vild-i-pets-rodebutik/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Han så den amerikanske præsident, Barack Obama, som sit forbillede, han 
udstyrede sig selv med en høj stresstærskel og udtrykte stolthed over at 
blive headhuntet som chef for landets efterretningstjeneste. Han var fit til 
jobbet, forsikrede han. 
</p><p>
Og så trængte han til nye udfordringer og større ansvar, sagde han, da han i 
januar 2014 blev chef for PET efter 7 år som anerkendt leder af 
bagmandspolitiet. 
</p><p>
Nu skulle han ikke længere hamle op med økonomiske forbrydere i habit, men 
styre en butik med agenter i cottoncoat og blå briller. 
</p><p>
Men i går måtte den velanskrevne jurist Jens Madsen tage sit eget gode tøj og 
forlade PET. Det sker »efter grundige overvejelser«, står der i 
Justitsministeriets pressemeddelelse, hvor Jens Madsen også får en »stor 
tak« med fra departementschef Barbara Bertelsen på sin uspecificerede videre 
vej i politiet. 
</p><p><b class="ext-link">LÆS ARTIKEL</b><a class="embeddedlink" href="http://politiken.dk/indland/politik/ECE2657844/jens-madsen-traeder-af-som-pet-chef/">Jens Madsen træder af som 
PET-chef</a></p><p>
Beskeden om den 47-årige Jens Madsens farvel til PET efter kun 16 måneder kom, 
få timer før justitsministeren offentliggjorde redegørelsen om 
terroraktionen i København 14. og 15. februar i år. 
</p><p><b class="ext-link">LÆS ARTIKEL </b><a class="embeddedlink" href="http://politiken.dk/indland/fokus_danmark/fokus_terror/ECE2658265/justitsminister-om-terrorangreb-vi-blev-misinformeret-af-pet/">Justitsminister om terrorangreb: 
Vi blev misinformeret af PET </a></p><p>
Og både ordvalget i ministeriets afskedssalut til Madsen og indholdet i 
redegørelsen fortæller, at der er en sammenhæng. Jens Madsen var simpelthen 
ikke manden, der kunne håndtere PET i en tid, hvor terrortruslen fortsat er 
høj. 
</p><p>
Man kan for eksempel læse af redegørelsen, at PET forud for arrangementet i 
Krudttønden på Østerbro 14. februar ikke havde anbefalet en særlig udvidet 
beskyttelse, selv om mødet fandt sted blot fem uger efter massakren i Paris 
mod tegnerne på satirebladet Charlie Hebdo og drabene i et jødisk 
supermarked. 
</p><h3>
Jøderne blev ladt i stikken 
</h3><p>
Det svier desuden til PET, at der gik 4 timer efter skyderiet ved Krudttønden, 
før synagogen i Krystalgade blev udstyret med bevogtning, som i øvrigt 
bestod af to utrænede betjente. 
</p><p>
Justitsminister Mette Frederiksen (S) var da også tydeligt utilfreds, da hun i 
går præsenterede redegørelsen, så det er ikke sikkert, at »overvejelserne 
var så grundige«, før Madsen søgte nye udfordringer. 
</p><p>
Han kom til jobbet som PET-chef i en tumultarisk periode i Justitsministeriet 
og efterretningstjenesten. Den tidligere chef gennem 7 år, Jakob Scharf, 
havde sagt op efter kraftig kritik af hans og den øvrige ledelses stil. 
</p><p>
Resten af cheflaget forsvandt også, og samtidig havde urigtige oplysninger til 
Folketinget om Pia Kjærsgaards aflyste besøg på Christiania væltet daværende 
justitsminister Morten Bødskov (S), mens hans efterfølger, Karen Hækkerup 
(S), havde sendt ministeriets daværende departementschef, Stine Axelsson, og 
afdelingschef Jens Chr. Bülow hjem, mens deres rolle i sagen blev undersøgt. 
</p><p>
Det betød, at Bülow, som var favorit til at overtage Scharfs job, forsvandt ud 
af rækken af kandidater. Og at andetvalget Jens Madsen overtog en rodebutik 
uden erfarne chefer og uden en erfaren departementschef at støtte sig til. 
</p><h3>
Øget bureaukrati 
</h3><p>
I PET-hovedkvarteret genetablerede Jens Madsen dog hurtigt det samarbejde med 
de ansatte, som de havde afbrudt under Scharf. Men fik så udtrykt sig så 
uheldigt offentligt om de ansattes ret til at tale med pressen, at 
Ombudsmanden tog sagen op og gav Madsen en næse med henvisning til 
ytringsfriheden. 
</p><p>
Jens Madsen fik også hurtigt sat sit eget hold efter Scharf-æraen, men 
udnævnte blandt andet chefer, der ikke, som det ellers var vanligt i PET, 
var politiuddannede og/eller jurister. Han lagde desuden meget vægt på det 
organisatoriske, og det resulterede i et øget og tidskrævende bureaukrati, 
som harmonerer dårligt med PET’s kerneområde: den operationelle indsats mod 
terror. PET-chefen skal godkende trusselsvurderinger og operationer og skal 
derfor hele tiden være briefet, så beslutningerne kan træffes straks. 
Terrorister melder sjældent deres ankomst i god tid. 
</p><p>
Jens Madsen er barnebarn af Justitsministeriets navnkundige departementschef 
fra 1960’erne og et par årtier frem, Niels Madsen, men han har slet ikke 
samme politiske tæft som han – eller for den sags skyld Jens Madsens 
forgænger, Jakob Scharf. Det svier til PET. Madsen har det svært ved de 
jævnlige briefinger i regeringens sikkerhedsudvalg, fordi han ikke er nok 
inde i sagerne, og helt tydelig bliver Madsens manglende effektivitet efter 
skyderierne i København i februar: Forsvarets Efterretningstjeneste, der 
opererer i udlandet, ender med at få langt størstedelen af den halve 
milliard, regeringen afsætter til øget terrorbekæmpelse, selv om de to drab 
i København i februar sætter fokus på radikalisering af unge i Danmark. Det 
er PET’s opgave at følge dem og neutralisere dem i tide. Og det er derfor 
PET, der har brug for flere ressourcer. Men FE får broderparten. 
</p><p class=" bl-elem">
Jens Madsen blev en parentes i PET’s historie. Nu er det så spørgsmålet, om 
Jens Chr. Bülow alligevel kan komme til fadet. Han og Axelsson blev frikendt 
i tjenestemandsundersøgelsen om Kjærsgaard-sagen. De havde kun medvirket til 
at stikke Folketinget en nødløgn, mente de tre dommere, og det må man godt. 
</p>	
</div>

</div></body></html>
