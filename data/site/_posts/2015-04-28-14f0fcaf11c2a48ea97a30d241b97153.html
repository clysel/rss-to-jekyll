---
layout:     post
title: 	    "DBU stopper Barcelonas jagt på en dansk Messi"
post_author:	    
post_date:	    Tue, 28 Apr 2015 10:20:08 +0200
post_site:	    politiken.dk 
post_link:	    http://politiken.dk/sport/fodbold/ECE2646258/dbu-stopper-barcelonas-jagt-paa-en-dansk-messi/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Da FC Barcelona i slutningen af marts på et stort pressemøde i Ballerup 
annoncerede planerne for oprettelsen af et talentakademi med base i 
Ballerup, var begejstringen stor fra stort set alle sider. 
</p><p>
Måske lige med undtagelse af Dansk Boldspil-Union (DBU), som endnu ikke havde 
godkendt projektet. 
</p><p>
Og DBU har nu givet Barcelona og partnerne i Ballerup en lang næse. 
Fodboldforbundet har nemlig valgt at afvise spaniernes anmodning om at 
etablere akademiet. 
</p><p>
»Vi kan ikke stå inde for, at børn ned til seksårsalderen skal til auditions 
for at blive optaget og skal indgå i et udpræget elitært træningsmiljø«, 
siger Bent Clausen, næstformand i DBU og formand for DBU's breddeudvalg til 
unionens hjemmeside. 
</p><p>
»Børn udvikler sig enormt i den alder, og derfor kan et barn med gode 
boldegenskaber som seksårig være overhalet som syvårig, og hvad skal der så 
ske med ham, når han bliver vejet og fundet for let. Hvem samler det barn 
op?«
</p><h3>
Danske klubber skal varetage talentudviklingen
</h3><p>
Ifølge DBU strider Barcelonas planer for arbejdet på akademiet med unionens 
retningslinjer kaldet 'Holdninger &amp; Handlinger', og det er med baggrund 
i disse, at DBU har valgt at sige nej tak til storklubbens akademi i sin 
nuværende form. 
</p><p>
Ligeledes frygter DBU, at Barcelona blot vil være den første i rækken af 
storklubber, som vil skubbe den danske talentudvikling ud i kulden. 
</p><p>
»Vi skal værne om talentudviklingen i dansk fodbold, og hvis vi tillader et 
akademi fra FC Barcelona i dag, er det måske andre storklubber i morgen«. 
</p><p>
»På sigt, om 10-15 år, kan talentudviklingen i Danmark så varetages af 
internationale storklubber uden danske interesser og på bekostning af de 
danske talentudviklingsklubber«, siger Bent Clausen. 
</p><p class=" bl-elem">
Den første casting til træningsakademiet skulle efter planen være afviklet 9. 
og 10. maj, men den bliver Barcelona nu nødt til at aflyse. 
</p>	
</div>

</div></body></html>
