---
layout:     post
title: 	    "Sprogforskerne fandt en skat i skoven "
post_author:	    
post_date:	    Sun, 03 May 2015 21:47:25 +0200
post_site:	    politiken.dk 
post_link:	    http://politiken.dk/kultur/ECE2650274/sprogforskerne-fandt-en-skat-i-skoven/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-quote article-box">
<p class="quote"/>
<blockquote>
<p class="quote-txt">
Elvdalsk er virkelig en gave. Det har så meget at fortælle os om den nordiske 
sproghistorie
</p>
<p class="sender">
Sprogforsker og lektor i svensk, Yair Sapir 
</p>
</blockquote>
</div><p>
I 2002 rejste sprogforsker og lektor i svensk, Yair Sapir, til Älvdalen i de 
midtsvenske skove for at få ro til at skrive sin ph.d. om moderne islandsk 
orddannelse. Og opdagede noget, der næsten var mere interessant. Nemlig 
sproget elvdalsk, som han trods sine stærke kundskaber i både islandsk, 
dansk og svensk ikke forstod et ord af og aldrig før havde hørt om. 
</p><p>
»Men min fornemmelse var, at det her var noget helt specielt, som fortjente 
opmærksomhed«, fortæller Yair Sapir. 
</p><p>
Det viste sig, at han havde ret. 
</p><p>
Elvdalsk er en blanding af oldnordisk og moderne sproglige træk, som man ikke 
kender til i resten af Norden. Beskyttet af et bjerg og en masse midstsvensk 
skov gemmer sig et næsten ukendt nordisk sprog, som kun 2.500 mennesker 
taler, men som er blevet en skattekiste for nordiske sprogforskere. Elvdalsk 
har nemlig beholdt sproglige træk, som ikke engang var bevaret i 
vikingetidens oldnordisk. Og som for længst var forsvundet ud af oldnordisk, 
da de islandske sagaer blev skrevet ned i 1200-tallet. 
</p><p>
»Elvdalsk er virkelig en gave. Det har så meget at fortælle os om den nordiske 
sproghistorie«, siger Yair Sapir, der har været primus motor i udforskningen 
af elvdalsk. 
</p><p>
Da han havde forsvaret sin ph.d., tog han tilbage til Älvdalen for at lære 
sproget, som han i dag taler flydende. I 2004 arrangerede han den første 
konference om elvdalsk og var med til at stifte det elvdalske sprognævn, som 
i 2005 skabte en elvdalsk retskrivning og et alfabet på 35 bogstaver, der er 
udstyret med nasale vokaler og det bløde d, man kender fra islandsk. 
</p><h3>
Sproglig dybfryser 
</h3><p>
I de senere år er en række andre nordiske sprogforskere også begyndt at 
interessere sig for elvdalsk, der blandt andet bruges til at studere træk i 
oldnordisk, som forskerne hidtil har måttet rekonstruere sig frem til. 
</p><p>
»Elvdalsk er en guldgrube. Det fungerer nærmest som en sproglig dybfryser, 
hvor man kan få et indblik i oldnordiske træk, der for længst er forsvundet 
i de øvrige nordiske sprog. Det har bevaret meget gamle træk, som vi måske 
ikke engang vidste eksisterede, hvis ikke vi havde elvdalsk«, fortæller 
sproghistoriker Bjarne Simmelkjær Sandgaard Hansen, som er medarrangør af en 
international konference om elvdalsk på Københavns Universitet torsdag og 
fredag i denne uge. 
</p><h3 class="tvheader"/>
<div class="tvplayer">
<p class="tvplayer-container" data-tvarticle-id="2630777">

</p>
<p class="art-imgdesc clip-source">
Kilde: politiken.tv / Foto: Stephen Haar, klip: Mikkel Stoumann Fosgrau
</p>
</div><p/><h3>
Kall og kelingg 
</h3><p>
På elvdalsk bruger man stadig det oldnordiske verbum ’yöpa’, som på dansk, 
svensk og norsk er blevet udskiftet med det plattyske låneord ’råbe’. På 
elvdalsk har man også holdt fast i det bogstavelig talt oldnordiske ’werda’, 
mens de skandinaviske rigssprog bruger det plattyske låneord ’blive’. Der er 
heller ikke noget, der hedder en mand på elvdalsk, sådan én kalder man en 
’kall’, mens en kvinde bare hedder en ’kelingg’. 
</p><p>
Før sprogforskerne blev opmærksomme på elvdalsk, var det kun en afhandling om 
islandsk fra 1200-tallet, der beskrev et oldnordisk sprogligt træk, som 
minder om de nasale vokaler, man har på fransk, hvor ’vin’ kommer til at 
lyde som ’vang’. 
</p><p>
»Men det troede sprogforskningen ikke på. Indtil man kom til Elvdalen og hørte 
nasale vokaler i hver eneste sætning. Nu må vi konkludere, at de har været 
almindelige i hele det nordiske sprogområde. Det ville vi ikke have vidst, 
hvis ikke vi havde haft elvdalsk«, siger Yair Sapir. 
</p><h3>
Sit eget alfabet 
</h3><p>
Elvdalsk er komplet uforståeligt for de fleste svenskere. Selv folk fra 
nabosognene Mora og Orsa, som har været mere udsat for påvirkning fra 
svensk, må spidse ører for at forstå elvdalsk. 
</p><p>
Og rejser elvdalingerne 100 km mod sydvest, hvor man taler vestdalmål, kan de 
slet ikke forstå hinanden, selv om de tilhører samme dialektgruppe. 
</p><p>
»Der ligger et bjerg imellem med en masse skovbevoksning på, så der har ikke 
været nogen bevægelighed imellem dem. Derfor må de tale svensk sammen, det 
er helt utroligt«, siger Yair Sapir. 
</p><p>
En sprogforsker fra Stockholm har målt afstanden mellem svensk og elvdalsk 
ordforråd. Og konstateret, at det elvdalske ordforråd ligger lige så langt 
fra svensk, som det islandske gør. 
</p><p>
»Elvdalsk ligger tættest på sine nabodialekter og på oldsvensk. Det har mange 
træk til fælles med oldislandsk og det har også mange moderne, særegne træk, 
der adskiller sig fra de øvrige nordiske sprog. Det er derfor, det nærmest 
er uforståeligt for udenforstående«, siger Yair Sapir. 
</p><p>
Hvor de skandinaviske rigssprog og Älvdalens nabodialekter er enige om, at en 
elg hedder en elg, kalder man eksempelvis sådan én ’brinde’ på elvdalsk. 
</p><p><span class="img-contimg-fl-right"><img class="image inlineLightBox" src="http://multimedia.pol.dk/archive/00932/sverige-_lfdalen_932789a.gif" alt="" border="0"/></span></p><h3>
Vi skal tale elvdalsk 
</h3><p>
Elvdalsk har i det seneste århundrede været under massivt, svensk pres fra 
radio og tv, et svensktalende skolesystem og den almindelige stigmatisering 
af alt andet end rigsmålet. 
</p><p>
Men de to dialekter, der ligner elvdalsk mest, orsamål og moramål, ligger mod 
øst og syd og er blevet påvirket langt mere af rigssvensk, mens elvdalsk har 
ligget mere afsondret mod den gamle norsk/danske grænse. 
</p><p>
Også elvdalsk er blevet fortyndet med svensk, men i 1980’erne opstod der i 
Älvdalen, hvad Yair Sapir kalder »en renæssance«, hvor foreningen Ulum 
Dalska – ’vi skal tale elvdalsk’ – tog initiativ til at fremme elvdalsk. 
Siden er der både blevet udgivet børnebøger og opført musicals på elvdalsk. 
Og Ulum Dalska uddeler sprogstipendiater til elever i 3., 6. og 9. klasse, 
hvis de kan bestå en prøve i elvdalsk. 
</p><p>
»Det har fået en del børn til at blive ved med at bruge deres sprog og andre 
til at lære det. Flere forældre er begyndt at tale elvdalsk til deres børn – 
nogle af børnene taler kke andet, når de begynder i børnehaven, og til 
efteråret åbner en afdeling i den lokale børnehave, hvor det hele foregår på 
elvdalsk«, fortæller Yair Sapir, der i dag forsker i de yngste elvdalingers 
sprog på Høgskolan Kristianstad i Skåne. 
</p><p><b class="ext-link">DEBAT</b><a class="embeddedlink" href="http://politiken.dk/debat/ECE2388261/det-danske-sprog-forsvinder/">Det danske sprog forsvinder </a></p><p>
Tidligere har man betragtet elvdalsk som en dialekt. I dag er de fleste 
sprogforskere enige om, at elvdalsk har alle de træk, der skal til for at 
være et selvstændigt sprog, både når det gælder bøjning, sætningsopbygning 
og ordforråd. Ydermere er elvdalsk så specielt, at sprogforskere og 
elvdalingerne har en fælles interesse i at bevare det. Derfor har 
sprogforskerne hjulpet elvdalingerne med at prøve at overbevise de svenske 
myndigheder om, at elvdalsk skal anerkendes som minoritetssprog. 
</p><p>
»Det er ikke lykkedes, men folk i Elvdalen er blevet meget bevidste om, at de 
har noget, der er rigtig, rigtig specielt og som er deres eget«, siger Yair 
Sapir. 
</p><p>
Eksempelvis har galicisk, baskisk og catalansk, der tidligere var dialekter, 
fået status af mindretalssprog i Spanien. 
</p><p>
»Hvis man følger de samme kriterier, så kvalificerer elvdalsk sig som sprog. 
Hvis færøsk og islandsk ikke havde fået status af sprog, ville de måske være 
forsvundet – færøsk betragtede man førhen nærmest som en dansk dialekt. 
Älvdalens ulempe er, at den hverken ligger på en ø eller er en stat, så 
derfor får sproget ikke de privilegier og den ankerkendelse som eksempelvis 
færøsk og islandsk«, siger Yair Sapir. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/ECE1892272/koebenhavnerne-har-magten-over-det-danske-sprog/">Københavnerne har magten over 
det danske sprog</a></p><p>
Det er ikke bare for sprogforskernes skyld, at folk i Älvdalen skal blive ved 
med at tale elvdalsk 
</p><p>
»Sproget er en abstrakt men vigtig del af vores kulturarv. Ellers kunne vi jo 
lige så godt erstatte dansk med engelsk, det er jo meget mere praktisk«, 
siger Yair Sapir. 
</p><h3>
Sig det med træ 
</h3><p>
Det er ikke kun fortidens gloser, elvdalingerne har bevaret. I Älvdalen har 
man også brugt runer helt frem til begyndelsen af det 20. århundrede – altså 
600 år længere end i resten af Sverige. Dog ikke i sten men i træ. 
På bænke og runestave har folk i Älvdalen skrevet beskeder til hinanden med 
runer indtil for 100 år siden. 
</p><p class=" bl-elem">
Torsdag og fredag i denne uge er der international konference om elvdalsk på 
Københavns Universitet. Den kan man læse mere om <a class=" bl-elem" href="http://elvdalsk.inss.ku.dk/" target="_blank">her.</a></p>	
</div>

</div></body></html>
