---
layout:     post
title: 	    "På feltarbejde omgivet af 1.200 grader flydende lava og blå giftskyer"
post_author:	    
post_date:	    Thu, 30 Apr 2015 15:32:19 +0200
post_site:	    politiken.dk 
post_link:	    http://politiken.dk/viden/ECE2648924/paa-feltarbejde-omgivet-af-1200-grader-flydende-lava-og-blaa-giftskyer/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4 class="">
Blå bog</h4>
<h5>
Johanne Schmith</h5>
<div class="fakta-body" data-buildingblock="embedded_factboxlink">
<p><b>Ph.D-studerende </b>i fysisk vulkanologi ved Nordisk Vulkanologisk Center, 
Islands Universitet og Københavns Universitet. 
</p><p class=" bl-elem"><b>Kandidat i geologi</b> i 2008 efter studier af aktive lavastrømme på Hawaii 
og Kap Verde-øernes vulkanske oprindelse. Undersøger nu to store askeudbrud 
fra vulkanen Katla fra 1625 og 1755. Forskningen ser på, hvordan asken blev 
dannet, hvor langt den blev udbredt, og hvilke konsekvenser et lignende 
udbrud ville have i dag.
</p>
</div>
</div><p>
Muren af varme fra den tårnhøje lavafront er overvældende, men velkommen som 
værn mod den bidende kolde blæst. 
</p><p>
Lavafontænerne buldrer højt i baggrunden, og lyden blander sig med bilens 
tomgangsbrummen. Vi er i Islands ødemark, nord for Europas største gletsjer, 
Vatnajökull. 
</p><p>
Det er en efterårsdag i 2014. Dagen startede kl. 6 med morgenmad på 
feltstationen ved vulkanen Askja. Vi pakkede madpakker, chokoladekiks, 
kameraer, gasmasker, gassensorer, goggles, prøveposer, notesbøger og 
alverdens feltudstyr i vores tre monstrøse firehjulstrækkere. 
</p><p>
Bilerne førte os den halve time ad hjulsporsruten fra feltstationen ind i den 
arktiske ørken i midten af Islands barske højland. Regnen står ned for 
første gang hele ugen. Vores hold af vulkanologer er i felten ved udbruddet 
Holuhraun. 
</p><p>
Vi filmer de rødglødende lavastrømme. Nogle glider langsomt ud på 
smeltevandssletten. Den varme stenmasse trækkes ud som en sej bolsjemasse 
fyldt med bobler fra den gas, som damper ud. Farven skifter fra hvidgul over 
orange til dyb rød, mens lavaen afkøles flere hundrede grader på nogle 
sekunder. 
</p><p><span class="img-contimg-fl-right"><img class="image inlineLightBox" src="http://multimedia.pol.dk/archive/00932/IMG_5306__lille_lav_932357y.jpg" alt="" border="0"/><span class="caption"><span class="f-img-caption">Foto: 
</span>Johanne Schmith</span></span></p><p>
Den karakteristiske sorte stenskorpe størkner på få minutter, men bliver hele 
tiden brudt op, når den flydende lava indeni presser sig frem. Andre strømme 
er helt opbrudte i små knolde på overfladen. Knoldene falder ned foran 
strømmen og blotlægger det 1.200 grader varme indre, som stadig flyder 
fremad. Alle holder konstant øje med strømmene, så de ikke kommer for tæt 
på. 
</p><p>
Vi tager prøver af den flydende lava med en skovl. Varmen er så voldsom, at 
man kun har nogle sekunder til at få fat i sit materiale. Prøverne bliver 
kølet med vand i en gammel gryde, og de bliver omhyggeligt pakket ned med 
markering af tid, sted og dato. Regnen får lavaen til at syde og knitre. En 
ny lyd, som blander sig med den sædvanlige klinkende lyd fra stenskredene, 
der jævnligt ruller ned ad den fire meter lodrette grå lavafront. 
</p><p>
De størknede lavadråber fra lavafontænerne samler vi også prøver af. 
Fontænerne rejser sig 100 meter op i luften nogle hundrede meter væk. De 
skydes op fra kratersprækken, hvor lavaen kommer op af undergrunden, og det 
er spektakulært at se den rødglødende tunge stenmasse blive slynget opad. 
Luften over fontænerne er blå af svovldioxid – en giftig gas, som vi hele 
tiden holder øje med på vores gasmålere. Derudover rejser den hvide vanddamp 
sig som en skysøjle, der føres væk fra os med vinden. 
</p><p><span class="img-contimg-fl-right"><img class="image inlineLightBox" src="http://multimedia.pol.dk/archive/00932/IMG_5829__fissure_f_932358y.jpg" alt="" border="0"/><span class="caption"><span class="f-img-caption">Foto: 
</span>Johanne Schmith</span></span></p><p>
Arbejdet handler om at indsamle prøver, måle temperaturer og dokumentere 
lavastrømmenes omfang, så udbruddets intensitet kan følges. Vores målinger 
kan bruges til at lave prognoser for den fremtidige udbrudsaktivitet. Det 
store spørgsmål på alles læber er: Hvornår stopper det? 
</p><p>
Udbruddet viste sig at blive det største lavaudbrud de sidste 200 år i Island, 
men det vidste vi selvfølgelig ikke dengang i september. Det eneste, vi 
vidste, var, at den smeltede stenmasse havde banet sig vej under jorden fra 
hovedvulkanen Bárðarbunga, som ligger dybt under Vatnajökulls ismasser. 
</p><p>
Vi havde fulgt magmaens underjordiske bevægelse i dagene op til udbruddet 
gennem jordskælvene, den forsagede. Jordskælvenes position flyttede sig 
under gletsjeren. Fra Bárðarbungavulkanen flyttede de sig mod SØ, så NØ og 
så NNØ og viste til sidst et ca. 40 km langt underjordisk sprækkesystem. 
</p><p>
Vi havde været klar til et udbrud fra midten af august. Udstyr og personlige 
felttasker var pakket og stod klar. Vi ventede bare på, at 
overvågningstjenesten på det meteorologiske institut skulle komme med et 
udbrudsvarsel. 
</p><p>
Der var en bekymring for, at sprækkerne i undergrunden ville åbne sig helt op 
til bunden af gletsjeren, hvor den varme magma kunne omdanne isen til mange 
millioner liter smeltevand. Smeltevand, som kunne samle sig og løbe ud under 
gletsjeren som en katastrofal smeltevandflod – det, islændingene kalder 
jökelløb. 
</p><p>
Myndigheder lukkede området nord for gletsjeren, så turister og lokale ikke 
skulle omkomme i de frådende vandmasser, hvis jökelløbet kom. Vi var også 
bekymrede for, at mødet mellem den kolde gletsjeris og den varme magma ville 
resultere i et eksplosivt vulkanudbrud, hvor endnu en islandsk askesky kunne 
skabe problemer. Derfor var vi klar til at tage af sted så hurtigt som 
muligt for at samle prøver og måle tykkelser på askefald. 
</p><p><span class="img-contimg-fl-center"><img class="image inlineLightBox" src="http://multimedia.pol.dk/archive/00932/IMG_9379_jpg_932359y.jpg" alt="" border="0"/><span class="caption"><span class="f-img-caption">Vulkanologi. 
</span>Johanne Schmith er geolog og Ph.D-studerende. Foto: Johanne Schmith</span></span></p><p>
Den slags målinger er afgørende for de modeller, som det internationale VAAC 
(vulkansk aske-adviseringscenter) bruger til at advare flytrafikken om 
askeskyer. Men det blev heldigvis ikke til noget. Magmaen strømmede i stedet 
relativt stilfærdigt ud på smeltevandssletten og fortsatte indtil 28. 
februar i år. Den alvorligste gene fra udbruddet blev de giftige 
svovlgasser, som blæste fra udbrudsstedet rundt i landet. Det var slemt nok, 
og de endelige konsekvenser kendes endnu ikke. 
</p><p>
I 2010 blev vi mindet om, at Danmark ikke er uberørt af vulkanudbrud. 
Flytrafikken stod stille over store dele af Europa, da vulkanen 
Eyjafjallajökull sendte en askesky i vores retning. Tusindvis af mennesker 
var berørt, og omkostningerne var enorme. Mange opfattede den begivenhed som 
både uventet og enestående. Det er dog langtfra virkeligheden. Eksplosive 
vulkanudbrud med askeskyer er meget almindelige i Island, og ca. 75 procent 
af de islandske vulkanudbrud gennem de sidste 1.000 år var eksplosive. 
Udbrud på størrelse med Eyjafjallajökull forekommer gennemsnitligt med 20-40 
års mellemrum. 
</p><p>
Vulkanudbrud kan ikke stoppes eller ændres. De kan nogle gange varsles op til 
dage eller timer før, men ikke særlig præcist. Udbruddet på Mt. Ontake i 
Japan sidste efterår viste, at man aldrig kan være sikker, selv om 
vulkanerne overvåges. 34 vandrere mistede livet, fordi der ikke var nogen 
forvarsler. 
</p><p>
Vi ved aldrig præcist, hvornår udbruddet går i gang, hvor stort det bliver, 
eller hvor længe det kommer til at vare. Derfor er den store udfordring at 
lave gode prognoser for vulkanudbruddene, og et af de vigtigste elementer er 
at få overblik over fortidens vulkanudbrud. For fortidens udbrud giver et 
fingerpeg om, hvad vi kan forvente os af fremtiden. 
</p><p>
Her er det særlig interessant, hvordan de største udbrud forløb, og hvor ofte 
de er forekommet. Det giver os en mulighed for at forberede os på det værste 
udbrudsscenario fra fortiden, hvis det skulle gentage sig i fremtiden. 
</p><p>
Den islandske udbrudshistorie byder på flere forskellige typer af store 
udbrud. Særlig interessant for os danskere er nogle af de store eksplosive 
udbrud, som tidligere har sendt askeskyer ned over Skandinavien. Man kan 
bl.a. læse i et brev fra den danske læge, professor og natursamler Ole Worm, 
at det store udbrud fra Katla i 1625 sendte voldsomme mængder aske ned over 
Norge. 
</p><p>
Et skib ud for Trondheim blev fyldt med aske, så det lagde sig på dæk og sejl 
som sne. Koncentrationen af aske i luften var så høj, at man ikke kunne 
skelne luft og hav fra hinanden, og ved middagstid sejlede skibet i mørke. 
Bagefter kunne asken ikke vaskes af sejlet, og en sømand gav Ole Worm et 
stykke som souvenir. 
</p><p>
På Det Kongelige Bibliotek finder man håndskrevne beskrivelser af udbruddet 
til den »ærlige, viise, navnkundige og velfornemme« danske konge. Her står, 
hvordan de islandske bønder oplevede glødende sten falde fra himlen, der 
sved huden og håret og fårenes uld. De fortæller om, hvordan dag blev til sort 
nat, så man ikke kunne se sin egen hånd i det tætte askefald. Selv om man 
stod tæt, kunne man ikke høre hinandens råb for larmen fra vulkanen. 
</p><p>
Når vi i dag undersøger den aske, som stadig ligger som et sort lag i den 
islandske jord, kan vi begynde at forstå, hvorfor udbruddet i 1625 blev så 
stort. Askekornenes form viser, at både gasser i vulkanen og smeltevand fra 
den store Myrdalsgletsjer var med til at gøre udbruddet eksplosivt. 
</p><p>
Et spadestik dybere i den islandske jord viser os også, at der ligger mange 
flere askelag – ca. 300 alene fra Katla fra de sidste 10.000 år. Udbruddet i 
1625 var heller ikke enestående i sin størrelse, og det er kun et spørgsmål 
om tid, før vi får endnu et stort eksplosivt udbrud fra en islandsk vulkan. 
</p><p class=" bl-elem">
Vi ved ikke hvornår, men næste gang er vi forhåbentlig godt forberedt. 
</p>	
</div>

</div></body></html>
