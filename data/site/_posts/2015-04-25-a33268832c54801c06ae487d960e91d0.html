---
layout:     post
title: 	    "Fremtidens computere skal blinke til hinanden"
post_author:	    Christian Østergaard
post_date:	    Sat, 25 Apr 2015 10:00:10 +0000
post_site:	    ing.dk 
post_link:	    http://ing.dk/artikel/fremtidens-computere-skal-blinke-til-hinanden-175646
---
<html><body><div><section class="body">
			<p>Blinkende pærer, der ‘morser’ beskeder, virker måske ikke umiddelbart som den mest effektive kommunikationsteknologi i dag. Men ifølge forskere fra førende europæiske universiteter, en enkelt stor elektronikvirksomhed og Time Magazines liste over top-opfindelser er det lige, hvad det er:</p>
			<p>Trådløs kommunikation via lys fra LED-pærer opnår i øjeblikket hidtil usete overførselshastigheder og bevæger sig langsomt hen mod at blive anvendt i industrien og på sigt også hos almindelige brugere af trådløse netforbindelser.</p>
			<p>Visionen fra forskere på især University of Edinburgh og Fraunhoferinstituttet i Tyskland er nemlig, at lysbaseret kommunikation skal overtage wifis rolle i fremtiden. Computere, mobiltelefoner og LED-pærer skal blinke til hinanden på forskellige bølgelængder i en hastighed, der betyder, at det menneskelige øje ikke opfatter variationerne i lyset.</p>
			<p>Det vil gøre trådløst internet hurtigere, frigøre båndbredde til andre formål og udnytte de mange LED-pærer, der i dag installeres i hjem, på virksomheder og i det  offentlige rum, på en ny måde.</p>
			<p><figure class="plugin right zoomable"><img data-original-image="http://ing.dk/sites/ing/files/2015.04.24-li-fi.jpg" src="http://ing.dk/sites/ing/files/styles/w1120_media_right/public/2015.04.24-li-fi.jpg?itok=wHL4W-lV" alt=""/></figure></p>
			<p>»Teknologien er som sådan klar, omend ikke færdigudviklet. Der er mange forhindringer, man slet ikke kender til endnu. Men hvis nogen pludselig vælger at satse på det, som nogen pludselig gjorde med Bluetooth, så kan det gå stærkt,« vurderer professor på DTU Fotonik Lars Dittmann.</p>
			<p>»Men det er nok tidligst inden for en tre- til femårig horisont,« tilføjer han.</p>
			<h2>Hastighedsrekorder i laboratoriet</h2>
			<p>Så indtil videre bliver de lovende resultater i forskernes laboratorier, hvor der, siden LiFi-teknologien blev præsenteret i den brede offentlighed i 2011, blandt andet er blevet arbejdet på at optimere dioderne og lægge flere parallelle signaler ind på forskellige bølgelængder.</p>
			<p>Ifølge professor Harald Haas fra University of Edinburgh er der nemlig omkring 10.000 gange så meget plads i spektret for synligt lys, som der er i spektret for radiobølger, som benyttes til wifi.</p>
			<p>Ifølge Haas’ forskergruppe kan LED-baseret LiFi derfor nå hastigheder på omkring 10 Gbps – de nuværende wifi-teknologier kan nå omkring 7 Gbps. I praksis er bitraten nået op omkring 1 Gbps, men det er ikke kun bitraten, der skal optimeres, før LiFi får sin debut i praksis, siger Lars Dittmann.</p>
			<p>»Meget forskning handler om at øge bitraten, men man skal også overveje, om lyset for eksempel skal kunne dæmpes. Når det er sagt, så går det rigtig stærkt med at øge bit­raterne i dag,« siger Lars Dittmann.</p>
			<p>Hertil kommer, at nye forsøg fra University of Edinburgh viser, at laser­dioder kan give en endnu højere datahastighed. Ifølge en ny artikel fra et hold forskere på universitetets ingeniørvidenskabelige fakultet kan hastigheden på LiFi fra laserbaserede dioder komme op på over 100 Gbps. På grund af laserlysets høje energiniveau, og hvad Haas kalder ‘optisk effektivitet’, kan laserlys moduleres op til ti gange så hurtigt som lyset fra LED-dioder, som i forvejen udmærker sig ved at kunne moduleres – altså tændes og slukkes – meget hurtigt. Laserteknologien bliver kun mere relevant i takt med, at prisen falder, og lasere bliver indfaset som lyskilde stadig flere steder.</p>
			<h2>Oplagt til envejskommunikation</h2>
			<p>Noget af det, der i dag kommer tættest på forskernes vision, er et system fra virksomheden PureLiFi, der har Harald Haas i spidsen. PureLiFi har demonstreret et system, hvor computere kan benytte LiFi på samme måde, som de i dag benytter wifi. Det kræver dog, at et LiFi-modem på størrelse med en docking­station monteres ved computeren, og at en lyskilde til datatransmission peger mod en LiFi-router i loftet.</p>
			<p>På sigt forventer forskerne og PureLiFi, at modtagelsen af LiFi kan integreres i kameraet på smart­phones og computere. Denne tilgang er allerede lykkedes med en lille modifikation af et smartphonekamera, men det er mere kompliceret at konstruere en sender, der er sikker på at ramme en LED-pære i loftet forsynet med en modtager.</p>
			<p>Derfor kræver det stadig supplement fra wifi eller et stort, eksternt modem som i PureLiFis løsning, hvis man ønsker tovejskommunikation. Det er ifølge Lars Dittmann den helt centrale forhindring for teknologien i dag.</p>
			<p>»Problemet med ‘visible light communication’ er, at det som udgangspunkt er envejskommunikation. Det er ikke oplagt at bruge til klassiske IP-protokoller, som normalt kræver en ‘returvej’. Derfor vil LiFi i første omgang kunne supplere wifi med ekstra downloadkapacitet,« siger han.</p>
			<h2>Snævre anvendelser</h2>
			<p>På grund af problemerne med en ‘returvej’ mener Lars Dittmann også, at de mest oplagte anvendelser af lysbaseret kommunikation skal findes i områder, hvor kun envejskommunikation er nødvendig.</p>
			<p>»Det handler i høj grad om at have en infrastruktur, som kan understøtte, at der eksempelvis skal sendes andet end kalibrerings­beskeder ud til intelligente gadelamper,« siger han.</p>
			<p>Gadelamperne er ifølge Lars Dittmann et oplagt eksempel på en anvendelse, hvor det vil give mening at sende envejskommunikation. De vil eksempelvis kunne bruge en større kapacitet til at kommunikere til forbipasserende biler om kø forude og anvise nærmeste ledige parkeringsplads eller anden trafik­information, uden at bilen behøver besvare informationen.</p>
			<p>Et andet godt eksempel er ifølge Lars Dittmann og forskerne fra University of Edinburgh streaming af underholdning i fly. Her kan man undgå at udsende film via wifi, som Norwegian eksempelvis gør i dag, og i stedet udnytte flyenes eksisterende belysning. Det vil nedbringe mængderne af kabler på flyene, hvilket kan blive relevant, fordi flyfabrikanterne konstant førsøger at vægt- og pladsoptimere.</p>
			<p>En af de smallere anvendelser af LiFi-lignende teknologier, som allerede er på vej til at blive virkeliggjort, stammer fra Fujitsus udviklingsafdeling. Her har forskerne allerede udviklet eksempler på LED-lamper, der kan udsende et forudbestemt signal på samme måde, som QR-koder gør det i dag. Den primære forskel er ifølge Fujitsu, at denne teknologi ikke kræver klistermærker med QR-koder. Fujitsus version af LiFi sender ganske små beskeder, som eksempelvis en webadresse på en side, med mere information ved hjælp af rødt, gult og blåt lys fra dioderne, som varieres ganske lidt for at udtrykke de små, digitale signaler.</p>
			<p>Det kan ifølge elektronikgiganten være relevant i butikker eller på museer, hvor et spot belyser en enkelt genstand, som kunder eller gæster ønsker mere information om.</p>
		</section>
		  </div></body></html>
