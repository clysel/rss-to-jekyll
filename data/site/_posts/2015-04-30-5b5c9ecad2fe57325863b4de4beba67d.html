---
layout:     post
title: 	    "Ny gamer-mus gør spillernes stressniveau til del af spillet"
post_author:	    Elías Christian Lundström
post_date:	    Thu, 30 Apr 2015 10:28:39 +0000
post_site:	    www.version2.dk 
post_link:	    http://www.version2.dk/artikel/ny-gamer-mus-afsloerer-computerspilleres-stressniveau-165199?utm_medium=feed&utm_source=version2.dk&utm_campaign=it_nyheder
---
<html><body><div><section class="body">
    <p>E-sporten er på vej mod en ny æra, hvor computerspillernes helbred og fysiske velbefindende bliver målt og vejet, mens de spiller.</p>

<p>I hvert fald hvis man skal tro en af opfinderne bag den kommende intelligente gamer-mus Naos QG, Peter Nygren.</p>

<p>»Når du får den her information, kan den faktisk hjælpe brugeren med at blive bedre,« siger stifteren og produktchefen for Mionix, der er i gang med at udvikle den anderledes computermus.</p>

<p><figure class="plugin right zoomable"><img data-original-image="http://www.version2.dk/sites/v2/files/mionix_naos_qg.jpg" src="http://www.version2.dk/sites/v2/files/styles/medium/public/mionix_naos_qg.jpg?itok=j7lbZJCG" alt=""/><figcaption>Gamer-muse kan i fremtiden måle spillerens puls- og svedniveau med indbyggede sensorer. </figcaption></figure></p>

<p>I resten af sportsverdenen har det længe været udbredt at måle sportsudøvernes pulsniveau for at se, hvordan de reagerer, når de kommer under pres. Denne mulighed vil Mionix give gamere, som gerne vil optimere deres evner i computerspil, hvor konkurrencen er høj og det handler om at holde sig skarp.</p>

<p>Computerspillere i især hurtige strategispil som Starcraft har i længere tid været opmærksomme på at måle actions per minute (APM), som handler om, hvor hurtige spillerne er til at reagere og klikke sig rundt i spillet. Disse måleenheder er dog alle baseret på tal fra selve spillene. Ved at indbygge sensorer i musen, involverer det nu også spillerens fysiske tilstand.</p>

<p>Musen har indbygget to typer af sensorer, som kan måle henholdsvis spilleres puls og svedniveau og dermed afgøre hvor stressede spilleren er i de forskellige situationer.</p>

<p>Det kan både gøre spillerne i stand til at analysere deres eget spil og holde øje med deres teammates. Under de store turneringer vil deltagerne eksempelvis se deres holdkammeraters pulsmålinger og vil således hurtigt lægge mærke til, om en af dem er ved at blive for stresset og måske har brug for støtte.</p>

<p>»Hvis du er stressset, så vil du måske sigte dårligere i et skydespil,« siger Peter Nygren til Version2.</p>

<p>Med til musen følger en særlig software, der løbende følger pulsniveauet og tager screenshots af de situationer, hvor stressniveauet stiger og sveden løber, som spilleren efterfølgende kan analysere.</p>

<h3>Ny dimension til livestreaming</h3>

<p>Der er nærmest sket en eksplosion i livestreaming af computerspil, hvor populære gamere viser omverdenen, at de spiller computerspil.</p>

<p>Det viser sig blandt andet på YouTube, hvor den mest populære kanal tilhører den svenske computerspiller, der går under navnet <a href="https://www.youtube.com/user/PewDiePie">PewDiePie</a>. Han har over 36 mio. abonnenter, og folk har set hans videoer mere end 8,5 mia. gange.</p>

<p>Samtidig er spilstreamingtjenesten Twitch vokset for fuld fart over de sidste par år og er nu oppe på 100 mio. besøgende om måneden.</p>

<p>I den genre kan fænomenet ‘Quantified Gaming’ - at måle spillernes præstationer - tilføje en ny dimension ifølge stifteren af Mionix.</p>

<p>Ved at bruge en mus med sensorer kan spillerne tilføje resultaterne fra sved- og pulsmåleren som et lille display, så seerne kan følge med i, hvor stresset han er.</p>

<p>»Mange spilstreamere tjener en normal løn eller mere på at streame, så det er et kæmpe marked for os,« siger Peter Nygren og fortsætter:</p>

<p>»PewDiePie er berømt, fordi han er en mellemting mellem en komiker og en spil-unboxer. Folk elsker at se ham flippe ud, og med vores mus vil de også kunne se, hvordan hans puls stiger.«</p>

<h3>Horrorspil udnytter din puls til at gøre dig bange</h3>

<p>Virtual reality-opfindelser som Oculus Rift er med til at mindske afstanden mellem computerspil og virkelighed. Og i den sammenhæng giver en mus som Naos QG også nogle nye muligheder.</p>

<p>Mionix har valgt at åbne API’en op for spiludviklere og andre interesserede, så informationerne omkring spillerens puls og svedniveau kan integreres i spillene.</p>

<p>»Du kan gøre, hvad du vil med det. Fællesskabet kan bygge apps til musen,« siger Peter Nygren.</p>

<p>Det giver nogle interessante muligheder i eksempelvis horrorspil, fortæller muse-opfinderen.</p>

<p>Normalt ved udviklerne af denne type spil ikke, hvor bange spilleren er, men nu vil de kunne få et direkte indblik i, hvor hurtigt spillerens hjerte banker. Dermed kan spiloplevelsen tilpasses efter den enkelte spiller. For eksempel kan de gøre spillet mindre uhyggeligt, hvis pulsen bliver for høj, men de kan også skrue op for horror-elementerne, hvis pulsen er lav og spilleren keder sig.</p>

<p>Det er dog ikke kun gamerne, som vil kunne få gavn af musen ifølge Mionix-stifteren, der også ser en mulighed for folk, der arbejder meget med computer til daglig.</p>

<p>»Den gennemsnitlige person arbejder måske otte timer om dagen og bruger musen meget af tiden. De kan bruge den som en helbredstracker, der ikke kun bliver brugt, når man træner,« siger han.
Gamer-musen fra Mionix kommer efter planen på markedet i fjerde kvartal af 2015 til en pris på omkring 750 kr.</p>

<p><section class="video plugin"/></p>



<p/></section>
  

  
      </div></body></html>
