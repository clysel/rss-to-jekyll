---
layout:     post
title: 	    "Kina bygger 42.000 militære droner"
post_author:	    Steffen McGhie
post_date:	    Thu, 14 May 2015 03:00:12 +0000
post_site:	    ing.dk 
post_link:	    http://ing.dk/artikel/kina-bygger-42000-militaere-droner-176108
---
<html><body><div><section class="body">
			<p>Kina vil i de kommende år opruste betydeligt på drone-fronten. Det er en af konklusionerne i ny rapport fra amerikanske Pentagon om Kinas militære kapacitet.</p>
			<p>Ifølge estimater, som Pentagon ikke underbygger nærmere, vil det kinesiske forsvar frem til 2023 øge deres kapacitet til næsten 42.000 droner, såkaldte UAV'er (unmanned aerial vehicle) til både overvågning og kamp-operationer.</p>
			<p>»Kina vil øge sine muligheder for at gennemføre langtrækkende rekognoscering og angrebs-operationer ved at anskaffe og udvikle langtrækkende UAV'er. Kina forøger både sin udvikling og anvendelse af UAV'er. Estimater indikerer, at Kina planlægger at producere op mod 41.800 land- og søbaserede ubemandede systemer til en værdi af omkring 10,5 milliarder dollars fra 2014 til 2023,« lyder det i <a href="http://www.defense.gov/pubs/2015_China_Military_Power_Report.pdf">rapporten</a>, som udkom i fredags.</p>
			<h2>Overhaler USA</h2>
			<p>Kina begyndte i 2013 at benytte droner i militære øvelser og i såkaldte ISR-operationer, som omfatter efterretning, overvågning og rekognoscering, over Det Østkinesiske Hav.</p>
			<p>Rapporten fra Pentagon fremhæver også fire droner, som ifølge den kinesiske regerings udmeldinger er under udvikling. Herunder de tre dronetyper Yilong, Sky Saber og Lijian, som bliver bevæbnet med præcisionsvåben.</p>
			<p>Sidstnævnte, Lijian, er en stealth-drone med lav radarsignatur, lige som det amerikanske forsvars RQ-170 Sentinel.</p>
			<p>»Ud over bemandede kampfly, anser PLA Air Force (det kinesiske luftvåben, <em>red.</em>) også stealth-teknologi som en integreret del af ubemandede fly, især til luft-til-jord-angreb, da denne teknologi vil forbedre systemernes evne til at ramme svært beskyttede mål,« skriver Pentagon i rapporten.</p>
			
			<p>Til sammenligning har det amerikanske forsvar i dag omkring 7.000 droner, ifølge en rapport fra civilretsorganisationen Friends Committee on National Legislation. Central Intelligence Agency (CIA) og US Department of Homeland Security menes til sammen at råde over omkring 40 droner.</p>
			<p>Der er ikke lavet tilsvarende estimater angående antallet af amerikanske droner i 2023, men amerikanske Defense Science Board, som rådgiver det amerikanske forsvarsministerium, <a href="http://sputniknews.com/military/20150510/1021966000.html#ixzz3ZveKmIOx">vurderede i 2013</a>, at de kinesiske drone-investeringer i de kommende årtier vil overgå de amerikanske.</p>
			<h2>Ingen fare for gigantisk drone-hær</h2>
			<p>Den nye rapport indikerer ifølge en række amerikanske medier en bekymring i Pentagon over udsigterne til øget kinesisk drone-kapacitet. Det er imidlertid ikke en bekymring, Pentagon selv omtaler i sin rapport.</p>
			<p>Og ifølge forskere fra tænketanken Center for a New American Security bliver der heller ikke nødvendigvis tale om en kinesisk »drone-hær«, som flere medier har omtalt.</p>
			<p>»Taler vi om 42.000 kommercielle almindelige overvågnings-droner, eller 42.000 højteknologiske stealth-droner til kamp-missioner? Der gør en stor forskel i trusselsvurderingen,« siger Kelley Sayler, forsker ved Center for a New American Security til amerikanske <a href="http://breakingdefense.com/2015/05/chinas-not-so-scary-drone-army/">Breaking Defense</a>.</p>
			
			<p>»At dømme efter det estimerede budget, på temmelig beskedne 10,5 milliarder dollars over 10 år, indebærer størstedelen af de kinesiske drone-investeringer ikke højt avancerede systemer,« siger Kelley Sayler.</p>
			<p>Hun peger på, at 10,5 milliarder dollars for 42.000 droner svarer til bare 250.000 dollars per drone. Det er nogenlunde prisen på en amerikansk håndholdt RQ-11 Raven-drone, og det er kun en brøkdel af prisen på en mere avanceret og bevæbnet amerikansk drone, så som MQ-1C Grey Eagle til fem millioner dollars.</p>
			<h2>Rivaler til F-35</h2>
			<p>Pentagons rapport peger samtidig også på en bredere modernisering af det kinesiske luftvåben.</p>
			<p>»PLA Air Force haler i øjeblikket hastigt ind på vestlige luftvåben, set på tværs af et bredt spektrum af kapaciteter, fra fly og C2 (joint command and control, <em>red.</em>) til jammere, elektronisk krigsførelse og datalinks,« konkluderer Pentagon.</p>
			
			<p>Opgraderingen omfatter også udviklingen af femtegenerations-kampfly som Chengdu J-20 og Shenyang J-31, de kinesiske modsvar på det højteknologiske amerikanske F-35 Joint Strike Fighter.</p>
			<p>Ifølge rapporten blev der foretaget testflyvninger med de nyeste prototyper af J-20 i 2014, og der vil formentlig blive gennemført testflyvninger med en femte prototype i løbet af i år.</p>
			<p>En prototype af J-31 blev første gang officielt præsenteret i efteråret 2014.</p>
		</section>
		  </div></body></html>
