---
layout:     post
title: 	    "Byd på et menneskeliv: Konkursbo bliver til performancekunst"
post_author:	    
post_date:	    Thu, 16 Apr 2015 18:49:41 +0200
post_site:	    politiken.dk 
post_link:	    http://politiken.dk/ibyen/udstilling/ECE2630403/byd-paa-et-menneskeliv-konkursbo-bliver-til-performancekunst/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
En families liv er pakket ned i 27 flyttekasser. 
</p><p>
Og på gulvet ved Topauktioner i Rødovre står også paller med kommoder, fem 
styks, og en sofa på højkant. 
</p><p>
Der er tale om såkaldt 'udsat bohave', nemlig indboet fra danskere, der ikke 
har kunnet betale deres husleje og derfor er blevet sat på gaden af fogeden. 
Når det sker, og det gør det for flere end 3.000 danskere årligt, kommer 
flyttefolkene og tager alt med sig. Brugte vatpinde og tom emballage fylder 
også i kasserne, der bliver sat til salg på auktion af politiet. 
</p><p>
Kunstnerkollektivet Vontrapp, der arbejder med afsæt i blandt andet 
dramaturgi, billedkunst og filmvidenskab, har købt indboet fra en familie, 
der er sat på gaden. De udstiller hver og en af de personlige ejendele, der 
findes i boet i en happening kaldet 'Auktion/aktion' - fra de brugte 
vatpinde og den næsten tomme pakke tamponer til legetøjet, der har tilhørt 
et barn, de ikke kender. 
</p><p>
Herefter bliver delene sat på auktion påny, og publikum kan byde. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/ibyen/udstilling/ECE2545863/videokunst-bombarderer-oejne-og-oerer-i-gammel-kirke/">Videokunst bombarderer øjne og 
ører i gammel kirke</a></p><p>
Inspireret af en DR-dokumentar om, hvordan fogeden sætter folk på gaden, fik 
Vontrapp idéen til projektet, der skal stille spørgsmålstegn ved, hvad der 
sker, når mennesket går personligt fallit. Og hvorfor det kan være 
interessant at dykke ned i genstandene fra et forlist liv. 
</p><p>
»Udfordrer det vores opfattelse af en ukrænkelig ‘privatlivets fred’? 
Aktiverer det vores medmenneskelighed? Eller vækker det en harme over et 
fejlende velfærdssystem?«, spørger Vontrapp i beskrivelsen af 'Auktion/aktion' 
, der koncentrerer sig om indboet fra én families liv. 
</p><p>
»Det er simpelthen for at vise, hvem det er, det går ud over. På nogle 
genstande kan man få en ide om, at de ikke havde særligt mange penge, og det 
er rørende at stå midt i alle de her ting og spørge sig selv, hvad de ellers 
skulle have gjort«, siger Malou Louise Lindblom, der er en del af Vontrapp 
og kunstnerkollektivets presseansvarlige. 
</p><h3>
Eftersyn og auktion 
</h3><p>
I auktionshallen i Rødovre var fem udsatte bohaver til auktion den dag i 
slutningen af januar, hvor Vontrapp var ude for at købe. 
</p><p>
Hvert enkelt bo stod samlet. Papkasserne var stablet, så det kun var de 
øverste kasser, der stod lidt åbent og lod en lille del af deres indhold 
være til syne. Man må nemlig ikke røre ved hverken kasser eller møbler, og 
de interesserede må studere genstandene på den anden side af en afspærring. 
</p><p>
Vontrapp valgte at byde på et bo, der havde en størrelse, de kunne arbejde 
med, og fordi de kunne skimte genstande, der udfordrede deres egne fordomme 
om, hvem der bliver sat på gaden. 
</p><p>
»Jeg kan ikke tale på alles vegne, men vi har gjort os overvejelser om, hvem 
der bliver smidt ud. Vi kunne se nogle pyntegenstande, der var udpræget 
feminine og ting, der så ud til at være lavet af børn. Det pirrede vores 
nysgerrighed og virkede mere overraskende, end hvis det havde været fra en 
enlig mand«, siger instruktør Kathrine Lund. 
</p><p>
»Men hvis vi havde købt et andet bo, var vores fordomme måske blevet gjort til 
skamme«. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/ibyen/koncert/ECE2545651/kvinden-med-blokfloejtekjolen-jeg-haaber-da-nogen-griner-af-min-kunst/">Kvinden med blokfløjtekjolen: 
Jeg håber da, nogen griner af min kunst</a></p><p>
Vontrapp holder eftersyn fredag 17. april og lørdag 18. april, hvor publikum 
kan komme og se tingene, som de er lagt frem, og om aftenen, lørdag, 
afholdes så auktionen. Det foregår på teateret HAUT, der hører under 
kulturhuset Huset KBH, og selvom det foregår på teateret, og Kathrine Lund 
er instruktør, så er der ikke tale om en forestilling. 
</p><p>
»Det er på en måde lidt todelt. Først er der eftersynet, hvor værket har 
karakter af en reel installation. Når vi åbner for auktionen lørdag, så har 
det en anden dramaturgi og får et forløb. Publikum bliver involveret på to 
forskellige måder, først i installationen, hvor man befinder sig fysisk, 
bevæger sig rundt og betragter det som beskuer. Men de træder også ind i en 
rolle som potentiel køber til en auktion«, fortæller hun. 
</p><p>
Når auktionen først er i gang, er publikum helt centralt, og som Kathrine Lund 
siger, så sker der ikke så meget i dramaturgien, hvis ingen vil spille med i 
det, der ligger på grænsen mellem at være et kunstprojekt og en reel 
auktion. 
</p><p>
Derudover er det tingene i sig selv, der 'performer', fortæller hun: 
</p><p>
»De handlinger, der ligger i tingene, og de personer, der har haft med dem at 
gøre. Og vi performer, når vi forholder os til, om vi køber eller ej«. 
</p><h3>
Bare en bunke ting 
</h3><p>
Installationens retorik er lånt fra det rigtige auktionsmiljø. Der hvor de 
samme marskandisere dukker op og kigger på sagerne og byder på det, der ser 
ud til at have en værdi, når auktionen begynder. Nogle kommer med deres 
ansatte og laver grovsorteringen på stedet, så alt det, der ikke kan sælges, 
kan komme direkte i containeren uden for auktionshallen. 
</p><p>
Hos Vontrapp er intet sorteret fra, fortæller Malou Louise Lindblom. Der er 
ting, der tenderer skrald, men ikke noget, der kan gå i forrådnelse. De 
håber på at sælge ud af det hele, og det, der eventuelt bliver tilbage 
skiller de sig af med. 
</p><p>
De penge, de tjener på en families konkurs, skal bruges til at oprette et 
mindelegat, som man kan søge, hvis man ikke har råd til at betale sin 
husleje og risikerer at blive sat på gaden af fogeden. Kathrine Lund synes, 
at det bliver spændende at se, om publikum kan se de niveauer, der er i 
projektet. 
</p><p class=" bl-elem">
»Men det kan også være, de bare kommer og ser en bunke ting«, siger hun. 
</p>	
</div>

</div></body></html>
