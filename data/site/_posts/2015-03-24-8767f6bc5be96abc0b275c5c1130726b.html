---
layout:     post
title: 	    "Spørg Scientariet: Hvordan kommer opstigende varm luft ned igen?"
post_author:	    Mie Stage
post_date:	    Tue, 24 Mar 2015 10:02:45 +0000
post_site:	    ing.dk 
post_link:	    http://ing.dk/artikel/spoerg-scientariet-hvordan-kommer-opstigende-varm-luft-ned-igen-174912
---
<html><body><div><section class="body"><p>Vores læser <strong>Maria Nørgaard</strong> har spurgt: Når varm luft stiger til vejrs og bliver afkølet, og samtidig bliver tyndere, bliver der så større afstand mellem molekylerne? Og hvis der gør, hvordan bliver det kolde luft så tungt, at det kan komme ned igen?</p>
			<p><strong>Aksel Walløe Hansen</strong>, lektor i Klima- og Geofysik på Niels Bohr Institutet svarer:<br/>
			Når varm luft stiger til vejrs, bliver der ganske rigtigt større afstand mellem molekylerne. Her ved jordoverfladen er afstanden meget lille, så vi får denne fornemmelse af, at der er luft overalt. Man kan ikke mærke afstanden mellem gasmolekylerne.</p>
			<p>Denne afstand, som vi kalder den frie middelvejlængde, aftager gradvist med højden, efterhånden som luften mister densitet og bliver tyndere. Når vi når op omkring 100-150 km højde, er afstanden mellem molekylerne så stor, at man ikke længere kan tale om luft i gængs forstand. Her er der flere meters afstand mellem molekylerne, så temperaturbegrebet ikke længere eksisterer.</p>
			<p>Faldende tryk og dermed også faldende ilttryk med højden sker gradvist, og for nogle mennesker bliver det allerede mærkbart i form af ubehag i omkring to-tre kilometers højde. I sådanne højder gælder der dog stadig, at luften er til stede ’overalt’. Det er først oppe i omkring 80-100 kilometers højde, at denne ting ophører.</p>
			<p>Når luften stiger op, er det på grund af varmen ved jordoverfladen, som giver luften en opdrift. Den opadstigende luft erkendes nemmest, når der dannes skyer i den. Ved skydannelsen frigives der varme, som kan hjælpe luftboblen endnu længere op.</p>
			<p>Som trykket falder, udvider luftboblen sig endnu mere og bliver koldere indeni, men den bliver ved at stige, så længe den er varmere end omgivelserne.</p>
			<p>Da temperaturen i den opstigende luft altid falder systematisk med højden, ender kravet om højere eller lavere temperatur end i omgivelserne med, at den afgørende faktor for tendens til opstigning er temperaturforløbet med højden i den omgivende luft.</p>
			<p>På et tidspunkt stopper opstigningen dog, og hvad der kommer op, må komme ned. At luft kan synke ned, kan ses som den modsatte effekt egenskab af, at luft kan stige op. Så luften i en bestemt højde skal kunne køles af, så den bliver tungere. Det sker via såkaldte strålingsprocesser i atmosfæren.</p>
			<p>På vej ned bliver luften presset sammen af det øgede tryk, og så kommer molekylerne tæt på hinanden igen. Så kan luftboblen komme ned og tanke varme ved overfladen, og så går turen op igen. Og sådan ligger luftboblen som en celle og kører op og ned hele tiden.</p>
		</section></div></body></html>
