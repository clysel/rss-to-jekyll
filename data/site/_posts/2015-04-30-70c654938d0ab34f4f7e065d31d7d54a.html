---
layout:     post
title: 	    "En bisp fra Roskilde er skyld i, at vi mæsker os i hveder"
post_author:	    
post_date:	    Thu, 30 Apr 2015 11:33:26 +0200
post_site:	    politiken.dk 
post_link:	    http://politiken.dk/mad/ECE2647854/en-bisp-fra-roskilde-er-skyld-i-at-vi-maesker-os-i-hveder/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Du kan takke Roskildebispen Hans Bagger for, at din weekend bliver en dag 
længere i denne uge. Han indførte i 1686, med Christian V's velsignelse, store 
bededag. Det betød at arbejde, handel, rejser, spil og leg på den store 
bededag blev forbudt. 
</p><p>
Men heller ikke bagermestrene måtte arbejde på den store bededag. Og det 
skabte den tradition, vi stadig holder i hævd i dag - de varme hveder. 
</p><p>
Bagermestrene bagte nemlig store mængder hvedeknopper torsdag, så kunderne 
selv kunne lune dagen efter på fridagen. 
</p><p>
Der er dog grund til at tro, at skikken først blev almindeligt udbredt 100-150 
år senere, hvor flere fik råd til det dyre hvide bagværk - hvederne var en 
festspise. For hvor utroligt det end lyder for vores nutidige ører, var 
hvede ikke almindeligt udbredt i Danmark før i slutningen af 1700-tallet. 
</p><h3>
Måtte kigge langt efter hvidt brød - undtagen på Lolland 
</h3><p>
Ifølge hjemlige madhistorikere som Else-Marie Boyhus og Bi Skaarup spiste 
langt de fleste danskere kun rugbrød, da store bededag blev indført, og, 
hvis det skulle være fint, brød bagt på sigtet rug. 
</p><p>
Undtagelsen finder man på Lolland-Falster. Tilsyneladende gik grænsen for 
hvedebæltet - der hvor det er muligt at dyrke hvede - ned gennem 
Smålandsfarvandet og Storstrømmen, for noget tyder på, at hvede også før 
slutningen af 1700-tallet var en del af bondekosten på Lolland-Falster, som 
er beriget med et gunstigt mikroklima. 
</p><p>
Udbredelsen til resten af Danmark kom sandsynligvis med nye, mere hårdføre 
hvedesorter. 
</p><p>
I dag er hvede den mest udbredte kornart i verden. I Danmark blev der i 2014 
høstet 5.104.000 ton hvede. Langt det største areal er vinterhvede, som 
dyrkes, fordi der stilles krav til landmændene om efterårssåning, mens den 
mere bageegnede forårssåede hvede kun udgjorde 70.000 ton af høsten i 2014. 
</p><h3>
Over 2 millioner hveder bliver bagt op til bededag 
</h3><p>
Selv om storebededagstraditionen har ændret sig med tiden - nu rister man ikke 
længere hvederne på den hellige fredag, men har flyttet ' festen' til 
torsdag aften - er der stadig rigtig mange danskere, der går til bageren 
efter hveder. Ligesom borgerskabet gjorde ved storebededagens begyndelse. 
</p><p>
Arbejdsgiverforeningen Konditorer, Bagere og Chokolademagere har ikke nogen 
statistik over, hvor mange hveder der langes over disken på torsdag, men et 
kvalificeret gæt lyder på cirka 2 millioner. Det betyder, at bagerne i 
Danmark i gennemsnit bager 2.500 hveder hver. 
</p><p class=" bl-elem">
I den forbindelse skal man huske, at der er forskel på hveder og hvedeknopper: 
En knop er lig med to hveder. Dertil kommer hveder solgt fra tankstationer, 
supermarkeder osv. 
</p>	
</div>

</div></body></html>
