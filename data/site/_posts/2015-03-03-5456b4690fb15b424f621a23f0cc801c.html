---
layout:     post
title: 	    "Slavebarn til tops i unionen"
post_author:	    
post_date:	    Tue, 03 Mar 2015 17:17:04 +0100
post_site:	    politiken.dk 
post_link:	    http://politiken.dk/magasinet/klassikere/ECE2572023/slavebarn-til-tops-i-unionen/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Tæppet af grågrønne eller sølvskinnende tage af metal slipper kun modvilligt 
tågen over byen øst for Østersøen denne eftermiddag i april. I gaderne 
blander nye biler fra Vesteuropa sig med de ramponerede, elektriske 
Skoda-busser. Der er en fornemmelse af opbrud, et folk på vej ud af noget 
gammelt og tungt, ind i noget nyt, hurtigt og ukendt. 
</p><div class="art-fakta article-box">
<header><h4 class="">
Klassikere</h4>
</header><div class="fakta-body" data-buildingblock="embedded_factboxlink">
<p><b>Fra tid til anden</b> bringer Magasinet artikler fra Politikens fyldige 
arkiver. De kan enten knytte sig til årsdage, til aktuelle begivenheder, til 
en bestemt årstid - eller de kan bare slet og ret være læseværdige. 
</p><p class=" bl-elem"><b>Thomas Lauritzen</b> er dansk journalist og forfatter. Født i 1969. Han er 
Politikens korrespondent i Bruxelles og har boet og arbejdet i Bruxelles 
siden 1995. Han er en erfaren Europa-korrespondent og har dækket topmøder i 
EU og NATO de sidste 19 år. Ligesom han har rapporteret om udvidelsen af 
både EU og NATO , indførelsen af den fælles europæiske valuta og NATO’s 
engagement i Kosovo , Afghanistan og Libyen. Han har tidligere arbejdet for 
blandt andet Aktuelt og Danmark Radio. I 2003 skrev han sammen med Michael 
Ulveman bogen 'I spidsen for Europa' om det danske EU-formandskab og 
østudvidelsen.<b/></p>
</div>
</div><p/><p/><p>
De fleste huse er lave. Ser man et enkelt højhus, så er det et moderne hotel 
med en bar i toppen. De er stolte af udsigten i Riga. Her få dage før deres 
debut som borgere i Den Europæiske Union ser letterne fremad, mens de 
forsigtigt begynder at slutte fred med minderne om fortidens undertrykkelse, 
lidelser og tab. 
</p><p>
Ejendommen står støvet og anonym i en sidegade, tæt ved den russiske ambassade 
i udkanten af den gamle by. Huset ser ud, som om det er klar til at blive 
revet ned. Inde i opgangen drysser malingen af væggene. Vandrørene er 
blotlagte. Der er ingen elevator op til femte sal, hvor kragerne ofte lander 
og tapper blidt på Sandra Kalnietes vindue. 
</p><p>
Kun hendes dør ser ny ud. »Det går langsomt, men vi er ved at renovere os ud 
af Sovjettiden«, som hun siger. Den 51-årige kunsthistoriker, forfatter, 
diplomat og politiker ved kun alt for godt, hvad det betyder. Og hvor lang 
vejen har været. 
</p><p>
Kalniete er meget mere og andet end den tidligere ambassadør og 
udenrigsminister, der i morgen sætter sig ved EU-kommissionens runde bord 
sammen med ni andre nybagte kommissærer fra den tidligere østblok, Cypern og 
Malta. 
</p><p>
Ikke alene var hun en af hovedpersonerne i den kamp for selvstændighed, der 
for kun 14 år siden rev Letland fri af et halvt århundredes sovjetisk 
besættelse. Hun blev - med sine egne ord - født som slavebarn i Sibirien. 
</p><h3>
Fra Gulag til Bruxelles 
</h3><p>
'Jeg blev født den 22. december 1952 i landsbyen Togur, distrikt Kolpachevo, 
Tomsk-regionen. To gange om måneden var mine forældre tvunget til at møde i 
'kommandanturen' for at stemple. De sovjetiske kontrolmyndigheder sikrede 
sig således, at de deporterede ikke havde forladt det bosted, der var blevet 
tildelt dem. En måned efter min fødsel måtte min far registrere mig for 
første gang - også jeg var af skæbnen dømt til fangenskab. Mine forældre 
ønskede ikke at forære Sovjetmagten flere slaver. Jeg fik hverken brødre 
eller søstre. Vi vendte hjem til Letland den 30. maj 1957.' 
</p><p>
Disse ord var de første, der sprang i øjnene, da Sandra Kalniete et par uger 
tidligere forærede mig en kopi af sin bog om familiens deportation til 
Gulags arbejdslejre. Egentlig havde hun haft bogen med som gave til en 
EU-kommissær. 
</p><p>
Vi sad i et tomt, hvidt kontor på den etage i kommissionens generaldirektorat 
for landbrug og fiskeri, som bliver hendes i det næste halve års 
'oplæringstid' hos landbrugskommissær Franz Fischler. 
</p><p>
Hun var høflig, men stram og professionel - Letlands »jernlady«, som hun 
spøgende slog det hen. Men i virkeligheden var hun mest af alt lettet oven 
på et par timer, hvor EU-parlamentets landbrugsudvalg havde spurgte hende ud 
som en del af den parlamentariske godkendelse af hendes udnævnelse. 
</p><p>
»Det var noget af det sværeste, jeg har været ude for i mange år. Jeg var så 
frygteligt nervøs, at jeg på et tidspunkt var bange for fuldstændig at miste 
kontrollen over mig selv«, sagde hun. 
</p><p>
Det var ikke bare, fordi EU's landbrugspolitik er noget af det mest 
indviklede, man kan komme i nærheden af - eller fordi Kalnietes mange 
internationale ekspertiseområder netop ikke omfatter landbrug. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00917/_____Intet_navn_____917849" data-id="917849" data-imgtype="jpg" data-caption="Forsiden på PS 2. maj 2004"/><p>
Grunden var langt dybere. Hun vidste, hvad det betød for de 2,4 millioner 
letter, at hun sad der nu. At en EU-kommissær for Letland er selve symbolet 
på, at landet nu virkelig er både frit, selvstændigt og sikkert. Få dage 
senere blev Letland også optaget i NATO. 
</p><p>
»For første gang er der nu ingen direkte trusler mod vores sikkerhed, mod 
folkets ret til at leve frit. Det er en unik situation for os. Vi har været 
igennem så meget«, sagde hun. 
</p><p>
»Jeg mærker et enormt ansvar, men også en meget stærk følelse af stolthed og 
retfærdighed. Vi har hævnet os på det tyvende århundredes mørke. Tusinder af 
lettiske familiers lidelser var måske ikke helt spildt. Min egen families 
lidelser bliver ikke glemt, og jeg kan sige til mine forældre: Vi gjorde 
det!«. 
</p><p>
Et tomt EU-kontor er ikke stedet til at tale om den pinefulde rejse, der både 
er Sandra Kalnietes liv og Letlands historie. Så kommissær Kalniete gav mig 
lov til at komme til Riga og foretage en rejse tilbage i tiden. 
</p><h3>
Rejsen tilbage 
</h3><p>
'Jeg skriver, og jeg græder, når jeg tænker på fortiden. Jeg indser, at jeg 
aldrig igen vil opleve den beskedne følelse, som du sikkert har glemt, denne 
stolthed jeg følte, da jeg dansede med dig på skolen i Dubulti. Og her er vi 
så nu, vi er blevet gamle. I min alder burde jeg stadig kunne danse, men jeg 
er ikke vant til det mere på grund af det liv, jeg lever. Viktors, husker 
du, hvordan du kastede mig op i luften og lod, som om jeg blev mindre? 
Husker du, hvordan jeg kærtegnede dig den sidste aften, fordi du havde givet 
mig nye sko? Som om du vidste, at jeg ville blive tvunget ud på en lang 
rejse!' 
</p><p>
Denne gang er ordene ikke Sandra Kalnietes egne, men skrevet af hendes mor, 
Ligita, for næsten 50 år siden. Uddraget er fra et fortvivlet brev, som 
moderen skrev fra Togur til broderen Viktors i Canada. Det var i november 
1955. To år før var Stalin død, og for første gang i otte år slap et brev 
fra Vesten igennem til den sibiriske arbejdslejr. 
</p><p>
'Vil du ikke nok skrive til mig, frygt intet, det vil ikke bringe mig i 
vanskeligheder! (...) Hvert år højtideligholder jeg jeres fødselsdage og 
højtider, men der er vel ingen, der kan huske mig. Næste gang sender jeg dig 
et foto af mor i sin kiste. Jeg bønfalder dig, skriv til mig!' 
</p><p>
Datteren Sandra var knap tre år, da brevet blev skrevet. Den dag i dag har hun 
svært ved at holde tårerne tilbage, når hun læser det. Hendes mor var kun 28 
år, da hun skrev det, men følelsen af udmattelse og tab er som hos en 
olding. 
</p><div class="art-quote article-box">
<p class="quote"/>
<blockquote>
<p class="quote-txt">
Det er så centralt for det sår, min mor og alle de andre deporterede og deres 
familier stadig lever med: Hendes tryglen om at få viden - og fornemmelsen 
af, at hendes liv skulle have været et helt andet. At hun har tabt sit liv
</p>
<p class="sender">
Sandra Kalniete 
</p>
</blockquote>
</div><p/><p/><p>
»Det er så centralt for det sår, min mor og alle de andre deporterede og deres 
familier stadig lever med: Hendes tryglen om at få viden - og fornemmelsen 
af, at hendes liv skulle have været et helt andet. At hun har tabt sit liv«, 
siger Sandra Kalniete. 
</p><p>
Brevet er et af de ganske få personlige dokumenter, som hun fik gravet frem og 
overbevist moderen om at bruge i den bog, Kalniete besluttede sig for at 
skrive i 1990'erne. 
</p><p>
Bogen, der foreløbig kun er udgivet på lettisk og fransk, kom til at hedde 
'Med dansesko i Sibiriens sne'. Titlen stod klar længe før resten af bogen, 
og den stammer fra de sko, moderen Ligita skriver om i brevet til Viktors. 
</p><p>
»Hun vender ofte tilbage til de sko. De symboliserede alt, hvad der var 
civiliseret og europæisk for hende. Og de var forsvarsløse, de blev knust i 
den sibiriske snes brutale virkelighed. Ligesom hende selv«, siger Sandra 
Kalniete. 
</p><h3>
Dansesko i Sibirien 
</h3><p>
Sandras mor, der dengang hed Ligita Dreifelde, var en ualmindeligt køn og 
velbegavet 14-årig pige den skæbnesvangre sommer i 1941, hvor familiens 
tragedie begyndte. 
</p><p>
Ligita var vokset op i et ret velbjærget, borgerligt hjem. Hun havde netop 
gjort sine afsluttende eksaminer færdige med topkarakterer i alle ni fag. 
</p><p>
Både forældrene Janis og Emilija og deres tre sønner Voldemars, Arnolds og 
Viktors, var stolte af familiens efternøler. 
</p><p>
I 1939 havde Hitler og Stalin underskrevet en ikke-angrebspagt, og året efter 
havde den sovjetiske hær besat Letland og de andre baltiske lande. I august 
1940 var Letland blevet gjort til Sovjetunionens 14. republik. I forsommeren 
1941 var de nye myndigheder i fuld gang med at forberede den første 
massedeportation af lettiske borgere, der blev opfattet som 
'antisovjetiske'. Af uklare grunde skulle Janis Dreifelds vise sig at være 
iblandt dem. Sandra Kalnietes morfar havde ganske vist været til afhøring om 
sin politiske overbevisning nogle dage før, men det var meget normalt. Ingen 
i familien anede uråd. 
</p><p>
Forældrene havde lovet Ligita et bal for hver eksamen, hun bestod, og det 
første bal skulle have været den 14. juni. Emilija gik til skrædderen med 
sin datter, bestilte en kjole i grøn silke og en hat, der passede til. Om 
aftenen kom den yngste storebror Viktors hjem med en gave: Et par dansesko i 
grønt ruskind, med høje hæle og såler af kork. 
</p><p>
Ligita var i den syvende himmel, da hun gik i seng. Hun anede intet om, at de 
skrøbelige dansesko ville blive hendes eneste fodtøj under det første års 
deportation i Sibiriens sne. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00917/Sandra_Kalniete_917825" data-id="917825" data-imgtype="jpg" data-caption="Sandra Kalniete. Foto: Europa-Kommissionen"/><p>
Omkring klokken tre om morgenen hamrede arrestationskommandoen på døren. De to 
ældste brødre, Voldemars og Arnolds, var ikke hjemme. Det lykkedes 
mirakuløst Viktors at skjule sig. Men for både Janis, Emilija og deres 
teenagedatter var det slut med at leve et normalt liv. 
</p><p>
Ifølge det minutiøse historiske arbejde, som Sandra Kalniete og andre udførte 
i arbejdet med hendes bog, blev 15.424 letter deporteret på den ene nat. Ved 
udgangen af juni var tallet steget til over 30.000. 
</p><h3>
Deporteret to gange 
</h3><p>
I uendelige rækker af kreaturvogne snoede deportationstogene sig til Rusland 
og videre gennem sovjetimperiet til Sibirien. Den 20. juni blev Sandras 
morfar, Janis, skilt fra sin hustru og datter og sendt til en anden 
arbejdslejr end kvinderne. De så ham aldrig igen. 
</p><p>
Janis bukkede under for kulde, sygdom og tvangsarbejde og døde allerede i 
december 1941. Det fik hans hustru aldrig at vide. Hun døde i en anden lejr 
i 1950. Janis' datter - Sandras mor - fik først besked om sin fars død i et 
brev næsten 50 år senere, i 1990. 
</p><p>
Mens Anden Verdenskrig rasede i Europa, gennemgik Sandra Kalnietes mor, 
Ligita, og mormor, Emilija, år efter år med sult, tørst, kulde, fængslinger 
og vold i flere forskellige sibiriske fangelejre. I 1948 fik den unge Ligita 
lov til at rejse alene tilbage til Letland, men kun for at blive arresteret 
og deporteret én gang til. 
</p><p>
I februar 1950 skrev hun i en sjælden dagbogsnote: 'Det er uudholdeligt. Jeg 
bliver vanvittig, hvis det ikke ændrer sig. (...) Hvis jeg kan holde ud, 
indtil vi skifter celle, så har jeg måske en chance for at overleve. Det er 
umuligt at beskrive, hvad jeg føler (...) Jeg lever i konstant angst'. 
</p><p>
Da Ligita nåede tilbage til Togur-lejren efter måneders fængsling og 
strabadser på rejsen, var moderen Emilija netop død. 
</p><p>
Ligita beskriver det i brevet til Viktors fem år senere : 'Mor levede ikke 
længe nok til at gense mig, hun døde af et hjertestop den 5. februar 1950. 
Jeg blev efterladt alene, alene ... Efter alle de farer, jeg mødte på min 
rejse hertil, havde jeg håbet at genfinde mor, men ved min ankomst fik jeg 
en officiel meddelelse om hendes død. Det var mit livs største chok, og den 
dag i dag er jeg ude af stand til at indse det'. 
</p><p>
Massedeportationen i 1949 var endnu større: Denne gang beordrede det 
sovjetiske indenrigsministerium 43.000 mennesker til de sibiriske 
fangelejre. Det var 2,28 procent af hele Letlands befolkning. 
</p><p>
Blandt dem Milda Kalnietis og hendes søn Aivars, der et par år senere mødte 
Ligita i Togur, giftede sig med hende og blev far til Sandra Kalniete. Hun 
skulle heller aldrig lære sin farfar at kende. Aivars' far blev dømt som 
modstandsmand efter krigen, tortureret og slidt ihjel et helt andet sted i 
Sibirien. 
</p><h3>
Hjem til Letland 
</h3><p>
»I generationer var alt dette usagt. Mine forældre fortalte mig intet. Det var 
for farligt og smertefuldt«, siger Sandra i dag. Vi sidder i hendes 
hyggelige lejlighed i Riga anno 2004, ved siden af en luvslidt brunlig 
bamse, hun fik som barn i Sibirien. Mørke, gamle møbler leverer kontrast til 
lyse gulve, vægge og meterlange bogreoler. 
</p><p>
Et lille, rundt bord og en stol er de eneste møbler fra morfar Janis' hjem, 
der eksisterer endnu. Hun fortæller om moderens afgrundsdybe ensomhed 
dengang. Om hendes insisteren på at sy tøj til sin datter og sig selv, så de 
kunne promenere hver søndag på mudrede stier mellem de selvbyggede, 
forblæste bjælkehuse. 
</p><p>
»Det var hendes sidste værdighed. Hun ville vise, at hun stadig var 
civiliseret. At hun var lette og europæer. I alle årene med fangenskab - 
også senere her i Letland - var det afgørende at føle, at vi hørte til i 
Europa. Uanset, hvad sovjetrusserne sagde«, siger hun. 
</p><p>
Sandra Kalniete tager en indånding. Der er ét bestemt billede af smerte, som 
brændte sig ind i hendes sind, da hun som femårig endelig sad i toget på vej 
hjem til Letland sammen med sin mor og farmor. På det tidspunkt havde 
moderen Ligitas deportationer sammenlagt varet i 16 år. 
</p><div class="art-quote article-box">
<p class="quote"/>
<blockquote>
<p class="quote-txt">
Ved det første stop efter grænsen gik min mor ud af toget. Hun kastede sig på 
knæ på jorden og græd og græd, som om hun aldrig ville holde op igen ... jeg 
kan huske, præcis hvordan hendes kjole så ud
</p>
<p class="sender">
Sandra Kalniete 
</p>
</blockquote>
</div><p/><p/><p>
»Ved det første stop efter grænsen gik min mor ud af toget. Hun kastede sig på 
knæ på jorden og græd og græd, som om hun aldrig ville holde op igen ... jeg 
kan huske, præcis hvordan hendes kjole så ud«. 
</p><p>
Nu er det Sandra Kalniete selv, der græder ved mindet. På en stille, afklaret 
måde er det hurtigt overstået. 
</p><p>
»Jeg forstod jo ikke dybden af det. Men det var så stærkt. Så meget tid tabt. 
Så meget liv tabt. Det er blevet en del af mig«, siger hun. 
</p><p>
I mange år blev minderne og familiens nedarvede smerte trængt i baggrunden, 
mens Sandra voksede op i den lettiske sovjetrepublik, studerede 
kunsthistorie og blev en del af Rigas intellektuelle miljø. 
</p><p>
»Ingen talte om fortiden. Mennesker, der lever i et totalitært samfund, kan 
ikke tillade sig den luksus at afsløre følelser og minder. De ved, at det 
kan bringe dem selv og deres familie i livsfare«, fortæller hun. 
</p><h3>
Kunsten at være fri 
</h3><p>
Sandra Kalniete blev gift og fik en søn. Men en dag, da hun var i 30'erne, 
eksploderede det hele frem til overfladen. Det var omkring 1985, da 
Sovjetunionens sidste leder, Mikhail Gorbatjov, var begyndt på sin Glasnost 
i Rusland. Sandra så et billede af fanger i Sibirien, der med reb trak tunge 
lastbåde gennem vandet. 'Sådan nogle både trak jeg også', sagde hendes mor 
pludselig. 
</p><p>
»Det var som et slag i ansigtet. Det gik op for mig, hvad min mor og far måtte 
have gennemlevet. Fra det øjeblik var der ingen vej tilbage. Jeg blev 
nærmest besat af tanken om Letlands selvstændighed«, siger Sandra Kalniete. 
</p><p>
I de afgørende, sidste år af 1980'erne gik hun fra at være en ukendt sekretær 
i Rigas kunstforening til at blive en af grundlæggerne og lederne af en 
organiseret selvstændighedsbevægelse, Den Lettiske Folkefront. 
</p><p>
Hendes far var så bekymret for datterens aktivisme, at han opfordrede Sandras 
mand til at 'låse hende inde'. Men intet kunne holde hende tilbage. 
</p><p>
»Jeg blev en helt anden person. Jeg tænkte kun på dét, sov i hovedkvarteret og 
rejste hele landet rundt. Jeg kunne ikke tænke på hverken mine forældre 
eller min mand, og min søn så jeg heller ikke. Jeg betalte en meget høj pris 
for det«, siger hun. 
</p><p>
I 1991 blev Letland frit. Men Sandra Kalniete var blevet skilt, og hendes 
hårde, ligefremme og kompromisløse stil forhindrede hende i at blive valgt 
til den nye regering. 
</p><p>
»Jeg opdagede, at mange af mine idéer havde været utopiske. At kæmpe for 
selvstændighed er én ting. At bygge en stat er noget helt andet. Jeg passede 
ikke ind i den politiske elite«, fortæller Kalniete. 
</p><h3>
Eksilet og vejen tilbage 
</h3><p>
»Jeg tilbragte næsten to år med at være dybt deprimeret. Jeg havde ingen 
familie mere, intet mål, følte at mit liv havde mistet enhver 
mening. Det meste af tiden sad jeg og broderede på en jakke, som jeg kaldte 
Farvel til Folkefronten«. 
</p><p>
Sandra Kalniete blev placeret som statssekretær i Udenrigsministeriet, der 
ligesom alt andet i den nyskabte, frie lettiske stat dengang bestod af en 
håndfuld entusiastiske amatører, et par stole og en gammel skrivemaskine fra 
Lenins tid. 
</p><p>
»Vi tog vores egne stole med hjemmefra«, som hun siger. 
</p><p>
Og så begyndte hun endnu en transformation. En møjsommelig, personlig 
genopbygning, der endnu en gang fulgte hendes lands vej mod fremtiden. 
</p><p>
»Det interessante ved Sandra er, at hendes liv reflekterer alle de store 
omvæltninger og udviklinger i Letlands og resten af Østblokkens historie. 
Hendes liv er et spejl af alle de store bevægelser og tragedier i vore liv«, 
som Kalnietes gamle ven og kampfælle fra Folkefronten, dagbladet Dienas 
chefredaktør, Sarmite Elerte, siger. 
</p><p>
Sandra Kalniete startede forfra ligesom sit land. Hun begyndte at studere 
fransk og engelsk. Lærte, at hun ikke altid havde ret. Og blev Letlands 
FN-ambassadør i Genève. 
</p><h3>
Kurs mod Europa 
</h3><p>
»Det var en fantastisk tid. Vi havde ingenting, ingen erfaringer og 
traditioner om diplomati. Vi måtte lære det hele. Jeg syede selv de små flag 
til ambassadørbilen«, fortæller hun. 
</p><p>
Fra 1997 blev hun ambassadør i Frankrig, og i 2002 overraskede en ny 
koalitionsregering alle - ikke mindst Kalniete selv - ved at udnævne hende 
til udenrigsminister. 
</p><p>
Derfor blev det hende, der under det afgørende danske EU-formandskab i 
vinteren 2002 kunne afslutte Letlands forhandlinger om optagelse i unionen. 
Og det er også hende, slavebarnet fra Tomsk-regionens bjælkehytter, der fra 
denne weekend er sit lands første EU-kommissær. 
</p><div class="art-quote article-box">
<p class="quote"/>
<blockquote>
<p class="quote-txt">
Vi ved noget om, hvad frihed er værd - og hvor farligt det er at skabe kløfter
</p>
<p class="sender">
Sandra Kalniete 
</p>
</blockquote>
</div><p/><p/><p>
Kalniete var igennem en del overvejelser, før hun sagde ja. Men tænkte, at det 
havde sin egen logik. Og at hun sammen med de andre nye kommissærer fra 
baltiske, central- og østeuropæiske lande måske kan give kommissionen et 
pust af realisme, en ny bevægelse og en følelse af ansvar for de nabolande, 
der stadig står uden for fællesskabet. 
</p><p>
»Vi ved noget om, hvad frihed er værd - og hvor farligt det er at skabe 
kløfter«, siger hun. 
</p><p>
I morgen begynder kommissær Sandra Kalniete på endnu en rejse for sig selv og 
sit land. Måske vil hun tænke på den uforglemmelige togrejse i maj 1957, 
hvor hendes mor til sidst skrev: »Så er vi i Europa. På stedet, hvor det 
begynder, står der en hvid søjle med inskriptionen 'Asien-Europa'. Syrenerne 
blomstrer. På vores lille klapbord står endda en flaske med en gren af 
syren«. 
</p><p><i class=" bl-elem">Uddrag fra Sandra Kalnietes bog En escarpins dans les neiges de Sibérie, 
Éditions des Syrtes, 2003, oversat af Thomas Lauritzen. Titlen på den 
oprindelige, lettiske udgivelse er Ar balles kurpem Sibirijas sniegos. </i></p><p class=" bl-elem"><i class=" bl-elem">Publiceret 3. marts 2015</i></p>	
</div>
</div></body></html>
