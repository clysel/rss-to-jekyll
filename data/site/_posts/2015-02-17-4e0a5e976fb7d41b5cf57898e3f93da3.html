---
layout:     post
title: 	    "Paris SG står på tærsklen til en eklatant fiasko"
post_author:	    
post_date:	    Tue, 17 Feb 2015 14:55:14 +0100
post_site:	    politiken.dk 
post_link:	    http://politiken.dk/sport/fodbold/championsleague/ECE2550527/paris-sg-staar-paa-taersklen-til-en-eklatant-fiasko/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="clearfix w220 art-present-box fl-right">
<p class="cup-box-title">UEFA Champions League</p>
<p class="last-res">Seneste kampe</p>





</div>
<p>
Ifølge planen skulle 2015 være året for den franske storklub Paris 
Saint-Germains internationale gennembrud. Klubbens ejer fra Qatar har fra 
begyndelsen af sæsonen satset på et fransk mesterskab, en pokalsejr og en 
semifinaleplads i Champions League, men især det sidste mål bliver 
vanskeligt at nå. 
</p><p>
»Vi har ikke de bedste forudsætninger, når vi stiller op til kampen på Parc de 
Prince«, sagde PSG-træner Laurent Blanc lørdag eftermiddag. 
</p><p>
Udtalelsen kom få minutter efter en kamp, hvor ulykkerne væltede ned over 
holdet. Ikke mindre end fem spillere udgik med skader i League 1-kampen mod 
Caen, og fire af dem stiller ikke op til opgøret mod Chelsea. 
</p><p>
Men skaderne er ikke hele forklaringen på den pessimisme, der skjuler sig bag 
overfladen på træningsbanerne ude i Saint-Germain-en-Laye 25 km. vest for 
Paris. Holdet har tabt eller spillet uafgjort mod flere af de mere beskedne 
hold i Ligue 1, og disciplinære problemer er med til at undergrave 
selvtilliden og modstandernes respekt for holdet og dets træner. 
</p><h3>
Ulykkeskamp mod Caen 
</h3><p>
Alt det skal PSG forsøge at lægge bag sig mod Chelsea, hvor det franske hold 
stiller op uden så vigtige spillere som forsvarerne Marquinhos samt Serge 
Aurier, som for knap to uger siden vandt det afrikanske mesterskab med 
Elfenbenskysten. 
</p><p>
Det ser endnu værre ud på midtbanen, hvor PSG vil være uden den lynhurtige og 
gennembrudsfarlige Lucas og den franske landsholdsspiller Yohan Cabaye. 
Derudover er argentinske Javier Pastore, som på en god dag kan afgøre en 
kamp, usikker. 
</p><p>
Den eneste trøst er, at holdets største stjerner med Zlatan Ibrahimovic og 
anføreren, brasilianske Thiago Silva, er klar ved siden af den tidligere 
Chelsea-spiller, David Luiz. 
</p><p/><h3>
Sæsonens vigtigste kamp 
</h3><p>
PSG sluttede kampen mod Caen med ni spillere, og holdet faldt fra hinanden i 
kampens sidste minutter, hvor Caen udlignede PSG's føring til 2-2. 
</p><p>
»Det var helt exceptionelt. Hvad kan man sige til det?« lød Zlatan 
Ibrahimovics resignerede kommentar efter kampen, og inden mødet med Chelsea 
handler det især om moralsk oprustning og psykologi, sagde anfører Thiago 
Silva søndag. 
</p><p>
»Vi skal tænke positivt, for det er måske sæsonens vigtigste kamp«, lød det 
fra ham, og han lægger ikke skjul på holdets målsætning. »Det bedste, der 
kan ske, er en sejr på 1-0. For i de to seneste Champions League-turneringer 
er vi røget ud, fordi der blev scoret mod os på hjemmebane. Vi skal 
koncentrere os meget«. 
</p><h3>
Hindre mål på hjemmebane 
</h3><p>
Anføreren for PSG og det brasilianske landshold henviser til kampene mod 
Chelsea sidste år, hvor PSG vandt 3-1 på hjemmebane mod Chelsea. 
</p><p>
Det var en stor bedrift. Men belgiske Eden Hazards mål for Chelsea blev 
skæbnesvangert, for Chelsea slog pariserne 2-0 hjemme på Stamford Bridge, 
hvor et mål scoret af Demba Ba i det 87. minut gav London-holdet den samlede 
sejr. 
</p><p>
Derfor bliver det afgørende for PSG at holde målet rent på Parc des Princes, 
og midt i alle ulykkerne kan træner Laurent Blanc konstatere, at hans 
forsvarsakse med målmand Salvatore Sirigu, David Luiz og Thiago Silva er 
intakt. 
</p><p>
De tre er sammen med en anden forsvarsspiller, Maxwell, blandt de mest 
benyttede spillere på PSG's hold, og efter en længere nedtur efter den 
brasilianske fiasko ved VM i sommer har David Luiz og især Thiago Silva 
spillet sig stærkt op i de seneste kampe, mens Maxwell har scoret vigtige 
mål. 
</p><h3>
Zlatan den centrale figur 
</h3><p>
Men forsvaret kommer til at savne Yohan Cabaye som manden, der fra midten 
kontrollerer zonen foran den centrale del af forsvaret, og holdet som helhed 
kommer til at lide under brasilianske Lucas fravær. 
</p><p>
Han kan på en god dag splitte et forsvar ad med lynhurtige løb både på fløjen 
og i aksen, og han har flere kampe skabt plads til boldkunstnere som Javier 
Pastore og Zlatan Ibrahimovic. 
</p><p>
Zlatan Ibrahimovic er fortsat holdets absolutte stjerne, og han viste igen sig 
farlighed i kampen mod Caen med et mål, som hører til blandt årets bedste i 
Frankrig. 
</p><h3>
Smertensbarnet Cavani 
</h3><p>
Selvom svenskerens form ikke er den samme som sidste år, hænger meget 
alligevel på ham uanset om han spiller godt eller dårligt. Under alle 
omstændigheder mobiliserer han en modstander eller to omkring sig med det 
resultat, at medspillerne får plads, og på en god dag afgør han kampe alene 
uanset modstanderens kvalitet. 
</p><p>
Det store problem i angrebet hedder Edinson Cavani. Angriberen fra Uruguay har 
det svært i et system, hvor Zlatan Ibrahimovic er central angriber, mens 
Cavani skal operere på fløjen. 
</p><p>
Det har han protesteret mod flere gange. Men da Cavani fik chancen for at vise 
sine evner foran mål under den svenske stjernes lange fravær i efteråret, 
udnyttede han den ikke. 
</p><p>
Efter en af holdets kampe lød det således fra kommentatoren Pierre Ménès på 
Canal Plus: »Cavanis præstation var den sædvanlige. Han brænder de mest 
oplagte chancer«. 
</p><h3>
Cavanis klynkeri 
</h3><p>
I flere kampe har hans tekniske niveau været rystende lavt, hvilket der ikke 
er råd til i den franske liga med mange hurtige og kontante 
forsvarsspillere, og PSG's problem i denne sæson er, at angriberne ikke 
udnytter de store chancer, holdet ofte har. 
</p><p>
I det hele taget er Edinson Cavani symbolet på meget af det, der ikke fungerer 
i PSG. 
</p><p>
Han vendte stærkt forsinket tilbage fra vinterferie sammen med argentineren 
Ezequiel Lavezzi. Cavanis og Lavezzi forklaring var, at de som fraskilte 
skulle have tid sammen med deres børn, hvilket hverken overbeviste klubbens 
ledelse eller pressen. 
</p><p>
»De gør tykt nar af alt og alle. Der er millioner af fraskilte mænd i verden, 
og når man tjener henholdsvis ni og 4,5 millioner euro om året, har man råd 
til at få sine børn på besøg. Og når man så samtidig som Cavani sender fotos 
ud på nettet, hvor man er sammen med vennerne til motorløbet Dakar, eller 
som Lavezzi på natklub i selskab med fire oppustede latina-damer, er den 
helt gal«, skrev kommentatoren Pierre Ménès i avisen Direct Matin. 
</p><h3>
Dårlige resultater 
</h3><p>
Efter denne episode lovede træner Laurent Blanc at stramme op på disciplinen. 
Det er sket, men resultaterne er ikke overbevisende. 
</p><p class=" bl-elem">
Ved sæsonens begyndelse lignede den en walk-over for et af de dyreste hold i 
verden. I dag er PSG nummer tre efter nederlag til danskerklubben Guingamp, 
korsikanske Bastia og uafgjort mod Lille, Montpellier og Caen. Mesterskabet 
er stadig indenfor rækkevidde. Men målet er succes i Champions League, og 
elimination i ottendedelsfinalen vil ejerne i Qatar være en eklatant fiasko. 
</p>	
</div>
</div></body></html>
