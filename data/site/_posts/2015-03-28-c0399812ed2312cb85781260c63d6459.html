---
layout:     post
title: 	    "Dansk 60'er-kultplade vibrerer af liv og nærvær"
post_author:	    
post_date:	    Sat, 28 Mar 2015 08:45:00 +0100
post_site:	    politiken.dk 
post_link:	    http://politiken.dk/kultur/musik/cd-jazz/ECE2608041/dansk-60er-kultplade-vibrerer-af-liv-og-naervaer/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4 class="">
<b>Carsten Meinert Kvartet: To You</b></h4>
<div class="fakta-body" data-buildingblock="embedded_factboxlink">
<div class="clearfix m-top5 m-bottom5">
<img class="pol-rating-img" src="http://politiken.dk/graphics/ratings/5_hjerter_red.png" alt="Politiken synes"/></div><p>
Frederiksberg Records.
</p></div>
</div><p>
Tenorsaxofonisten Carsten Meinerts kvartetplade ’To You’ er måske ikke helt 
for dansk jazz, hvad Steppeulvenes ’Hip’ er for dansk beat. Men den er 
indspillet i samme periode, og musikken har en umiskendeligt sitrende 
stemning af opbrud og fremdrift. 
</p><p>
I mange år har ’To You’ været et sjældent samlerobjekt blandt 
vinylentusiaster. Men nu er pladen ikke længere så mytisk en hemmelighed. 
</p><p>
Den er genudgivet på det dansk-amerikanske selskab Frederiksberg Records, og 
der er generelt gjort et fornemt stykke arbejde inklusive den smukke 
indpakning med originalt artwork, grundige noter og historiske fotos. 
</p><h3>
Menneskeligt nærvær 
</h3><p>
Carsten Meinert var i anden halvdel af 1960’erne en ung musiker med fingeren 
på pulsen, især optaget af John Coltranes ekspressive modaljazz. 
</p><p>
Og da han dannede kvartet med pianisten Ole Mathiessen, bassisten Henrik Hove 
og trommeslager Ole Streenberg, kom han til at stå som den danske 
saxofonist, der tydeligst knyttede an til Coltrane, dog uden at tage 
skridtet helt ind i frijazzens radikale zone som forbilledet. Også derfor 
befinder musikken sig i et interessant spændingsfelt. 
</p><p>
’To You’ er ikke nogen perfekt plade. Den blev optaget med selvanskaffet 
udstyr i Københavns Ungdoms- og Arbejderkollegiums spisesal i Valby, hvor 
der stod et brugbart flygel. 
</p><p><b class="ext-link">LÆS OM PLADEN</b><a class="embeddedlink" href="http://politiken.dk/kultur/musik/ECE2601738/en-af-danmarks-dyreste-vinyler-bliver-genoptrykt/">En af Danmarks dyreste vinyler 
bliver genoptrykt</a></p><p>
Lyden bærer præg af det, men er dog forbavsende hæderlig især i sin 
restaurerede form. Meinert intonerer skævt i det lyse register på ’One for 
Alice’, og rytmisk er han ikke altid lige sikker. 
</p><p>
Men musikken vibrerer af vitalitet og menneskeligt nærvær. I sine mest 
ekspressive passager er Meinertgruppen som et lokomotiv, der kører ud i 
verden, drevet af hormoner, følsomme nerver og drømme om større indsigt. 
Komplet med Meinerts glødende tenorsax, Matthiesens McCoy Tyner-inspirerede 
klaver og Ole Streenbergs skummende trommer. 
</p><h3>
Smukke stunder 
</h3><p>
Det første stykke, kvartetten indspillede i november 1967, var en besværgende 
tolkning af Coltranes ’The Promise’. Den afslutter nærværende udgivelse som 
en del af bonusmaterialet. Men ret hurtigt efter gruppens dannelse begyndte 
Meinert og Matthiessen at skrive deres eget materiale og derved tilføje 
personlige træk til repertoiret. 
</p><p>
Matthiessens arrangement af Otto Franckers udødelige ’Dansevise’ viste sig at 
blive kvartettens stærkeste brændstof, når lokomotivet skulle ud over 
stepperne. Den står da også som et af pladens absolutte højdepunkter. 
</p><p>
Men at kvartetten også havde en fin lyrisk side, viser hans ballade ’Requiem 
for Martin Luther King’, skrevet kort efter, at borgerrettighedsikonet blev 
myrdet i april 1968. 
</p><p>
Matthiessen, der i de senere år har genoptaget sine musikaktiviteter, 
genindspillede i øvrigt nummeret med Bob Rockwell som solist på ’Portraits, 
Poems &amp; Places’ (2007). 
</p><p>
Også ’Before Sunrise (Nætter på Vallekilde)’ er bemærkelsesværdig som et 
stykke dansk ragajazz, en forunderlig hudløs saxofonsolo af Meinert – i mine 
ører hans smukkest pladedokumenterede stund. Her er han tæt på idolet. 
</p><p>
Hans mere krasbørstige side er blevet associeret til Pharoah Sanders, men han 
minder også stærkt om italieneren Gato Barbieri (ham med temaet fra 
Bertoluccis ’Sidste tango i Paris’). 
</p><h3>
Betydningsfuldt dokument 
</h3><p>
Meinerts kvartet gik i opløsning i starten af 1970’erne, hvor beat, soul og 
funk i stadig højere grad kom til at præge jazzscenen. Her var Meinert atter 
en pioner med orkestret M.C. Musictrain, en af de første danske 
jazzbeatgrupper. 
</p><p>
I noterne ser det ud, som om alle elleve stykker musik var med på den 
oprindelige lp. Det gælder dog kun de første syv titler, mens de resterende 
udgør det hidtil uhørte ekstramateriale, indspillet live i Danmarks Radio i 
1969, dog med undtagelse af nævnte ’The Promise’. 
</p><p class=" bl-elem">
Skønhedsfejl til trods fremstår ’To You’ som en væsentlig genudgivelse og et 
betydningsfuldt dokument, der emmer af sin egen begivenhedsrige samtid. 
</p>	
</div>
</div></body></html>
