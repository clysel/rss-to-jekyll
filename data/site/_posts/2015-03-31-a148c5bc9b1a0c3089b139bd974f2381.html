---
layout:     post
title: 	    "Overblik: Det har verdens ledere på spil i atomforhandlinger"
post_author:	    
post_date:	    Tue, 31 Mar 2015 18:14:02 +0200
post_site:	    politiken.dk 
post_link:	    http://politiken.dk/udland/int_mellemoesten/ECE2611813/overblik-det-har-verdens-ledere-paa-spil-i-atomforhandlinger/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Tidsfristen for maratonforhandlingerne om en atomaftale mellem Iran og verdens 
stormagter nærmer sig. 
</p><p>
En ting er parterne nu enige om: Iran har ret til et atomprogram, så længe 
intentionerne er fredelige. Formålet med aftalen er derfor at sikre, at 
styret i Teheran ikke kan udvikle atomvåben, men samtidig give Iran mulighed 
for at udnytte atomteknologien til energiformål. Deadline for det politiske 
indhold i aftalen er i dag, og den samlede aftale skal ligge færdig senest 
30. juni i år. 
</p><p><b class="ext-link">DEADLINE</b><a class="embeddedlink" href="http://politiken.dk/udland/ECE2611182/i-aften-falder-klokken-i-slag-for-iransk-atomaftale/">I aften falder klokken i slag for iransk 
atomaftale</a></p><p>
Ved forhandlingsbordet i Lausanne, Schweiz, har Iran selskab af 
udenrigsministre fra USA, Kina, Rusland, Storbritannien, Frankrig og 
Tyskland. Derudover er Federica Mogherini, EU's udenrigspolitiske chef, også 
til stede. 
</p><p>
Politiken giver et overblik over, hvad de fremtrædende parter hver især har på 
spil. 
</p><p><b>Hassan Rouhani går efter en <i>win win</i>-aftale</b></p><p>
Iran, med udenrigsminister Mohammad Javad Zarif i spidsen, går efter en 
aftale, fordi den kan være en <i>win win</i>-løsning for landet. Dels 
ønsker præsident Hassan Rouhani at få fjernet omverdenens frygt for, at Iran 
er i gang med at lave atomvåben, og dels ønsker han at få fjernet de 
sanktioner, der de seneste år har haft en mærkbar indflydelse på landets 
økonomi. Det vurderer Janne Bjerre Christensen, der er postdoc i 
international sikkerhed ved Dansk Institut for Internationale Studier, og 
som har fulgt forhandlingerne. 
</p><p>
»Jeg tror først og fremmest, at Iran gerne vil have en fredelig løsning på 
noget, der de seneste 12 år hele tiden har truet med at kunne eskalere til 
en militær konflikt. Og så vil man gerne have en løsning, fordi konflikten 
spærrer for al andet internationalt samarbejde, og fordi man er underlagt 
meget aggressive sanktioner«, siger hun. 
</p><p>
De første amerikanske sanktioner går tilbage til 1979, i seks omgange har FN's 
Sikkerhedsråd vedtaget sanktioner, og også EU har vedtaget økonomiske 
sanktioner. For Hassan Rouhani, der for to år siden gik til valg på at få 
gang i økonomien, er det afgørende, at sanktionerne fjernes, hvis løfterne 
skal indfris. 
</p><p>
Blandt befolkningen i Iran har Hassan Rouhani en opbakning til en aftale, 
vurderer Janne Bjerre Christensen, og hun forudser en jubelscene, hvis 
aftalen lykkes. 
</p><p>
»Folk er udmattede, trætte og har lyst til slet og ret at få et bedre liv. Man 
er ikke kun træt af den økonomiske isolation, man er også træt af den 
politiske isolation«, siger hun. 
</p><p>
De mange sanktioner, der de seneste mange år er blevet indført, er legitimeret 
med henvisning til atomprogrammet, men deres konsekvenser rækker langt 
udover, så det vil ikke være svært for den almindelige iraner at se, at en 
aftale kan få en positiv effekt. 
</p><p>
»Sanktionerne har haft en masse humanitære konsekvenser, for eksempel i form 
af inflation, forhøjet ungdomsarbejdsløshed, medicinmangel og en meget 
større grad af forurening i de iranske storbyer, fordi import af benzin har 
været under sanktioner, så man har måtte belave sig på lokalproduceret 
benzin, som ikke er lige så rent«, siger Janne Bjerre Christensen. 
</p><h3><b>Barack Obama er under beskydning</b></h3><p>
På den anden side af bordet sidder USA repræsenteret af udenrigsminister John 
Kerry. Vesten håber at kunne bremse Irans muligheder for at udvikle 
atomvåben og sætte atomprogrammet under skarp kontrol, og for præsident 
Barack Obama, hvis anden og sidste periode er ved at rinde ud, er en aftale 
et prestigefyldt projekt, der muligvis kan få betydning for hans eftermæle. 
</p><p>
»Det, der er på spil for Obama, er ret beset hans Nobels Fredspris«, siger 
Janne Bjerre Christensen. 
</p><p>
»Hvis han formår at lande en atomaftale med fredelige midler og at skabe en 
diplomatisk løsning, vil det være af afgørende betydning i en region, der er 
ved at gå op i flammer. Det vil være en stor success for diplomatiet og 
resultatet af en meget lang og ihærdig indsats, hvis det lykkes«, siger hun. 
</p><p>
Mens Rouhani har opbakning til en aftale i sit hjemland, bliver Obamas rolle i 
forhandlingerne skarpt kritiseret i Washington. Den interne modstand i USA 
er fortsat intakt, og senatorer fra både republikanerne og demokraterne 
bange for, at USA og Vesten giver afkald på kontrolmuligheder og dermed 
åbner for, at Iran i skjul kan konstruere en atombombe, hvis det nuværende 
sanktionspres ophører. 
</p><p>
»Det er klart, at Obama er under meget kraftig beskydning fra republikanerne 
og kongressen, som groft sagt mener, at enhver aftale er en dårlig aftale, 
at man laver et knæfald for Iran, og at Iran vil bruge det her til at 
ekspandere i Mellemøsten«, siger Janne Bjerre Christensen. 
</p><h3><b>I kulissen truer Israel og Saudi Arabien</b></h3><p>
I kulissen har blandt andre Israel og Saudi Arabien været kritiske over for en 
aftale. 
</p><p>
Israels premierminister, Benjamin Netanyahu, har opfordret Obama til at droppe 
aftalen, der ifølge Netanyahu vil bane frem for bremse vejen for en 
atombombe. I en følelsesladet tale til USA's kongres påpegede han tidligere 
på måneden, at iranerne nemt kan bryde aftalen ligesom Nordkorea gjorde. Men 
selv ved at holde aftalen, kan Iran om ti år få atomvåben, og et årti er i 
historisk sammenhæng »blot et blink med øjnene«, advarede den israelske 
leder, der mener, at et atombevæbnet Iran vil være en eksistentiel trussel 
mod Israel og verdens jøder. 
</p><p><b class="ext-link">OPGØR</b><a class="embeddedlink" href="http://politiken.dk/udland/ECE2572318/netanyahu-og-obama-er-i-aabent-opgoer-om-iran/">Netanyahu og Obama er i åbent opgør om 
Iran</a></p><p>
»Israels frygt er begrundet i historiske forhold. Det er ikke noget, der er 
grebet ud af den blå luft, men det er også klart, at Netanyahu bruger det 
indenrigspolitisk og overdriver frygten for, hvad en aftale kan komme til at 
betyde«, siger Janne Bjerre Christensen og hentyder til, at den israelske 
leder flere gange har været vildledende omkring, hvor langt Iran er i 
forhold til at få en atombombe. 
</p><p>
Også i Saudi Arabien bliver der holdt godt øje med, hvad parterne i Schweiz 
forhandler om. Her frygter man, at en aftale mellem Iran og verdens 
stormagter kan være med til at rykke ved magtbalancen i området. 
</p><p class=" bl-elem">
»Frygter at man ikke har den klare alliancepartner i USA, hvis de så at sige 
går i seng med fjenden. Saudi Arabien tjener også godt på, at der er 
sanktioner mod Irans olieøkonomi, så der er også et økonomisk aspekt«, siger 
Janne Bjerre Christensen. 
</p>	
</div>

</div></body></html>
