---
layout:     post
title: 	    "Amagerværket får ny markant arkitektur"
post_author:	    Mathias Skov Johansen
post_date:	    Tue, 07 Apr 2015 09:43:02 +0000
post_site:	    ing.dk 
post_link:	    http://ing.dk/artikel/amagervaerket-faar-ny-markant-arkitektur-175202
---
<html><body><div><section class="body">
			<p>Biomasse skal i fremtiden erstatte kul som energikilde på Amagerværket. Det sætter nye krav til kraftværket, der over de næste år, teknisk og visuelt får en overhaling. Projektet, kaldet Bio4, kommer til at bestå af markante nye bygninger til turbine, kedel og biomasselagre samt bedre forhold for administration, laboratorie- og værkstedsfunktioner.</p>
			<p>HOFOR udskrev derfor en arkitektkonkurrence for at indhente forskellige bud på hvordan fremtidens Amagerværk skal tage sig ud. Nu er tre finalister udpeget.</p>
			<p>Amagerværket er en væsentlig del af Københavns bybillede. De indbudte tegnestuer i konkurrencen har visuelt både skulle afspejle byggeriets bæredygtig energiproduktion og samtidig forholde sig til værkets påvirkning af byens skyline.</p>
			<p>»BIO4 er et stort og betydningsfuldt projekt ikke kun for HOFOR, men også for hele København. Det er vigtigt for os, at arkitekturen understøtter vores mål om at producere klimavenlig og bæredygtig energi, så København kan blive verdens første CO2-neutrale hovedstad. Vi vil skabe noget, der passer ind i Københavns fremtidige bybillede og er med til at gøre vores by mere attraktiv«, siger Leo Larsen, der både er bestyrelsesformand i HOFOR og formand for dommerkomiteen.</p>
			<p>Alle fem forslag gav vidt forskellige og utraditionelle bud på, hvordan et fremtidens biomassekraftværk kan tage sig ud. <a href="http://ing.dk/galleri/galleri-se-fem-tegnestuers-bud-paa-amagervaerkets-fremtid-175206#0">Se forslagene i galleriet her</a></p>
			<p>Bjarke Ingels Group foreslog en regnbuefarvet facade i glas, der giver forbipasserende mulighed for at følge biomasseforarbejdningen. Henning Larsen foreslog en hel tomatproduktion i overskudsvarme-drevet drivhuse på taget af værket. 3xN foreslog at pakke værket ind i et tæt skovlandskab, mens Gottlieb Paludan Architects inviterer gæster tæt på energiproduktionen med en langstrakt trappe gemt bag lodrette træstammer som facade. Endelig peger KHR Arkitekter på et københavnsk Niagara Falls i form af et 70 meter højt og 50 meter bredt vandfald ned langs den nye hovedbygnings vestvendte facade.</p>
			<p>Første del af konkurrencen er afsluttet, og tre vindere går videre til næste runde. Det drejer sig om Gottlieb Paludan, KHR Arkitekter og 3XN.</p>
			<p>Uanset hvem af de tre finalister, der får æren af at tegne københavnernes nye biomasseværk, bliver byggeriet, når det står klar i 2020, nabo til en anden utraditionel energi-mastodont: Bjarke Ingels nye Amager Bakke – et 90 meter højt affaldskraftværk med skibakke på tagfladen.</p>
			<p><figure class="plugin full zoomable"><img data-original-image="http://ing.dk/sites/ing/files/amager_khr_arkitekter_2.png" src="http://ing.dk/sites/ing/files/styles/article_inline/public/amager_khr_arkitekter_2.png?itok=ZuuRZhzN" alt=""/></figure></p>
			<p>Den endelige vinder af det milliarddyre energiprojekt offentligøres den 30. april.</p>
			<p><a href="http://www.hofor.dk/wp-content/uploads/2015/03/AMV-Dommerbet%C3%A6nkning.pdf">Se flere billeder og læs dommerbetænkninger til de fem forslag her </a></p>
		</section>
		  </div></body></html>
