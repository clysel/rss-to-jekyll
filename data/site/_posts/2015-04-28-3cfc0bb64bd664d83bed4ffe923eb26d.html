---
layout:     post
title: 	    "Inkluderede børn svækker ikke trivslen i klassen "
post_author:	    
post_date:	    Tue, 28 Apr 2015 12:40:19 +0200
post_site:	    politiken.dk 
post_link:	    http://politiken.dk/indland/uddannelse/ECE2645973/inkluderede-boern-svaekker-ikke-trivslen-i-klassen/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Vilde unger, der svinger sig i gardinerne i klasseværelset og råber, slår og 
sparker. Den slags beskrivelser fylder ofte i medierne, når der fortælles 
historier om, hvordan det går med at inkludere specialbørn i 
normalundervisningen i folkeskolen. 
</p><p>
Men meget tyder på, at det generelt går mere stille for sig ude på skolerne. 
De klasser, som børnene inkluderes i, har stort set ikke en lavere trivsel 
set i forhold til klasser på samme klassetrin, hvor der ikke inkluderes børn 
med særlige behov. Det viser en ny undersøgelse fra Det Nationale 
Forskningscenter for Velfærd (SFI), der er bestilt og betalt af 
Undervisningsministeriet. Over 9.000 elever fra 423 klasser fordelt over 165 
skoler har deltaget. Cirka 30 procent af klasserne har mindst én tilbageført 
elev – svarende til 181 børn. 
</p><p>
»Vi kan ikke påvise en anderledes udvikling for trivsel og deltagelse i 
undervisningen for elever i klasse med tilbageførte elever sammenlignet med 
elever i klasser uden tilbageførte elever. Det er et positivt resultat, at 
trivslen ikke påvirkes i negativ retning«, siger seniorforsker Anna Amilon 
fra SFI. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/uddannelse/ECE2645802/specialboern-kommer-i-svage-klasser/">Specialbørn kommer i svage 
klasser </a></p><p>
Selv om undersøgelsen samtidig viser, at over halvdelen af de inkluderede 
elever ikke får støtte i undervisningen – og at de ofte bliver placeret i 
klasser, der har et lavere fagligt niveau – vurderer forskeren altså, at der 
trods alt også er lyspunker, som det er værd at fremhæve. 
</p><h3>
10.000 børn flyttet 
</h3><p>
Undersøgelsens kvalitative del, hvor 11 inkluderede elever er blevet 
interviewet, peger også på, at de tilbageførte elever generelt er glade for 
at være kommet ud i en normalklasse. Men den viser også, at de oplever 
faglige problemer og efterspørger mere støtte og mere 
undervisningsdifferentiering. 
</p><p>
De seneste 3 år er cirka 10.000 børn, der gik i en specialklasse på en 
folkeskole eller i en decideret specialskole, kommet i en normalklasse som 
led i en aftale mellem regeringen og Kommunernes Landsforening. Det svarer 
ifølge Undervisningsministeriet til, at knap 8 elever per skole skal 
inkluderes fra en specialklasse eller specialskole. 
</p><p>
Mette With Hagensen, der er formand for Skole og Forældre, er glad for, at 
undersøgelsen kan dokumentere, at trivsel ikke ryger en tur på bekostning af 
inklusion. Men hun mener, at undersøgelsen på flere punkter er mangelfuld. 
Blandt andet fordi den ikke giver svar på, om inklusion går ud over det 
faglige niveau. 
</p><p>
»Det er jo det, vi hele tiden efterspørger. Vi har brug for flere 
undersøgelser af, hvilken betydning inklusion har for fagligheden«, siger 
forældreformanden, der også havde håbet at få et mere entydigt svar på, 
hvordan man bedst inkluderer elever: 
</p><div class="art-quote article-box">
<p class="quote"/>
<blockquote>
<p class="quote-txt">
Det er et problem, når tilbageførte elever ikke får den støtte, de har brug 
for, for at kunne udvikle sig fagligt.
</p>
<p class="sender">
Claus Hjortdal, formand for skolelederne 
</p>
</blockquote>
</div><p/><p>
»Rapporten giver os mere viden, men den gør os ikke meget klogere«, siger 
Mette With Hagensen, der mener, at vejen til succesfuld inklusion er at 
sikre ressourcer til hele den klasse, som skal rumme inkluderede børn: 
</p><p>
»Man skal ikke kun give støtte til det enkelte barn, men til hele 
fællesskabet, for så kan det godt lade sig gøre«, siger hun. 
</p><h3>
Støtte er ikke altid nødvendigt 
</h3><p>
Også Claus Hjortdal, der er formand for skolelederne, forholder sig kritisk 
til dele af rapporten. Blandt andet fordi den i høj grad bygger på elevernes 
egne oplevelser – eksempelvis i forhold til at elevernes og lærernes 
vurdering er, at kun 40 procent af de inkludere elever får støtte i timerne. 
</p><p>
»Eleverne er ikke blevet spurgt til brugen af holddeling i klasserne og 
tolærerordning, der er rettet mod hele klassen. Det er faktisk usynligt i 
den her undersøgelse. Der er ingen logik, der siger, at bare fordi der er 
personlig støtte på, bliver alting meget bedre. Der kan sagtens være nogle 
af de her elever, der ikke har brug for nogen til at være tæt på dem. Så 
derfor synes jeg, at det er en tynd rapport«, vurderer Claus Hjortdal. 
</p><p>
At rapporten skulle være tynd, afviser Anna Amilon, som siger, at lærerne, men 
ikke eleverne er blevet spurgt til brugen af holddeling og tolærerordning. 
Men hun medgiver, at det ville være en fordel at kunne give svar på, om 
inklusion skader det faglige niveau i en klasse. 
</p><p>
»Det data har vi desværre ikke endnu, det ville have krævet mere tid«. 
</p><p><i class=" bl-elem">Men med den viden, vi nu har, hvordan går det så generelt med inklusionen?</i></p><p>
»Det varierer fra kommune til kommune og fra skole til skole. På nogle skoler 
er der et stort engagement og spændende inklusionsfremmende tiltag i gang. 
På andre skoler er der et stort behov for at være mere bevidst om, hvad 
problemerne er, og hvad behovet er«, siger hun. 
</p><p><i class=" bl-elem">Men er der grund til at være bekymret? </i></p><p class=" bl-elem">
»Det er et problem, når tilbageførte elever ikke får den støtte, de har brug 
for, for at kunne udvikle sig fagligt. Samtidig ved vi fra andre 
undersøgelser, at der er lærere, der ikke har de nødvendige ressourcer eller 
den pædagogiske viden til at kunne inkludere. Så der er grund til at være 
bekymret«. 
</p>	
</div>

</div></body></html>
