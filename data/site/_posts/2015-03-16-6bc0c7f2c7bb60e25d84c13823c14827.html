---
layout:     post
title: 	    "Egypten vil opføre ny hovedstad"
post_author:	    Mathias Skov Johansen
post_date:	    Mon, 16 Mar 2015 12:21:00 +0000
post_site:	    ing.dk 
post_link:	    http://ing.dk/artikel/egypten-vil-opfoere-ny-hovedstad-174791
---
<html><body><div><section class="body"><p>Kairo er en af Jordens hurtigst voksende byer. Knap 20 millioner mennesker bor i dag i Egyptens ældgamle hovedstad – et tal, der i 2050 ventes at være næsten fordoblet til 40 millioner indbyggere.</p>
			<p>Men titlen som hovedstad er måske snart passé for den overbefolkede millionby ved Nilen. Regeringen har nemlig luftet planer om at flytte hovedstaden 50 kilometer mod øst i en helt nyopført millionby, der angiveligt bliver på størrelse med Singapore.</p>
			
			<p>Efter at have ligget på tegnebrættet siden sidste år blev projektet endelig offentliggjort i fredags af den egyptiske boligminister, Mustafa Kamel Madbouli, på en investorkonference i Sharm-el-Sheik.</p>
			<p>»Det vi har at gøre med her, er en verdenshovedstad,« udtalte Mustafa Kamel Madbouli på konferencen i Sharm-el-Sheikh i lørdags. At dømme efter byens proportioner kan der være noget om snakken.</p>
			<p>Den navnløse hovedstad, der blot kaldes Capital City, vil når, og hvis, den bliver fuldt udbygget få plads til fem millioner indbyggere fordelt over 25 bykvarterer. Byen placeres strategisk mellem Kairo og Det Røde Hav og får efter planen plads til en lufthavn i Heathrow-størrelse, 40.000 hotelværelser, 2.000 uddannelsessteder og ikke mindst et gigantisk solcelleanlæg på 90 kvadratkilometer. Første fase af det højtflyvende projekt vil angiveligt koste 45 milliarder dollars.</p>
			<p>Ifølge <a href="http://thecapitalcairo.com/index.html">projektets officielle hjemmeside</a> får den nye millionby fokus på bæredygtighed, som blandt andet kommer til udtryk i fodgængervenlig infrastruktur og lokal fødevareproduktion. Store naturparker og vandområder tænkes desuden ind mellem de mange kvarterer, der bindes sammen af eldreven kollektiv transport.</p>
			<p>Masterplanen bag byen er tegnet af den anderkendte amerikanske tegnestue <a href="http://www.som.com/news/skidmore_owings__merrill_leading_city_planning_for_new_egyptian_capital_city">Skidmore, Owings &amp; Merrill</a>. Arbejdet med at udvikle den nye hovedstad varetages af Capital City Partners, en investeringsfond ledet af byggematadoren Emirati Mohamed Alabbar, kendt for skyskraberen Burj Khalifa i Dubai, verdens p.t. højeste bygning. De første investorer i Capital City har indtil videre, måske ikke overraskende, været investeringsselskaber fra Emiraterne, Kuwait og Saudi-Arabien.</p>
			
			<p>Capital City er sidste led i en række store projekter som Egyptens præsident, Abdel-Fattah el-Sissi, har offentliggjort i løbet af sine ti måneder ved magten. I forvejen arbejdes der på en udvidelse af Suezkanalen og opførelsen af en større industrizone i samme område.</p>
			<p>Formålet med de store projekter er ifølge BBC’s Kairo-korrespondent Orla Guerin at skabe grobund for massive udenlandske investeringer i Egypten, der stadig kæmper med ustabilitet og turisme-flugt i kølvandet på revolutionen i 2011.</p>
			<p><em>Se BBC's indslag om Egyptens nye hovedstad her</em><br/><section class="video plugin"/></p>
			
			<p/></section></div></body></html>
