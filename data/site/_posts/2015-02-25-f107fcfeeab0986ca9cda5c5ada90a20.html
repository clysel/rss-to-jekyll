---
layout:     post
title: 	    "Belgien står alene med revner i atomreaktorer"
post_author:	    Magnus Boye
post_date:	    Wed, 25 Feb 2015 05:12:09 +0000
post_site:	    ing.dk 
post_link:	    http://ing.dk/artikel/belgien-staar-alene-med-revner-i-atomreaktorer-174351
---
<html><body><div><section class="body"><p>Alle lande bør undersøge deres atomreaktorer for revner. Sådan lød budskabet i sidste uge fra den belgiske sikkerhedsmyndighed FANC efter undersøgelser har afsløret tusindvis af mikro-revner i to af landets atomreaktorer.</p>
			<p>Allerede i 2012 kom de første advarsler fra Belgien til lande med reaktorer fra samme producent som de belgiske. Alligevel står landet indtil videre alene med problemet. Det fremgår blandt andet af en <a href="http://www.wenra.org/media/filer_public/2014/12/26/flaws_in_rpv_feedback_2014-12-19.pdf">rapport fra Wenra</a>, der er en europæisk samarbejdsorganisation for europæiske strålemyndigheder.</p>
			<p>Revnerne, der er såkaldte <em>hydrogen flakes</em>, er langt mere talrige end først antaget i 2012. Det fik i sidste uge FANC-chef Jan Benc til at advare sine kolleger.</p>
			<p>»Løsningen er at udføre præcise inspektioner af samtlige 435 kernekraftværker i verden,« forklarede han til belgiske <a href="http://deredactie.be/cm/vrtnieuws/binnenland/1.2238955">VRT</a>.</p>
			<p>Den officielle besked bakkes op af den belgiske professor Walter Bogaerts.</p>
			<p>»Hvis jeg skulle komme med et estimat, så ville jeg blive virkelig overrasket, hvis dette ikke er sket andre steder,« sagde han til VRT</p>
			<p>Men allerede i 2013 anbefalede Wenra sine medlemslande at se reaktorerne efter for revner. Indtil nu har ingen lande altså kunne finde tegn på samme svagheder som i kraftværkerne Doel og Tihange.</p>
			<h2>Sverige: Fejl opstår i produktionen af stålet</h2>
			<p>I Sverige har man på linje med andre europæiske atomkrafts-nationer sat gang i ultralydsundersøgelser efter den belgiske udmelding. Men Lars Skånberg, der er afdelingsleder i den svenske strålingsmyndighed, forventer ikke at man denne gang finder grund til bekymring.</p>
			<p>»Efter to inspektioner og med vores viden om de reaktorer, der er produceret her i Sverige, så har vi ikke nogen grund til at tro, at vi har dette problem,« siger Lars Skånberg til Ingeniøren.</p>
			<p>Ikke desto mindre fortsætter myndigheden med inspektioner af reaktor 3 i Ringhals-kraftværket, mens reaktor 2 og 4 allerede inden den nye belgiske appel har været udsat for et udvidet servicetjek.</p>
			<p>Sverige fokuserer på de reaktorer, der er lavet på samme måde som problemreaktorerne Doel 3 og Tihange 2 i Belgien, hvor stålet er smedet i ringe og derefter sat sammen. Revnerne er nemlig sandsynligvis opstået, fordi hydrogenatomer fra vand i reaktortryktanken er trængt ind i stålet. Her har atomerne reageret med hinanden og skabt et tryk kraftigt nok til at ødelægge stålet indefra – deraf navnet <em>hydrogen flakes</em>.</p>
			<p>Og det kræver, at stålet fra producentens side er hærdet forkert, forklarer Lars Skånberg.</p>
			<p>»Hvis man ikke foretager varmebehandlingen på det rigtige tidspunkt under produktionen af stålet, så har de her <em>hydrogen flakes</em> mulighed for at opstå,« siger han.</p>
			<p>De belgiske myndigheder har indkaldt til et møde i april, hvor et panel med eksperter fra hele verden skal drøfte sagen.</p>
		</section></div></body></html>
