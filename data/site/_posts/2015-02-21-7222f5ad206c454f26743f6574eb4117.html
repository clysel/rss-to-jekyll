---
layout:     post
title: 	    "Ugen derpå: Mr. Grey er den magtfulde kvindes fantasi"
post_author:	    
post_date:	    Sat, 21 Feb 2015 16:29:16 +0100
post_site:	    politiken.dk 
post_link:	    http://politiken.dk/kultur/filmogtv/ECE2553605/ugen-derpaa-mr-grey-er-den-magtfulde-kvindes-fantasi/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
»Jeg falder, og han trækker mig op i sine arme og trykker mig ind til sit 
bryst, som om jeg var et lille barn«. 
</p><p>
Den uskyldsrene studine Anastasia Steele er forgabt i den mystiske milliardær 
med sexkontrakten i sin attachémappe, mr. Grey. Han er alt, hvad hun vil 
have, og han er alt, hvad hun frygter. Begge dele labber hun i sig som en 
sulten baby ved moders bryst. 
</p><p>
»’Fifty Shades of Grey’ er en magtfuld kvindes masochistiske fantasi, hvor 
manden bliver reduceret til et instrument for hendes totale 
begærsopfyldelse«, siger Gunhild Zacher Tibu, cand.mag. i moderne kultur fra 
Københavns Universitet. Hun har skrevet speciale om romance og masochisme i 
E.L. James’ nu filmatiserede bogunivers ’Fifty Shades of Grey’ og i 
forlægget ’Twilight’. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/filmogtv/ECE2543029/i-biografen-med-fifty-shades-fans-det-er-pleasure-hele-vejen/">I biografen med Fifty 
Shades-fans: »Det er 'pleasure' hele vejen«</a></p><p>
Og hun har på det seneste studset over påstande om, at det er svage kvinder, 
der læser romancer – eller står i kø til filmatiseringen. For både 
teenageuniverset i ’Twilight’ og sexuniverset i ’Fifty Shades of Grey’ er i 
hendes optik skabt af og for kvinden. 
</p><p>
»Forholdet mellem romancehelten og -heltinden skal ikke tænkes som manden, der 
undertrykker kvinden. Romancegenren handler om en kvinde, der får alle – 
altså alle – sine begær opfyldt og bringer helten på knæ«. 
</p><p>
Den formel varierer stort set aldrig, siger Zacher Tibu: »En uerfaren og 
fattig kvinde møder en smuk, stærk og erfaren rig mand, som er ældre end 
hende selv. Den kvindelige heltinde forvirres over hans adfærd, fordi han 
fremstår spottende kynisk, fjendtlig og brutal«. 
</p><div class="art-quote article-box">
<p class="quote"/>
<blockquote>
<p class="quote-txt">
Mr. Grey er også - på samme måde som den lidende varulv Edward i 'Twilight' - 
en klassisk romancehelt, der er delt i modsætninger, som begge fungerer 
belejligt for kvindens fantasi
</p>
</blockquote>
</div><p>
Overordnet set handler ’Fifty Shades of Grey’ slet ikke om masochisme. Det er 
en traditionel romance om ’den farlige elsker’, som vi kender fra Rhett 
Butler-figuren i Margaret Mitchells ’Borte med blæsten’ (1936) eller fra 
’Mr. B’ i historiens første roman, ’Pamela’ fra 1740, om den 15-årige 
tjenestepige, som mr. B forsøger at voldtage, indtil han til sidst overgiver 
sig ved at respektere hendes dyd og gifte sig med hende i stedet. </p><p>
Både mr. B og Rhett Butler er seksuelt voldelige og konventionelt romantiske 
helte, men begge roller er centrale for den overordnede romances logik, 
siger Zacher Tibu. Romancen kræver og lever af denne dynamik: Mr. Grey er 
også – på samme måde som den lidende varulv Edward i ’Twilight’ – en 
klassisk romancehelt, der er delt i modsætninger, som begge fungerer 
belejligt for kvindens fantasi: »Han inkarnerer altid både truslen og 
belønningen, han er den hypermaskuline mand og den omsorgsfulde moderfigur«. 
</p><h3>
Mr. Grey er ikke sadist 
</h3><p>
Grey skal, som vi kender det, have det faderlige, disciplinerende, helt 
outreret rovdyrsagtige begær til kvinden. I bogen beskrives det gennem 
Anastasias fortællerstemme i ikkesubtile metaforer: »Han træder et skridt 
hen mod mig på sin sexede, rovdyragtige facon«. 
</p><p>
Mens rovdyrsbegæret forbliver symbolsk i ’Twilight’, så har forfatteren E.L. 
James i sin viderefabulerende fanfiction, der blev til ’Fifty Shades of 
Grey’, oversat magtdynamikken til eksplicit sex, der leger med 
herre-/slave-rollen. Her er fiktionens erotiske motor ikke sultne blikke og 
teenagehyl mod månen, men mascochisme, sexkontrakt, piskesmæld og bondage. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/debat/profiler/jakobolrik/ECE2549972/kvinder-savner-maend-der-kan-tage-styringen/">Kvinder savner mænd, der kan 
tage styringen</a></p><p>
Derfor er det også vigtigt, at filmen og bogen ikke betegnes som SM. Sadisme 
og masochisme er to særskilte fantasier, der kommer ud af litteraturen. 
Masochisme er opkaldt efter den østrigske Leopold von Sacher-Masoch, der 
skrev om erotisk underkastelse. Sadisme derimod er opkaldt efter den franske 
Marquis de Sade. De to kan ikke sættes sammen, det er to adskilte fantasier, 
påpeger Gunhild Zacher Tibu: 
</p><p>
»Sadismen er en eksalteret, anonym knepperiseance. Hvis mr. Grey var sadist, 
gik han ud og bollede 70 kvinder med bind for øjnene og var helt ligeglad 
med, hvem de var. Han ville reducere dem til kroppe«. Masochismen derimod 
leger med at lade sig underkaste til en idealiseret anden, til en 
kærlighedsfigur. På den måde deler den træk med romancen. 
</p><div class="art-quote article-box">
<p class="quote"/>
<blockquote>
<p class="quote-txt">
Et klassisk erotisk billede i romancegenren, hentet fra den kristne mytologi, 
er ulven, der som farligt og erotisk rovdyr kredser om sit bytte, det 
uskyldsrene lam
</p>
</blockquote>
</div><p>
»Et klassisk erotisk billede i romancegenren, hentet fra den kristne mytologi, 
er ulven, der som farligt og erotisk rovdyr kredser om sit bytte, det 
uskyldsrene lam. I det bibelske paradis ender ulven og lammet med at græsse 
sammen, og det er også den domesticering, som vi ser i romancens fantasi: 
Rovdyret skal tæmmes«. </p><p>
Grey skal med andre ord lære at elske og komme tæt på et andet menneske ved at 
gøre op med de barndomstraumer, som i filmen sættes i forbindelse med hans 
trang til pisk og kontrakter. 
</p><p>
Vil det så sige, at anmeldere misforstår værkets formål, når de synes, at 
filmen svigter sit eget SM-tema, når den vil begrunde Greys drifter gennem 
traumer i hans barndom? 
</p><p><b class="ext-link">LÆS OGSÅ</b><a class="embeddedlink" href="http://politiken.dk/debat/profiler/karendich/ECE2546615/fifty-shades-har-givet-den-kvindelige-lyst-en-stemme/">'Fifty Shades' har givet den 
kvindelige lyst en stemme</a></p><p>
»På en måde ja«, siger Gunhild Zacher Tibu. »En romance er tro mod 
romanceformen og ikke meget andet. Hvert værk finder det <i>kink</i>, 
der skal skabe den erotiske dynamik mellem helt og heltinde. Det kan gøres 
ved enten at lave manden om til en rovdyragtig vampyr, der har svært ved at 
styre sit begær for heltinden, eller til en traumatiseret rigmand med hang 
til SM. ’Twilight’ blev kritiseret for helt ublu at bruge vampyrmyten uden 
at være tro mod det klassiske vampyrmotiv. På samme måde bliver man skuffet, 
hvis man tror, at ’Fifty Shades’ handler om SM«. 
</p><p>
Grey bliver derimod altså til en moderlig skikkelse, påpeger Gunhild Zacher 
Tibu. Bogen er spækket med passager som: »Dit uartige søde pigebarn, hvisker 
han og rækker ud efter en foliepakke på natbordet«. 
</p><p>
Men Grey bliver også moderfigur ved at repræsentere total symbiose mellem 
’barnet’ og hendes behov. Han kan opfylde alle hendes behov for sex og 
normativ ærbarhed. »Men det gør hende ikke til en lille uskyldig babyfigur i 
moderfigurens nåde: Hun er snarere den skrigende, krævende baby, der vil ha’ 
og ha’! Og får det – alle sine behov fuldstændig opfyldt – altid«. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/filmogtv/ECE2541035/feministisk-debattoer-koensforhold-i-fifty-shades-of-grey-er-taet-paa-prostitution/">Feministisk debattør: 
Kønsforhold i 'Fifty Shades of Grey' er tæt på prostitution</a></p><p>
Og i tredje bind af ’Fifty Shades of Grey’ har Anastasia endegyldigt fået alle 
disse opfyldt. Hun er nu steget i social status, er gift med sin sexherre, 
venter barn nummer to i idyllisk tosomhed, mens de om natten har kinky sex. 
</p><p class=" bl-elem">
»Han griner og kysser mig igen. »Jeg elsker dig, mrs. Grey«« står der. »Jeg 
elsker også dig, Christian. Altid«. 
</p>	
</div>
</div></body></html>
