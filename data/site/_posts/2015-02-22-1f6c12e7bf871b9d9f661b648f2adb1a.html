---
layout:     post
title: 	    "Stewardesser skal bede chefen om lov til at blive gift"
post_author:	    
post_date:	    Sun, 22 Feb 2015 13:11:05 +0100
post_site:	    politiken.dk 
post_link:	    http://politiken.dk/oekonomi/virksomheder/ECE2556811/stewardesser-skal-bede-chefen-om-lov-til-at-blive-gift/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Hvordan ville du have det med at bede chefen om lov, før du friede til din 
kæreste? Eller måske en fyreseddel i graviditetsgave? I Qatar Airways, der 
bl.a. flyver fra Københavns Lufthavn, er det forholdene for de flyansatte. 
Det fremgår af tre ansættelseskontrakter fra selskabet, som Politiken er i 
besiddelse af. 
</p><div class="art-quote article-box">
<p class="quote"/>
<blockquote>
<p class="quote-txt">
Det er ganske, ganske uhyggeligt, at sådan noget her overhovedet kan lade sig 
gøre i 2015
</p>
<p class="sender">
Anders Mark Jensen, FPU 
</p>
</blockquote>
</div><p/><p>
Debatten om flyansattes arbejdsforhold er blusset op, efter irske Ryanair har 
ytret ønske om at oprette en base med 13 flyveruter i Kastrup Lufthavn. For 
lavprisselskabet er blevet kritiseret for dårlige arbejdsforhold, og LO og 
Flyvebranchens Personale Union (FPU) har derfor krævet, at selskabet indgår 
dansk overenskomst. 
</p><p><b class="ext-link">FAGFORENING: </b><a class="embeddedlink" href="http://politiken.dk/oekonomi/arbejdsmarked/ECE2556731/fagforening-ryanair-smed-vores-forslag-haanligt-hen-over-bordet/">Ryanair smed vores forslag hånligt 
hen over bordet</a></p><p>
Forholdene for de ansatte i Ryanair ligner dog en tur på første klasse, når 
man sammenligner med forholdene i Qatar Airways. Flyselskabet, der 
beskæftiger 19.000 mennesker, kræver for eksempel, at deres flyansatte 
fortæller selskabet, hvis de bliver gravide, samme dag som de selv finder ud 
af det. Herefter har chefen ret til at fyre personen med øjeblikkelig 
varsel, »da du ikke vil være i stand til flyvetjeneste«, står der i 
kontrakten. 
</p><p>
Og vil man fri til sin kæreste, skal man bede chefen om lov først, fremgår det 
ligeledes af kontrakterne. 
</p><p>
Det har nu fået den internationale transportarbejderorganisation ITF til at 
melde Qatar Airways til ILO, der er FN’s faglige organisation for 
arbejdsmarkedsspørgsmål: 
</p><p>
»Det er nogle af de værste arbejdsforhold, vi har set. Flere ansatte har 
ligeledes fortalt, at de fra kl. 2 om natten til 7 om morgenen ifølge 
firmapolitikken skal befinde sig i deres lejlighed«, siger Gabriel Mocho, 
der står i spidsen for ITF’s flyafdeling. 
</p><p>
Ifølge ITF skal kabinepersonale og co-piloter bo i en af Qatar Airways' egne 
lejlighedskomplekser i hovedstaden Doha. Kun kaptajner får lov til selv at 
finde en bolig. Det internationale fagforbund fortæller ligeledes, at de 
ansattes lejligheder kan få uventet besøg for at tjekke, om de forbryder sig 
mod reglerne i Qatar Airways – herunder om de har alkohol eller levende lys 
på værelset. 
</p><h3>
Vækker forfærdelse i LO 
</h3><p>
Også hos fagforeninger herhjemme vækker anklagerne mod Qatar Airways 
forfærdelse: 
</p><p>
»Det er ganske, ganske uhyggeligt, at sådan noget her overhovedet kan lade sig 
gøre i 2015. De former for ansættelsesvilkår, eller mangel på samme, troede 
jeg, vi var kommet væk fra«, lyder reaktionen fra næstformanden i FPU, 
Anders Mark Jensen. 
</p><p>
Peter Nisbeth, der er advokat i LO, som FPU er en del af, er ligeså oprørt 
over oplysningerne, men han bemærker, at man fra dansk side ikke kan gøre 
noget: 
</p><p>
»Vi kan kun lovligt tage fat i de flyselskaber, der har base i København, og 
det har Qatar Airways ikke«, siger han og understreger, at både LO og FPU 
allerede samarbejder med ITF om at forbedre de internationale forhold. 
</p><h3>
Qatar Airways afviser anklagerne 
</h3><p>
I en e-mail til Politiken afviser vicepræsident for kundeforhold i Qatar 
Airways, Rossen Dimitrov, anklagerne om, at flyansatte skal bede om lov til 
at blive gift. Han skriver dog, at det er korrekt, at kabinepersonalet af 
sundheds- og sikkerhedsmæssige årsager skal give besked om graviditet, men 
tilføjer: 
</p><p>
»Kabinepersonale, der ikke kan flyve pga. graviditet, eller som af nogen som 
helst anden grund er ude af stand til at varetage deres job i luften, bliver 
hjulpet med at finde et passende job på landjorden«. 
</p><div class="art-quote article-box">
<p class="quote"/>
<blockquote>
<p class="quote-txt">
Hvis ansættelseskontrakten og ITF's sagsanlæg tegner et korrekt billede af 
forholdene i Qatar Airways, er det jo i strid med helt grundlæggende 
menneskerettigheder
</p>
<p class="sender">
Trine Christensen, Amnesty Danmark 
</p>
</blockquote>
</div><p/><p>
Politiken har snakket med to tidligere ansatte i Qatar Airways, der ønsker at 
være anonyme af frygt for repressalier fra deres tidligere arbejdsgiver. De 
bekræfter begge, at man skulle bede om lov til at blive gift, men den ene, 
en argentinsk stewardesse, fortæller, at reglen var forbeholdt medarbejdere, 
der havde været ansat i under fem år. Hun fortæller, hvordan en kinesisk 
kollega, der var såkaldt cabin senior, chefstewardesse, med fire års 
ansættelse fik tilladelse, mens en fillipinsk stewardesse med tre år i Qatar 
Airways fik afslag. Hun tilføjer desuden: 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/virksomheder/ECE2556839/tidligere-ansat-i-qatar-airwaysjeg-kunne-ikke-selv-bestemme-hvor-jeg-ville-vaere/">Tidligere ansat: Intet 
privatliv</a></p><p>
»Af de kolleger, jeg kendte, som blev gravide, oplevede jeg ikke nogen, der 
fik et job på jorden, som Qatar Airways ellers lovede.«
</p><h3>
Amnesty: Slavelignende forhold 
</h3><p>
Det er ikke første gang, at oliestaten Qatar bliver kritiseret for sine 
arbejdsforhold. I januar var landet vært for VM i herrehåndbold, og i den 
forbindelse kunne Politiken berette om kritisable arbejdsforhold for de 
gæstearbejdere, der stod for opførelsen af bl.a. stadioner. Her blev det 
desuden beskrevet, hvordan landets såkaldte kafala-system betyder, at 
udenlandske arbejdere skal 'sponsoreres' af deres arbejdsgiver, som derfor 
skal give tilladelse, hvis en ansat ønsker at forlade Qatar. 
</p><p>
Det system kender man udmærket i Amnesty International: 
</p><p>
»Vi har før sammenlignet landets arbejdsforhold, særligt for migrantarbejdere, 
med slavelignende forhold, fordi det er så svært at forlade et firma – og 
tilmed landet – igen«, siger Trine Christensen, vicegeneralsekretær i 
Amnesty Danmark, og fortsætter: 
</p><p>
»Hvis ansættelseskontrakten og ITF's sagsanlæg tegner et korrekt billede af 
forholdene i Qatar Airways, er det jo i strid med helt grundlæggende 
menneskerettigheder«. 
</p><p>
Der bor 1,8 millioner mennesker i Qatar, men kun små 300.000 er qatariske 
statsborgere. De resterende 1,5 millioner borgere kommer fra andre lande, og 
en stor del af dem bor i landet midlertidigt som gæstearbejdere. Ifølge ITF 
udgør udlændinge da også 95 procent af de ansatte i Qatar Airways. 
</p><p class=" bl-elem">
Qatar Airways er verdens tiendestørste flyselskab, og det statsejede selskabs 
godt 100 fly letter og lander i over 125 internationale lufthavne, herunder 
altså Københavns Lufthavn Kastrup. 
</p>	
</div>
</div></body></html>
