---
layout:     post
title: 	    "Kronik: Nye brandregler skal sikre fair konkurrence"
post_author:	    37996
post_date:	    Tue, 28 Apr 2015 12:34:08 +0000
post_site:	    ing.dk 
post_link:	    http://ing.dk/artikel/kronik-nye-brandregler-skal-sikre-fair-konkurrence-175718
---
<html><body><div><section class="body">
			<p>Hvis Danmark skal kunne nå sine mål med at nedbringe CO2-udslippet, og kommunerne skal realisere de klimamålsætninger, de har forpligtet sig til, kræver det, at vi bygger mere klimavenligt i fremtiden. For hvis vi isolerer bedre, er der store muligheder for energibesparelser til gavn for den enkelte boligejers pengepung, men også til gavn for klimaet og miljøet.</p>
			<p>Når man isolerer bedre og opfører lavenergibyggeri, bliver selve byggeriet dyrere. Selv om man på sigt sparer penge på et mindre energiforbrug, er opførelsesomkostningerne højere end ved almindeligt byggeri. Men desværre har vi også nogle danske særregler på brandområdet, som fordyrer byggeriet endnu mere.</p>
			<p>Da Produktivitetskommissionen i sin tid gennemgik reguleringen for de enkelt brancher, påpegede de, at de danske særregler på brandområdet medvirker til at påvirke produktiviteten negativt. Det har fået regeringen til at nedsætte et arbejde på tværs af de involverede ministerier, der skal se på, hvordan der kan indføres nogle mere intelligente brandkrav.</p>
			<p><figure class="plugin right zoomable"><img data-original-image="http://ing.dk/sites/ing/files/karsten_s._knudsen.jpg" src="http://ing.dk/sites/ing/files/styles/w1120_media_right/public/karsten_s._knudsen.jpg?itok=o64a9mQm" alt=""/><figcaption>Karsten Sjørup Knudsen er adm. direktør, Sundolitt A/S, formand for EPS-sektionen under Plastindustrien </figcaption></figure></p>
			<p>Som reglerne er indrettet i dag, favoriserer man de traditionelle isoleringsløsninger og gør det besværligt at anvende alternative materialer som f.eks. EPS, der også er kendt som flamingo. Det skader konkurrencen og betyder, at det er endnu dyrere at opføre byggeri i Danmark, end det burde være.</p>
			<p>En mere intelligent brandregulering vil også gøre det nemmere at leve op til de kommende energikrav, når vi fremover skal energirenovere og bygge nyt og klimavenligt. EPS har en høj isoleringsevne sammenlignet med andre materialer. Helt fysisk fylder den mindre i byggeriet, og plastisoleringen giver derfor mulighed for at bygge energirigtigt, uden at man skal gå på kompromis med hverken plads eller æstetik.</p>
			<p>I Sverige er brandkravene mere lempelige, hvilket gør etablering af f.eks. lagerhaller billigere. I 2013 sparede transportvirksomheden DSV 20 mio. kr. på at placere sit højlager i Landskrona frem for i Danmark. Det betød, at vi gik glip af både skattekroner og cirka 200 arbejdspladser. Den slags skal vi meget gerne undgå i fremtiden, og reglerne må derfor laves om.</p>
			<p>Hensynet til sikkerhed er naturligvis en helt afgørende faktor, og som producent af isoleringsmateriale mener jeg, at vi skal opretholde høje brandkrav til byggeri. Men det er f.eks. ikke nødvendigt at have de samme fordyrende foranstaltninger i en lagerbygning, som der skal være i et plejehjem, hvor det kan tage længere tid at evakuere brugerne.</p>
			<p>Årsagen til, at den danske lovgivning er indrettet, som den er i dag, har naturligvis været at sikre landets bygninger et tilfredsstillende niveau af brandsikkerhed. Men brandkravene til byggeri er meget komplekse, og administrationen af brandkravene er desværre bureaukratiske og ufleksible, da der er tale om et område, der reguleres af både byggelovgivningen og beredskabslovgivningen, som igen ligger i hvert sit ministerium. Der er derfor ikke noget samspil mellem de to sæt lovgivninger.</p>
			<p>De tilbagemeldinger, vi får fra vores kunder, er desuden, at administrationen af brandkravene er meget forskellige fra kommune til kommune. Én ting er, at de enkelte kommuner har forskellige krav til byggeri, men de håndhæver også de fælles regler vidt forskelligt. Det dur ganske enkelt ikke, da det gør det svært at vide, hvad man har at rette sig efter.</p>
			<p>Ud over at vi oplever en favorisering af traditionelle isoleringsløsninger i lovgivningen, ser vi også eksempler på, at EPS blive afvist i byggesager, endda under lovlig indbygning, med henvisning til ‘at det bruger vi ikke her i regionen’. Byggesagernes bygherrer og entreprenører forfølger sjældent sagerne, for hvem ønsker at lægge sig ud med myndighederne.</p>
			<p>Der er altså brug for klare ensartede regler på området, og hos Plastindustriens EPS-sektion er vi derfor enige med regeringen og Produktivitetskommissionen om, at der bør indføres nye intelligente brandkrav.</p>
			<p>Efter vores vurdering kan reglerne udformes klogere, mere fleksibelt, mindre bureaukratisk og bringes på linje med vores nabolande. Dermed vil det blive billigere at bygge nyt og klimavenligt, uden at det øger brandrisikoen.</p>
			<p>Alt dette vil vi gerne sætte mere fokus på, og vi afholder derfor en <a href="http://www.plast.dk/aktuelt/nyhed/Konference-saetter-fokus-paa-fordelene-ved-moderne-isolering-1">konference</a> den 28. maj i Industriens Hus, hvor alle med interesse i sagen er velkomne til at deltage og give deres besyv med.</p>
		</section>
		  </div></body></html>
