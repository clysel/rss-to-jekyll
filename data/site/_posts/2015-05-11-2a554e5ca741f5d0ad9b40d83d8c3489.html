---
layout:     post
title: 	    "Forskere er tættere på at løse aldringens gåde"
post_author:	    
post_date:	    Mon, 11 May 2015 11:00:44 +0200
post_site:	    politiken.dk 
post_link:	    http://politiken.dk/viden/ECE2664237/forskere-er-taettere-paa-at-loese-aldringens-gaade/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Der findes mennesker, der bærer på en genetisk sygdom, som får dem til at 
ældes før tiden. 
</p><p>
Det vil sige, at patienterne i en meget ung alder får en fremtoning, der 
relativt hurtigt får dem til at ligne gamle mennesker med eksempelvis tynde 
ben og arme, skaldethed, rynker og gråt hår. 
</p><p>
Derudover er de også disponerede for at få aldersrelaterede sygdomme som grå 
stær, kræft, hjerte-kar-sygdomme og Alzheimers sygdom i en tidlig alder og 
dør derfor tidligere end andre mennesker. 
</p><p>
De to mest kendte syndromer er progeria og Werners syndrom, hvor sygdommen 
typisk træder i karakter i henholdsvis barne- og ungdomsårene. 
</p><p>
Patienterne er interessante for aldersforskere, fordi de med deres 
accelererede ældningshastighed kan blive nøglen til at forstå, hvorfor vi 
ældes, og hvordan man måske på sigt kan holde aldersrelaterede sygdomme som 
diabetes, knogleskørhed, kræft og hjerte-kar-sygdomme stangen. 
</p><p>
Nu har et kinesisk-amerikansk forskerhold, der har taget udgangspunkt i 
patienter med Werners syndrom, måske fundet en vigtig brik, der på sigt kan 
få hele puslespillet til at gå op, når det gælder aldring. Resultaterne er 
offentliggjort i det videnskabelige tidsskrift Science. 
</p><p><span class="img-contimg-fl-center"><img class="image inlineLightBox" src="http://multimedia.pol.dk/archive/00935/aldring_hos_patient_935326y.jpg" alt="" border="0"/></span></p><h3>
Kan ikke modstå solens stråler 
</h3><p>
Folk med Werners syndrom bærer på en fejl i ét gen blandt de cirka 20.000 
gener, som et menneske bærer rundt på. 
</p><p>
Genet hedder wernergenet, og fejlen får en dramatisk konsekvens. Det gør, at 
alle kroppens celler mister en stor del af evnen til at vedligeholde og 
reparere det arvemateriale, som hver enkelt celle indeholder. 
</p><p>
Det er et problem, fordi arvematerialet hele tiden bombarderes med reaktive 
molekyler, fordi vi bliver bombarderet med ultraviolet lys fra solen, 
indånder skadende partikler fra udstødningsgasser og måske ryger. Blot det, 
at vi trækker vejret, kan skade vores arvemateriale. 
</p><p>
Hvis skaden ikke repareres, kan det være med til at sætte aldringsprocessen i 
gang, og derfor er folk, som bærer på et defekt wernergen også mere 
disponerede for at ældes hurtigere fra teenageårene og fremad. Men nu viser 
det nye opsigtsvækkende studie, at patienter med Werners syndrom også er 
udfordret på et andet plan i deres celler. De har mere eller mindre mistet 
evnen til at pakke arvematerialet tæt og kompakt. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/viden/ECE2649826/alderen-er-ikke-en-undskyldning-for-daarlig-form/">Alderen er ikke en 
undskyldning for dårlig form</a></p><p>
Det lyder måske ikke umiddelbart så dramatisk, men det betyder, at cellen 
pludselig vækker nogle genaktiviteter, som ellers lå i dvale. Forskerne er 
kommet frem til resultaterne ved at studere fosterstamceller fra mennesker. 
</p><p>
»Forskerne kunne observere, at når humane fosterstamceller manglede 
wernergenet – ligesom man ser det hos patienter med Werners syndrom – så 
mistede cellerne evnen til at dele sig, og cellerne gik populært sagt på 
pension, som er et kendetegn for aldrende organismer, inklusive mennesker. 
Parallelt med tabet af evnen til at mangfoldiggøre sig så man også, at 
cellerne havde mistet evnen til at pakke arvematerialet tæt. Så den mere 
lemfældige pakning af arvematerialet kan blive en nøgle til at forstå, 
hvorfor patienter med Werners syndrom ældes så hurtigt, og hvorfor det går 
langsommere hos mennesker, som ikke bærer på den genetiske defekt«, siger 
aldersforsker og professor Vilhelm Bohr fra National Institutes of Health, 
USA, og Center for Sund Aldring, Københavns Universitet, som selv har 
studeret og arbejdet med Werners syndrom gennem 20 år. 
</p><p>
Det nye forskningsresultat tilføjer endnu en funktion til det velstuderede 
wernergen, som tidligere er blevet kendt for at kunne forsinke aldringen ved 
at reparere, vedligeholde og nurse det arvemateriale, som alle vores celler 
er så afhængige af for at kunne fungere optimalt. 
</p><h3>
Arvemassens altmuligmand 
</h3><p>
Så genet er et af de forsvarsværker, som kroppen har for at forsinke 
aldringsprocessen. 
</p><p>
»Man kan kalde wernergenet for arvematerialets altmuligmand. For det gen 
orkestrerer mange funktioner i vores celler, hvor vedligeholdelse af 
arvematerialet er et af de helt centrale omdrejningspunkter. Og uden det 
gen, som man ser det hos patienter med Werners syndrom, så er arvematerialet 
pludselig en mere udsat og skrøbelig størrelse, og det sætter for alvor gang 
i ældningen«, siger Vilhelm Bohr. 
</p><div class="art-quote article-box">
<p class="quote"/>
<blockquote>
<p class="quote-txt">
Når vi engang forstår dette komplekse system til fulde, vil vi 
formentlig også kunne forebygge nogle af de store aldersrelaterede sygdomme
</p>
<p class="sender">
Vilhelm Bohr,professor 
</p>
</blockquote>
</div><p/><p>
Der findes i alt cirka syv meget sjældne og arvelige sygdomme, som alle kan 
fremskynde aldringsprocessen hos bæreren. 
</p><p>
Fælles for dem alle er ifølge Vilhelm Bohr, at de ad den ene eller den anden 
vej har mistet noget af evnen til at vedligeholde vores arvemateriale. 
</p><p>
»Aldringen er stadig en af de største gåder, vi har, men et fællestræk for 
alle de sygdomme, hvor aldringen sker i et accelereret tempo, er, at kroppen 
har mistet evnen til at vedligeholde arvematerialet, vores dna. Så når vi 
engang forstår dette komplekse system til fulde, vil vi formentlig også 
kunne forebygge nogle af de store aldersrelaterede sygdomme, hvor alderen 
alene er den største risikofaktor. Det vil kunne forhøje livskvaliteten i 
den sidste del af livet og sekundært forlænge det«, siger Vilhelm Bohr. 
</p><h3>
Hvorfor ældes nogle med ynde? 
</h3><p>
Lektor og aldersforsker Tinna Stevnsner fra Aarhus Universitet nævner, at den 
aktuelle forskning også kan blive et redskab til at forstå, hvorfor nogle 
mennesker ældes meget hurtigt, mens andre ældes langsomt og med ynde. 
</p><p>
Det kunne måske være, fordi folk bærer på forskellige varianter af 
wernergenet. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/viden/ECE2648958/venstre-del-af-verden-forsvandt-med-et-knips/">Venstre del af verden 
forsvandt med et knips</a></p><p>
»Der er store individuelle forskelle, hvordan vi ældes som mennesker, og man 
kan forestille sig, at der var en arvelig komponent på spil. For eksempel 
kunne man forestille sig, at de, som bar på en særlig variant af 
wernergenet, kunne udvikle Alzheimers i en alder af 65 år og dermed være ude 
af stand til at tage vare på sig selv. Mens en anden variant kunne gøre, at 
man kunne klare sig i et eget hjem og være åndsfrisk, selv når man fyldte 
100 år«, siger Tinna Stevnsner 
</p><p>
Med den nye viden har aldersforskere ifølge Tinna Stevnsner også fået et 
ekstra greb til at forstå, hvad eksempelvis livsstil og motion betyder for 
vores aldringsproces. 
</p><p class=" bl-elem">
»Når man dyrker motion, sker der en masse ting i kroppen, og faktorer bliver 
frigivet til blodbanen. Nu kan vi for eksempel studere, hvad der sker i 
vores celler, når vi dyrker motion, og finde ud af, om motionen kan stramme 
op på pakningen af vores arvemateriale og dermed forsinke aldring. Det er et 
møjsommeligt arbejde, men det er den vej, aldersforskningen går«, fortæller 
Tinna Stevnsner. 
</p>	
</div>

</div></body></html>
