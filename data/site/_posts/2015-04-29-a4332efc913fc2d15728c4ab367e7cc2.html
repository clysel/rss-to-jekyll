---
layout:     post
title: 	    "Landstræner har fået nok af skader"
post_author:	    
post_date:	    Wed, 29 Apr 2015 10:28:14 +0200
post_site:	    politiken.dk 
post_link:	    http://politiken.dk/sport/fodbold/ECE2647189/landstraener-har-faaet-nok-af-skader/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Nu er Jess Thorup generelt en ganske diplomatisk mand. Og rolig. Derfor er det 
heller ikke just med svulstige ord eller ukontrollerede fagter, at 
fodboldtræneren forbander det mindre skadehelvede, hans U21-landshold er 
havnet i op til sommerens EM-slutrunde i Tjekkiet. Han nøjes med at 
konstatere: 
</p><p>
»Det er træls, selvfølgelig er det træls«.
</p><p><b class="ext-link">LÆS OGSÅ</b><a class="embeddedlink" href="http://politiken.dk/sport/ECE2644478/sportsdoegnet--caroline-wozniacki-rykker-taettere-paa-toppen/">Sportsdøgnet: Caroline 
Wozniacki rykker tættere på toppen</a></p><p>
Men der er nu ingen tvivl om, at Jess Thorup på sin egen underspillede facon 
forbander dem. Altså skaderne. Den seneste halvanden måned har han nærmest 
på ugebasis set en af sine spillere vride sig rundt på græsset med smerten 
skåret ud i ansigtets sammenfoldede grimasser eller modtaget opkald med et 
lige så pinefuldt budskab: farvel til U21-EM. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/sport/fodbold/ECE2627916/cornelius-er-ude-i-et-halvt-aar/">Cornelius er ude i et halvt år</a></p><p>
»Ja, det har da været en hård tid. Jeg har ikke behov for flere opringninger 
om, at en spiller er skadet – nu er det nok, synes jeg, det må jeg sige. Vi 
har mange kvalificerede spillere at tage af, men når nogle af dem i toppen 
ryger, bliver vi tyndere og tyndere, så nu ser jeg altså gerne, at det 
stopper. Ja, så vi bare kan koncentrere os om at blive klar til EM«, siger 
Thorup.
</p><h3>
De konstruktive tanker
</h3><p>
Først rev Esbjergs midtbanemand Jeppe Andersen korsbåndet over, så brækkede 
angrebsprofilen Andreas Cornelius anklen, før FC Københavns tekniker Youssef 
Toutouh pådrog sig en meniskskade, og senest sprang klubkammeraten Danny 
Amankwaas akillessene. Derudover har FC Midtjyllands kreatør Pione Sisto 
fået et tilbageslag i sin genoptræning efter lyskeproblemer. Og oven i købet 
frygtede U21-landsholdets anfører, Jannik Vestergaard fra Werder Bremen, en 
kort overgang, at han havde ødelagt sit knæ. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/sport/fodbold/superligaen/ECE2644152/dyrt-og-stort-fck-nederlag-giver-midtjyder-mulighed-for-at-lave-en-bayern/">Dyrt og stort FCK-nederlag 
giver midtjyder mulighed for at lave en 'Bayern'</a></p><p>
Så det er altså ikke helt skævt at kalde det en »træls« tid for Jess Thorup. 
Mindst. Især tabet af Cornelius svækker landsholdet, da mængden af 
topkvalificerede spidsangribere i Danmark er begrænset.
</p><p>
»Først og fremmest er det selvfølgelig enormt ærgerligt for spillerne selv, at 
de har fået nogle ret alvorlige skader. Når jeg ser sådan noget, bliver jeg 
da ked af det på deres, egne og landsholdets vegne, det er klart. Man kan jo 
ikke gøre noget, det kan godt være frustrerende. Dagen efter er jeg så nødt 
til at tænke konstruktivt, lede efter alternativer og se på, hvad vi så kan 
gøre«, siger U21-landstræneren. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/sport/ECE2609355/hoejbjerg-jeg-kunne-oenske-at-morten-olsen-tog-to-aar-til/">Højbjerg: Jeg kunne ønske, at 
Morten Olsen tog to år til</a></p><h3>
Puslespillet
</h3><p>
Trods de smertefulde besværligheder er han overbevist om, at han nok skal få 
sat et »fornuftigt hold« sammen. Der var det med den underspillede facon 
vist igen. For Jess Thorup er stadig begunstiget af at arbejde med et af de 
mest gyldne kuld af talentfulde danske fodboldfyre, og hans EM-trup kan 
snildt komme til at tælle 10 spillere med erfaring fra A-landsholdet. For 
eksempel Pierre-Emile Højbjerg, Uffe Bech, Yussuf Poulsen, Jores Okore og 
Victor Fischer. De to sidste er dog stadig tvivlsomme grundet skadeplagede 
perioder:
</p><p><b class="ext-link">LÆS OGSÅ</b><a class="embeddedlink" href="http://politiken.dk/sport/fodbold/ECE2149497/fodboldtalenter-uddannes-nu-som-hele-mennesker/">Fodboldtalenter uddannes nu 
som hele mennesker</a></p><p>
»Jeg vil godt spille EM, det er kæmpestort. Vi kan jo vinde turneringen. Men 
jeg skal også afvente og være klog, for det er første år efter min 
korsbåndsskade, så det kan være et stort pres for kroppen«, har Aston 
Villa-spilleren Okore sagt til DR.
</p><p>
»Jeg er fit og vil elske at komme med til Tjekkiet. Men det er endnu for 
tidligt at vurdere, om det er muligt«, har Ajax-drengen Fischer forklaret 
Algemeen Dagblad.
</p><p><b class="ext-link">LÆS OGSÅ</b><a class="embeddedlink" href="http://politiken.dk/sport/fodbold/premierleague/ECE2076572/medie-arsenal-er-i-haelene-paa-dansk-talent/">Medie: Arsenal er i hælene på 
dansk talent</a></p><p>
Det er blandt andet sådan nogle ting, Jess Thorup skal have afklaret inden 
åbningskampen mod EM-værterne fra Tjekkiet 17. juni. De andre 
gruppemodstandere er mægtige Tyskland samt talentmaskinen Serbien, og 
avancement til semifinalen udløser en billet til OL 2016 i Rio. 
</p><p>
Siden EM-kvalifikationen begyndte for to år siden, har landstræneren haft mere 
end 50 forskellige navne i spil, men i hovedet har han nu indsnævret sin 
bruttotrup til »små 30 spillere«. Hvor profiler som Nicolaj Thomsen (AaB), 
Andreas Christensen (Chelsea), Lucas Andersen (Ajax), Rasmus Falk (OB) og 
Lasse Vigen Christensen (Fulham) givetvis er iblandt. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/sport/fodbold/superligaen/ECE2109013/macho-myter-er-paa-vej-ud-mentaltraening-er-i-fremdrift-i-superligaen/">Macho-myter er på vej ud: 
Mentaltræning er i fremdrift i Superligaen</a></p><p>
»Jeg er begyndt at skære nogle spillere fra, men hvis der fortsætter med at 
komme alle de her skader, må jeg jo tage nogle af dem ind igen. Nu skal jeg 
finde ud af, hvem der spiller godt sammen, hvem der står godt til 
modstanderne og så videre. Det puslespil glæder jeg mig til at lægge. Og så 
skal jeg planlægge træning, analysere modstandere, lave program til hver 
dag«, siger Thorup og tilføjer atter tørt:
</p><p class=" bl-elem">
»Jeg skal nok få tiden til at gå«.
</p>	
</div>

</div></body></html>
