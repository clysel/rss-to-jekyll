---
layout:     post
title: 	    "Analyse: Succeskrav presser Riis' cykelmillionærer"
post_author:	    
post_date:	    Thu, 12 Mar 2015 10:48:22 +0100
post_site:	    politiken.dk 
post_link:	    http://politiken.dk/sport/cykling/ECE2583924/analyse-succeskrav-presser-riis-cykelmillionaerer/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Med det kompromisløst erklærede og ubønhørligt ambitiøse mål om som den første 
siden italieneren Marco Pantani i 1998 at vinde både Giro d’Italia og Tour 
de France samme år har den spanske superstjerne Alberto Contador tvunget 
barren højt i vejret på sæsonens forventningsbarometer såvel internt på det 
russiskejede og rent sportsligt danskstyrede Tinkoff-Saxo-mandskab som hos 
omverdenen. 
</p><p>
Det har da heller ikke skortet på skepsis fra eksperter, uden at det har fået 
hverken den dominerende skikkelse i det seneste tiårs mest krævende rundture 
eller hans mentor, Bjarne Riis, til at vakle i troen. 
</p><p>
Og de har fået moralsk opbakning til projektet fra den belgiske legende Eddy 
Merckx, der ikke nærer den ringeste tvivl om, at Contador kan gennemføre det 
succesrigt, og har udtalt, at han selv aldrig var bedre kørende i Tour de 
France, end når han først havde udsat sig for Giroens strabadser. 
</p><p><b class="ext-link">Milliardærens sensation:</b><a class="embeddedlink" href="http://politiken.dk/sport/cykling/ECE2581764/milliardaerens-sensation-contador-bliver-et-aar-mere/">Contador bliver et 
år mere</a></p><p>
Selv om stort set alle andre resultater vil være nærmest ligegyldige og i 
hvert fald trængt i baggrunden, hvis den 32-årige spanier kæmper sig 
sejrrigt gennem de to gange tre ugers prøvelser i henholdsvis maj og juli, 
ændrer det ikke på, at et krav om medgang lige nu og her i stadig højere 
grad tiltager i styrke. 
</p><p>
For godt nok underbyggede Contador med sin fornemme opvisning på kongeetapen i 
Ruta del Sol for knap tre uger siden tilliden til sin formåen. 
</p><h3>
Magert udbytte
</h3><p>
Men i en trup, som op til denne sæson er forstærket med den slovakiske 
himmelstormer Peter Sagan – angiveligt til en årsgage på cirka 30 mio. kr. – 
og hvor Contador netop har forlænget sin aftale med milliardæren Oleg Tinkov 
og Bjarne Riis for yderligere et år til et beløb, der næppe afviger meget 
fra det, Sagan får, er denne ene triumf, det foreløbig er blevet til, et vel 
magert udbytte af anstrengelserne. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/sport/cykling/ECE2582390/riis-og-tinkov-sender-mangemillionaererne-op-til-skrap-eksamen/">Riis og Tinkov sender 
mangemillionærerne op til skrap eksamen</a></p><p>
I hvert fald placerer det lige nu Tinkoff-Saxo meget tæt på bunden i 
sejrstatistikken for de 17 mandskaber med WorldTeam-licens, hvor amerikanske 
Cannondale-Garmin, franske FDJ og hollandske Lotto-Jumbo er helt uden 
gevinster, mens belgiske Etixx-Quick Step med 16 topper suverænt anført af 
den britiske eksverdensmester Mark Cavendish, der er noteret for de 5. 
</p><h3>
Forenet i felttog
</h3><p>
Det er først og fremmest Sagan, som mangler at levere varen. Den 25-årige 
slovak har stillet sin vanlige spektakulære, aggressive kørestil til skue, 
men mere end pæne placeringer er det ikke blevet til, og i afvigte lørdags 
italienske storløb, Strade Bianche, fornemmedes det, at den ærekære og 
stræbsomme Sagan godt er klar over, at han endnu ikke har givet fuld valuta 
for pengene. 
</p><p>
Det virkede nemlig, som om han i sin iver efter at præstere overvurderede egne 
evner med uhyre offensiv kørsel, allerede da der manglede 50 km, hvilket da 
også bagefter fik Riis til at udtale, at Sagan, der løb tør for kræfter, 
skulle have optrådt klogere og mere afventede. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/sport/cykling/ECE2583485/contador-skuffer-og-taber-tid-til-skrappe-rivaler/">Contador skuffer og taber tid 
til skrappe rivaler</a></p><p>
Nu er den unge slovak og den etablerede spanske kaptajn så for første gang 
forenet i et felttog i en af de tre offensiver, Tinkoff-Saxo i øjeblikket 
har gang i på den internationale cykelfront: Tirreno-Adriatico, Paris-Nice 
og Tour de Langkawi. 
</p><p>
I den syv dage lange færd på tværs af det italienske støvleskaft, som 
indledtes i går, hviler atter et massivt pres på de to mangemillionærer – 
Contador som sidste års sejrherre og Sagan som en rytter, der med fire 
tidligere etapegevinster har bevist, at denne udfordring passer ham godt. 
</p><p>
Sagan demonstrerede med en niendeplads på den 5,7 km lange prolog, 6 sekunder 
efter den italienske vinder, Adriano Malori (Movistar), at formen intet 
fejler, mens Contador må konstatere, at han som nr. 61 med et minus på 19 
sekunder slap skidt fra start og af sine mest oplagte klassementsrivaler kun 
har colombianeren Nairo Quintana (Movistar) bag sig. 
</p><p>
Kongeetapen i Tirreno-Adriatico afvikles søndag, mens det i dag efter tre 
massespurter på stribe bliver alvor i Paris-Nice, hvor australieren Michael 
Matthews (Orica-GreenEdge) i går scorede dobbeltgevinst som først over 
stregen og ny i førertrøjen. Her er tiden kommet til, at Tinkoff-Saxos 
centrale skikkelse i denne sammenhæng, den polske Tour de France-bjergkonge, 
Rafal Majka, træder i karakter. 
</p><p>
Det malaysiske Tour de Langkawi byder langtfra på samme stjernebesatte felter 
som de to europæiske WorldTour-løb, og danske Jesper Hansen og colombianeren 
Edward Beltran skal forsøge at hævde sig i klassementet med den vanskeligste 
opgave på lørdag. 
</p><p class=" bl-elem">
Og så venter ellers forårets klassikerperiode, hvor Contador koncentrerer sig 
om Giro d’Italia-forberedelserne, mens Sagan for alvor skal vise, at han er 
millionerne værd. 
</p>	
</div>
</div></body></html>
