---
layout:     post
title: 	    "Pensionskundernes penge skal investeres i fængsler og plejehjem "
post_author:	    
post_date:	    Wed, 29 Apr 2015 07:00:09 +0200
post_site:	    politiken.dk 
post_link:	    http://politiken.dk/oekonomi/privatoekonomi/ECE2646903/pensionskundernes-penge-skal-investeres-i-faengsler-og-plejehjem/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Aldrig før har Danmark og flere andre lande haft så lave renter som netop nu. 
</p><p>
Hvad enten det er private boliglån eller statsobligationer, er renten enten 
ekstremt lav eller decideret negativ i Danmark. Og et lignende billede gør 
sig gældende i eurozonen, hvor centralbanken populært sagt pumper penge ud. 
I Tyskland er renten på 10-årige statsobligationer så lav, at flere 
analytikere ikke længere anser det for usandsynligt, at den inden 
sommerferien kan gå i minus. I den situation skal investorerne modsat 
normalt betale penge for at låne ud til den tyske stat. 
</p><h3>
Jagten på nye afkast 
</h3><p>
Den helt særlige situation er medvirkende til, at blandt andet 
pensionskasserne leder med lys og lygte efter alternative investeringer. Det 
gælder også for Danmarks største private forsikringsselskab, PFA. 
</p><p>
»Der er en tydelig global tendens til, at man lader flere offentlige opgaver 
overgå til private. Det er også tendensen i Europa, hvor det netop er 
investeringer i offentlige institutioner og infrastruktur, der er krumtappen 
i den såkaldte Juncker-plan«, siger Allan Polack, der tiltrådte som adm. 
direktør 1. april. 
</p><p>
Med Juncker-planen henviser han til den europæiske investeringsplan, som 
formand Jean-Claude Juncker fra EU-kommissionen præsenterede i efteråret. 
Planen er at skabe mere vækst og flere arbejdspladser i de europæiske lande 
ved hjælp af 2.250 milliarder kroner i offentlige og private investeringer. 
Men succesen afhænger af, hvorvidt de institutionelle investorer, fonde og 
pensionskasser er klar til at spæde til. 
</p><h3>
Fængsler og ældrepleje 
</h3><p>
»Vi lever i det, jeg kalder en nulrentevirkelighed, hvor det er en stor 
udfordring at investere og skabe afkast til kunderne. Her ser jeg et 
åbenlyst potentiale i offentlig-private partnerskaber, hvor vi så at sige 
servicerer det offentlige, som så til gengæld giver os en fast ydelse i de 
næste 10, 20 eller 30 år«, siger Allan Polack. 
</p><p>
»Det kan være fængsler, vi leverer, og det kan være ældrepleje, men det er 
vigtigt at holde fast i, at PFA jo ikke skal passe de ældre på plejehjemmene 
eller tage sig af de indsatte i fængslerne, for det har vi ikke forstand på. 
Men vi er gode til alt det, der handler om bygningernes finansiering og 
etableringen, og så skal vi jo, i givet fald, finde de leverandører, der kan 
udføre ældreplejen eller tage sig af de indsatte«, siger Polack. 
</p><p>
Så hvis den danske regering vil have dig til at modernisere de slidte fængsler 
– så vil du gerne tale om det? 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/ECE2492028/mure-fra-1800-tallet-huser-rockere-og-voldsforbrydere/">Mure fra 1800-tallet huser 
rockere og voldsforbrydere</a></p><p>
»Ja, så absolut, men det er vigtigt at understrege, at jeg jo allerede kan 
tage til England og investere i fængsler, for her har de været drevet i 
privat regi længe. Kan vi se en forretning og en mulighed for at sikre vore 
kunder et afkast på den slags partnerskaber, er det interessant for os, 
uanset om det så foregår i Danmark eller ude i verden«. 
</p><div class="art-quote article-box">
<p class="quote"/>
<blockquote>
<p class="quote-txt">
For det offentlige er fordelen blandt andet, at man får bygget eksempelvis et 
hospital hurtigere, end hvis det skulle ind i regionens egne 
investeringsplaner, og at det bliver af en højere kvalitet.
</p>
<p class="sender">
Adm. direktør i Pension Danmark, Torben Möger Pedersen 
</p>
</blockquote>
</div><p/><p>
Både Pension Danmark og ATP (Arbejdsmarkedets Tillægspension) investerer i 
større stil i privat-offentlige partnerskaber, men det sker først og 
fremmest i andre europæiske lande. ATP har bl.a. skudt penge i motorveje i 
Australien og Italien. Hertil kommer distribution i Finland samt vand og 
spildevandsanlæg i Storbritannien. 
</p><h3>
Konsulenthus: Potentialet er stort 
</h3><p>
Selv om den slags projekter har haft en svær fødsel i Danmark, går det nu 
omsider fremad, vurderer Anders C. Madsen, partner i den internationale 
revisionskoncern PwC, der er blandt de største rådgivere på offentlige og 
private partnerskaber i hele verden. 
</p><p>
»Indtil videre er der gennemført 25 projekter i Danmark, men der er da et 
langt større potentiale på det her område, og et af dem er ubetinget 
fængslerne. Men hvis Kriminalforsorgen ikke mener, at det er vejen frem, 
bliver det jo heller ikke til noget«, siger Anders C. Madsen. 
</p><p>
Han peger også på en havnetunnel i København, yderligere udbygninger af 
motorvejsnettet og ikke mindst en renovering af det slidte kloaknet som 
oplagte områder for partnerskaber mellem private investorer og offentlige 
myndigheder. 
</p><p>
»Kloaknettet er lidt ligesom fængslerne, for det er jo ikke realistisk at tro, 
at det offentlige for alvor får renoveret kloakkerne inden for en 
overskuelig fremtid. Her var det da oplagt at undersøge mulighederne for et 
partnerskab med nogle kapitalstærke pensionskasser«, siger han. 
</p><h3>
Flere byretter og en enkelt motorvej 
</h3><p>
I øjeblikket tæller listen over offentlig-private partnerskaber i Danmark 
blandt andet flere retsbygninger, Rigsarkivet, en enkelt motorvej mellem 
Kliplev og Sønderborg, en række skoler, parkeringshuse og to psykiatriske 
hospitaler. 
</p><p>
Ifølge Anders C. Madsen er der dog en tendens til, at de danske investorer og 
pensionskasser alene står for at opføre, drive og og vedligeholde 
bygningerne, mens det fortsat er de offentlige myndigheder, der tager sig af 
det, der sker inde i bygningerne. 
</p><p>
Men er der ikke en risiko for, at disse projekter i særlig grad bliver en god 
forretning for pensionskasserne og ikke for det offentlige? 
</p><p>
»Jo, det kan man da frygte. Men det, man kan opnå som offentlig myndighed, er 
jo også, at man sammentænker store byggerier og anlægsinvesteringer med de 
næste 25 års drifts- og vedligeholdelsesudgifter, så man ikke pludselig står 
med en billig bygning, der er dyr i drift, eller omvendt. Man optimerer den 
samlede økonomi. Og der er jo tonsvis af eksempler på offentlige 
anlægsprojekter, der er løbet løbsk«. 
</p><h3>
Optimering af ejendommene 
</h3><p>
Hos et andet af landets store pensionskasser, Pension Danmark, har adm. 
direktør Torben Möger Pedersen for længst set potentialet i de offentlige og 
private partnerskaber. 
</p><p>
»Det går forholdsvis langsomt med udbredelsen af disse projekter i Danmark. 
Men der er dog kommet mere gang i det de seneste år. Og vi er meget 
interesserede. Lige nu er vi med i opførelsen af en ny retsbygning i 
Svendborg og et nyt psykiatrisk hospital i Vejle. I begge projekter er vi en 
lille håndfuld investorer, der er gået sammen med en entreprenør og en 
facility manager om at drive eksempelvis hospitalet i en længere periode«, 
siger han. 
</p><p>
»For det offentlige er fordelen blandt andet, at man får bygget eksempelvis et 
hospital hurtigere, end hvis det skulle ind i regionens egne 
investeringsplaner, og at det bliver af en højere kvalitet. Det sidste 
skyldes, at når vi som bygherre også har ansvaret for at drive og 
vedligeholde anlægget i 20 år, betyder det, at vi optimerer ejendommen, 
bl.a. med højere kvalitet gulve, vægge og døre. For så skal vi ikke udskifte 
og reparere på det undervejs. Derfor får regionen og dermed også ansatte, 
patienter og pårørende et hospital af bedre kvalitet – og det er der, jeg 
ser den helt store samfundsgevinst ved disse projekter«. 
</p><h3>
Ansatte skeptiske 
</h3><p>
I Fængselsforbundet har formand Kim Østerbye principielt intet imod 
offentlig-privat partnerskab, men erklærer sig dog »tvivlende«, når det 
gælder fængsler. Blandt andet frygter han, at det kan føre til dårligere 
sikkerhed. Hvis for eksempel staten ender med at leje sig ind i fængslet, er 
det alfa og omega for de ansatte, at der aldrig er tvivl om vedligeholdelse 
af eksempelvis ringmure og alarmer, forklarer han. 
</p><p class=" bl-elem">
»I princippet kan jeg være fuldstændig ligeglad med, hvor pengene kommer fra. 
Det skal bare ikke bringe os i en situation, hvor vi er afhængige af, at en 
udlejer vil stille det til rådighed, vi har brug for«, siger han. 
</p>	
</div>

</div></body></html>
