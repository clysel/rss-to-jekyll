---
layout:     post
title: 	    "Så er der bid: Flaskehals identificeret ved Storebæltsbroen "
post_author:	    Anne Marie Lykkegaard
post_date:	    Fri, 17 Apr 2015 06:59:00 +0000
post_site:	    ing.dk 
post_link:	    http://ing.dk/artikel/saa-er-der-bid-flaskehals-identificeret-ved-storebaeltsbroen-175499
---
<html><body><div><section class="body">
			<p>Der var højt humør ombord på Aurora i går, da forskerne med sikkerhed kunne sige, at der findes en flaskehals eller såkaldt hydraulisk kontrol lige ved Storebæltsbroen. Flaskehals betegner særlige forhold i søbunden, hvor et sund eller bælt indsnævres, således at strømmens styrke øges og får vandlagene til at blandes. Et fænomen der ser ud til at have stor indflydelse på forekomsten af iltsvind.</p>
			<p>Fundet ved Storebæltsbroen betyder altså, at forskerne har fundet to ret sikre flaskehalse. Èn ved Hatter Rev og den ved Storebæltsbroen. Desuden peger data på, at fænomenet også kan opleves syd for Storebæltsbroen ved Agersø samt Røsnæs og Sejerø nord for broen. Det kræver dog ekstra data, som blandt andet skal indsamles over de næste dage.</p>
			
			<p>Forskerne havde på forhånd en formodning om, at der kunne være hydraulisk kontrol ved Storebæltsbroen, fordi der er en indsnævring på søkortet. Og der var da heller ingen tvivl, da data fra slæbefisken i løbet af dagen tikkede ind.</p>
			<p>»Vi havde nogle forhåbninger om, hvor kontrolpunktet kunne være, men med de her data har vi faktisk fået alt det, vi kunne ønske os på det her togt,« fortæller den glade ekspeditionsleder, Morten Holtegaard Nielsen.</p>
			<p><figure class="plugin right zoomable"><img data-original-image="http://ing.dk/sites/ing/files/dsc00767.jpg" src="http://ing.dk/sites/ing/files/styles/w1120_media_right/public/dsc00767.jpg?itok=CfKDqUzu" alt=""/><figcaption> Slæbefisken bliver her sat ud onsdag aften, hvor den ellers skulle lede efter flaskehalse hele natten. Det gik dog ikke helt efter planen. </figcaption></figure><br/>
			Han blev ellers vækket midt om natten, fordi skibet havde lavet et uventet sving, som havde fået slæbefisken ud af kurs. Det betød, at besætningsmedlemmer på posten den nat var nødt til at hive slæbefisken ombord igen og vente med at sætte den ned i vandet, fordi det blæste for meget. De tabte data blev dog hurtigt indhentet i løbet af dagen og medbragte den gode nyhed.</p>
			<h2>Biologerne fik også deres del af kagen</h2>
			<p>Biologerne havde også dagen igennem travlt med at hive vandprøver ind fra flaskehalsen ved Storebæltsbroen. De mener nemlig, at man vil være i stand til at se en forskel i mængden og antallet af arter i prøverne før og efter en flaskehals. Sådan har det nemlig vist sig i Lillebælt, hvor fænomenet er meget tydeligt. Og det kan måske forklare den store forekomst af marsvin, som boltrer sig der.</p>
			<p>Flaskehalsene sørger nemlig for, at det lagdelte vand fra Kattegat blandes med det tungere vand i Østersøen, som kan tilføje ny næring til overfladevandet. Det nye næring betyder, at der sker en opblomstring af plankton, der er en vigtig bestanddel i et mangfoldigt hav.</p>
			<p>»Hvis vi ser en sammenblanding af planktonsamfundene, beviser det direkte ikke, at der er en højere produktion af føde i det område. Derfor vil vi gerne herud igen til sommer for at tage flere målinger, der måske kan give svar på, hvorfor vi blandt andet har så mange marsvin her,« siger Jens Tang Christensen, der er ph.d. og laboratorieleder ved Akvatisk Biologi på Aarhus Universitet.</p>
			<p>Havstrømsfænomenet kan altså både være en stor livsgiver, men også føre til den visse død. Hvis alt for meget næring hvirvles op i overfladen, kan der nemlig ske en overproduktion af plankton, som kan sluge det meste af ilten, når det falder til bunds og rådner. Det er netop derfor, at forskerne gerne vil vide, hvor flaskehalsene opstår, så de bedre kan undersøge og forstå, hvilken naturlig effekt de har på havet.</p>
			<h2>Forskerne håber på nordenstrøm</h2>
			<p><aside class="plugin right box">
			  <strong>Ekspedition</strong><br/>
			Togtet startede i Aarhus 7. april og slutter 19. april, hvor forskere undervejs er steget af og på for at lave forskellige prøver. Hele ekspeditionen er finansieret af Dansk Havforskningscenter, som betaler for, at Aurora kan sejle rundt i de indre danske farvande med forskerne fra Aarhus Universitet, DTU og Københavns Universitet.
			</aside></p>
			<p>Indtil videre har forskerne kun undersøgt, hvordan vandmasserne fra Kattegat strømmer sydpå ned gennem flaskehalsene, mens det er har været noget sværere at opspore fænomenet, når vandet fra Østersøen bevæger sig nordpå. Det ser dog ud til, at forskerne har heldet med sig.</p>
			<p>»Det kunne være fantastisk, hvis vi kunne måle en udstrømning fra Østersøen til Kattegat, og det ser ud til, at det kan lykkes fredag aften eller natten til lørdag, hvor vandet ser ud til at falde ved Hornbæk og stige ved Rødbyhavn og skabe en nordgående strøm. Den strøm kan vi så enten måle her i Storebælt eller i det nordlige Lillebælt,« siger Morten Holtegaard Nielsen.</p>
			<p>Torsdag nat har ekspeditionen igen undersøgt den hydrauliske kontrol ved Storebæltsbroen samt lavet målinger ved Agersø, der ligger syd for broen. Forskerne har nemlig en idé om, at der også her kunne være en flaskehals. For at finde den kræver det, at Aurora sejler frem og tilbage mellem Storebæltsbroen og Agersø, da forskerne vil indsamle data over en længere periode, fordi havstrømmene og vejret kan ændre sig og have betydning for, hvor tydelig flaskehalsen er i målingerne.</p>
		</section>
		  </div></body></html>
