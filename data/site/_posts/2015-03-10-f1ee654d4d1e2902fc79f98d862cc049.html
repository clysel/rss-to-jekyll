---
layout:     post
title: 	    "20-årig begynder får flot revanche efter to nederlag i træk"
post_author:	    
post_date:	    Tue, 10 Mar 2015 13:56:32 +0100
post_site:	    politiken.dk 
post_link:	    http://politiken.dk/sport/cykling/ECE2581409/20-aarig-begynder-faar-flot-revanche-efter-to-nederlag-i-traek/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Efter to andenpladser i træk scorede den 20-årige australier Caleb Ewan 
(Orica-GreenEdge) i dag dobbelttriumf, da den 170 km lange tredje etape fra 
Gerik til Tanah Merah i Tour de Langkawi udviklede sig til en uventet 
begivenhedsrig affære.
</p><p>
På en rute, hvis første halvdel bød på et par krævende stigninger, mens den 
anden var så godt som flad, skabte netop de indledende klatreture en 
overraskende stor spredning.
</p><p>
Blandt de omkring 80 ryttere, der allerede på dette tidlige tidspunkt, blev 
uhjælpeligt distanceret, var den dobbelte etapevinder og indehaver af 
førertrøjen, italieneren Andrea Guardini (Astana), mens Ewan altså med god 
støtte af holdkammeraterne formåede at holde sig i front.
</p><h3>
Sæsonens tredje sejr til Ewan
</h3><p>
Dysten om sejren i den gruppe på cirka 45 mand, der nåede samlet til mål, 
formede sig som en duel mellem den australske sølvvinder fra sidste års 
U23-VM og Youcef Reguigui (MTN-Qhubeka) fra Algeriet, og Ewan afviste 
rivalen med knap et hjul.
</p><p>
For Ewan, der er begynder i den professionelle branche, var det sæsonens 
tredje gevinst i et løb på den internationale terminsliste, efter at han i 
begyndelsen af februar slog til på to etaper i hjemlandets Herald Sun Tour.
</p><p>
Den unge australier, der blev nr. 2 ved de nationale mesterskaber efter 
Heinrich Haussler (IAM), imponerede også umiddelbart efter nytår med sin 
spurtstyrke i gadeløbsserein Mitchelton Bay Classic, hvor han vandt tre af 
de fire arrangementer.
</p><h3>
Amerikaner har allerede vundet bjergkonkurrencen
</h3><p>
Ewan strøg også til tops i klassementet, hvor han nu fører med 13 sek til 
Natnael Berhane (MTN-Qhubeka) fra Eritrea og 16 til Reguigui og den spanske 
veteran Francisco Mancebo (SkyDive Dubai).
</p><p>
Berhani og Mancebo havde begge været med i det femmands udbrud, der prægede en 
stor del af etapen, og sikrede sig bonussekunder, der kom dem til gode i den 
samlede stilling.
</p><p>
På tilsvarende vis fik også amerikaneren Kiel Reijnen (UnitedHealthcare) 
udbytte af sin deltagelse i offensiven, eftersom han scorede så mange point 
til bjergkonkurrencen, at han allerede er sikker på den samlede sejr, selv 
om der endnu resterer fem etaper.
</p><h3>
Jesper Hansen er Tinkoff-Saxos bedste
</h3><p>
For Bjarne Riis’ Tinkoff-Saxo-tropper udviklede etapen sig planmæssigt, 
eftersom både Jesper Hansen, colombianeren Edward Belran, portugiseren Bruno 
Pires og russeren Pavel Brutt sad med i første gruppe.
</p><p>
Det indebærer også, at kvartetten med Jesper Hansen som den bedste på 
17.-pladsen er at finde mellem de ryttere, der besætter placeringerne fra 
nr. 19 til og med 39 med et minus på 22 sekunder til Caleb Ewan.
</p><p>
Løbets hidtidige førstemand Andrea Guardini er fuldstændig ude af billedet, 
idet han satte 24.37 minutter til og dumede ned som nr. 47 sammenlagt.
</p><h3>
Uheldig dag for den anden dansker
</h3><p>
En uheldig dag blev det også for løbets anden dansker, den 26-årige John 
Ebsen, der er i gang med sin første sæson på det italienske 
Androni-Giocattoli-mandskab.
</p><p class=" bl-elem">
Ebsen, der i 2014 sluttede som nr. 13 og året før som nr. 8 i Tour de 
Langkawi, havde stillet store forventninger til den aktuelle optræden, men 
han var blandt de mange, som mistede håbløst meget tid i dag, og han er nu 
nr. 79 med et minus på 24.59 minutter.
</p>	
</div>
</div></body></html>
