---
layout:     post
title: 	    "Blog: Hvordan vinder vi kampen for privatliv?"
post_author:	    Jesper Lund Stocholm
post_date:	    Thu, 09 Apr 2015 07:04:28 +0000
post_site:	    www.version2.dk 
post_link:	    http://www.version2.dk/blog/hvordan-vinder-vi-kampen-privatliv-135893?utm_medium=feed&utm_source=version2.dk&utm_campaign=it_nyheder
---
<html><body><div><section class="body">
    <p>Jeg har en ven i USA. Han er som sådan ikke specielt "trigger-happy", men han tror meget kraftigt på den amerikanske, forfatningssikrede ret til at bære våben. Jeg har siddet i utallige diskussioner med ham om dette, og han argumenterer tit med, at "vi er jo nødt til at beskytte os imod en fremtidig statsmagt, som vi ikke i dag ved, hvordan vil agere".</p>

<p>Jeg synes ærligt talt, at dette er et lidt ekstremt argument - jeg tror ganske enkelt ikke på, at USA "nogensinde" vil blive et diktatur (i klassisk form), og ulemperne ved så mange våben i omløb i den amerikanske dagligdag overstiger i mine øjne dette argument.</p>

<p>I Danmark har vi gudskelov ikke behov for at tage den diskussion, men jeg finder mig af og til i en anden diskussion, hvor mine argumenter ligner min amerikanske vens - nemlig i vores diskussioner om privatliv.</p>

<p>Her kan jeg ofte høre mig selv sige noget i retning af "Det er en rigtig dårlig idé med et DNA-register, for vi ved jo ikke, hvordan en fremtidig regering vil håndtere disse informationer". Eller "Der må ikke indsamles så mange oplysninger om os, for staten kan på et tidspunkt begynde at misbruge dem - eller i det mindste anvende dem på en måde, som ikke oprindeligt var tiltænkt".</p>

<p>Og generelt må jeg sige, at når jeg taler med familie og venner, der ikke er i IT-sektoren, så falder stort set alle argumenter på gold jord - eller mødt med et skuldertræk.</p>

<p>Så spørgsmålet er: hvordan vinder vi diskussionen om privatliv? Reelt er det jo ikke en IT-diskussion - men der er jo tilpas mange af os herinde, der har en kraftig holdning til emnet, så burde vi ikke kunne finde de rigtige argumenter? Problemet er jo, at hvis vi bliver for abstrakte eller refererer til 2. verdenskrig eller Sovjetunionen, så falder alt for mange tilhørere fra - desværre.</p>

<p>Har du prøvet at sidde til en 50-års fødselsdag og rent faktisk vinde sådan en diskussion med din onkel? Hvad sagde du?</p>
  </section>


  </div></body></html>
