---
layout:     post
title: 	    "Spurtkanoner fra landevejen i hidsig duel om VM-guld på banen"
post_author:	    
post_date:	    Sun, 22 Feb 2015 19:17:25 +0100
post_site:	    politiken.dk 
post_link:	    http://politiken.dk/sport/cykling/ECE2558246/spurtkanoner-fra-landevejen-i-hidsig-duel-om-vm-guld-paa-banen/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>I en forrygende duel mod en anden fremragende landevejssprinter, italieneren Elia Viviani, lykkedes det under stormende bifald den 22-årige franske spurtkanon fra Team Europcar Bryan Coquard i den allersidste opgør om point at sikre værtsnationen guld i et nervepirrende spændende parløb ved verdensmesterskaberne i banecykling i Saint-Quentin-en-Yvelines.</p><p>Ganske vist måtte Coquard se sig overtrumfet af Skys italienske nyerhvervelse, men andenpladsen rakte til, at han og makkeren Morgan Kneisky triumferede med 21 point, mens Viviani og Liam Bertazzo med 20 point måtte tage til takke med sølvet.</p><p>Bronzen gik ligeledes i den afsluttende spurt til de to unge belgiere Jasper De Buyst og Otto Vergaerde, der efter en målfotoafgørelse nåede op på 15 point ligesom de forsvarende spanske verdensmestre Albert Torres og David Muntaner, som imidlertid ikke var med helt fremme til sidst.</p><h3>Har allerede vundet på landevejen i år</h3><p>Både Coquard og Viviani nåede et par uger inden deres VM-optræden på velodromen at hente sæsonens første landevejsgevinst – franskmanden i Etoile de Bessèges, italieneren i Dubai Tour – og de viste sig da også som de klart hurtigste, da der i dag stod medaljer på spil.</p><p>Mens Morgan Kneisky er en rutineret parløbsrytter og allerede blev verdensmester i disciplinen sammen med Vivien Brisse for to år siden i Hviderusland – han er ligeledes VM-guldvinder i scratch fra 2009 – har Coquard først og fremmes hidtil gjort det i omnium på banen.</p><p>Her erobrede han således olympisk sølv efter Lasse Norman i London, men straks efter valgte han at prøve lykken som professionel på landevejen trods sine dengang blot 20 år.</p><p>Succesen meldte sig umiddelbart, idet han allerede i sin første opgave i Etoile de Besseges slog til på to etaper, og siden har han med jævne mellerum hævdet sig fornemt i spurter mod selv væsentligt mere rutinerede rivaler.</p><h3>Briter førte længe, men gik totalt ned</h3><p>VM-parløbet eksploderede i et festfyrværkeri af hektiske elementer i det sidste fase, efter at det længe havde set ud til, at et tidligt initiativ skulle belønne Storbritannien med den første guldmedalje.</p><p>Jonathan Dibben og Owain Doull erobrede hurtigt en omgang, men det skulle vise sig, at distancen på 50 km var for overvældende for de to unge sølvvindere fra holdforfølgelsesløbet.</p><p>De gik fuldstændig ned mod slutningen, og derefter udviklede det sig til en medrivende affære med hovedsvægt på spurterne. Her havde Bryan Coquard fra første færd taget rigeligt for sig, og det blev afgørende, da Viviani for alvor begyndte at røre på sig.</p><h3>Værterne til tops på medaljestatistikken</h3><p>Frankrig sluttede hele VM-arrangementet med endnu en guldtriumf, da den 30-årige Grégory Baugé vendte tilbage til tronen i sprint efter to års fravær.</p><p>Den forsvarende franske verdensmester Francois Pervis måtte efter titlerne i keirin og 1.000 meter se sig slået af Baugé i kvartfinalen og formåede således ikke at gentage sit guldhattrick fra sidste år i Colombia.</p><p>Baugé besejrede i finalen russeren Denis Mitriev, og franskmanden erobrede dermed sin niende VM-titel. I sprint herskede han i 2009, 2010 og 2012, ligesom han fra 2006 og fire sæsoner frem strøg til tops i holdsprint, hvilket han også præsterede i år.</p><p>Generaliebladet havde omfattet endnu to verdensmesterskaber, hvis han ikke var blevet frateget guldet i sprint og holdsprint fra 2011 som følge af en dopingdom for manglende oplysninger om opholdssteder.</p><p class=" bl-elem">Frankrig topper medaljestatistikken med fem af guld og to af bronze. Kvantitativt er Australien bedre med i alt 11 medaljer, »kun« de fire er af fornemste karat.</p>	
</div>
</div></body></html>
