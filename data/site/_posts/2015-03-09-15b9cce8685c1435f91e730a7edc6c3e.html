---
layout:     post
title: 	    "Dårlige elektroniske søkort får skyld for havariet af Vestas' båd"
post_author:	    Thomas Djursing
post_date:	    Mon, 09 Mar 2015 15:07:00 +0000
post_site:	    ing.dk 
post_link:	    http://ing.dk/artikel/daarlige-elektroniske-soekort-faar-skyld-havariet-af-vestas-baad-174639
---
<html><body><div><div class="panel-panel panel-col-first container">
		    <section class="body"><p>De elektroniske søkort var upræcise og gav ikke nok advarsler til navigatøren, lyder det overordnede budskab i den første <a href="http://www.volvooceanrace.com/static/assets/content_v2/media/files/m36616_team-vestas-wind-inquiry-report-released-on-9-march-2015.pdf">rapport</a> om havariet af sejlbåden ‘Vestas Wind’ for godt tre måneder siden.</p>
			<p>Den 65 fod lange sejlbåd blev 29. november knust mod et rev ud for Mauritius midt i Det Indiske Ocean – ti dage inde i anden etape af jordomsejlingen Volvo Ocean Race fra Cape Town til Abu Dhabi.</p>
			<p>Vestas Wind ramte revet Cargados Carajos Shoals kort efter solnedgang lokal tid, og indtil få meter fra revet stolede besætningen trygt på, at de havde mindst 40 meter vand under kølen. Lige inden sammenstødet nåede besætningen at se ud over siden, og fik pludselig tryghed forvandlet til ren dødsangst med ordene ‘Holy shit ... this is just not happening’, da båden hamrede mod revet igen og igen, indtil vand fossede ind, og båden til sidst blev forladt i hajfyldt farvand.</p>
			<p><strong>Se Vestas Wind smadre ind i revet</strong><br/><section class="video plugin"/></p>
			
			<p/></section><h2>Djævlen lå i detaljen</h2>
			<p>Navigatør Wouter Verbraak havde ellers tjekket området gentagne gange, da han sad trygt i Cape Town i Sydafrika nogle dage før afrejsen. Han havde downloadet oversigtskort fra C-map over hele ruten på sin personlige computer og noteret sig en dybde på 40 meter i området.</p>
			<p>Men han havde ikke installeret detailkort over området på sin computer, og hans navigationssystem af typen Adrena viste ham hverken revet eller en såkaldt ‘chart bounds’, der er en markering af, at et område indeholder særlige oplysninger.</p>
			<p><figure class="plugin right zoomable"><img data-original-image="http://ing.dk/sites/ing/files/ff1_0.jpg" src="http://ing.dk/sites/ing/files/styles/w1120_media_right/public/ff1_0.jpg?itok=VfSQu3ap" alt=""/><figcaption>Hvis navigatøren havde installeret et detailkort på sin pc, så ville han have set revet helt tydeligt. </figcaption></figure></p>
			<p>Detailkort fandtes derimod på bådens navigationscomputer, og da det blev mere og mere tydeligt for besætningen på Vestas Wind, at den optimale rute ville gå forbi Mauritius, tjekkede Wouter Verbraak området Cargados Carajos Shoals med det såkaldte Expedition-system. Her kunne han nemlig zoome ind og ud for at se detaljer. Og faktisk stod skipperen sammen med navigatør Wouter Verbraak ved en enkelt lejlighed – kort før havariet – og så på området med revet, men ingen af dem opdagede nogensinde faren foran dem. Det var nemlig godt skjult i den visuelle fremvisning, de så på.</p>
			<h2>Advarsel lignede dybdekurver</h2>
			<p>Expedition-systemet har nemlig godt nok de såkaldte ‘chart bounds’, og de var aktiveret, så navigatøren kunne se, at der ved Cargados Carajos Shoals var et område med særlige oplysninger. Men systemet er sådan indrettet, at hvis man ikke har området med revet i midten af skærmen, når man zoomer ind, så får man kun et zoom-billede af de omkringliggende områder, og ikke detaljerne i det farlige område, ‘chart bounds’. Hvis man ønsker at få vist detaljerne, skal man aktivt klikke for at få dem vist.</p>
			<p>At Cargados Carajos Shoals overhovedet havde et særlig farligt rev fremgik heller ikke særlig tydeligt af Expedition-systemets C-map, og rapporten bemærker, at kun en tynd grøn linje indikerer, at der er tale om et rev, og linjen kan nemt forveksles med dybdemarkeringerne.</p>
			<p><figure class="plugin right zoomable"><img data-original-image="http://ing.dk/sites/ing/files/ch1.jpg" src="http://ing.dk/sites/ing/files/styles/w1120_media_right/public/ch1.jpg?itok=LEAS4TGs" alt=""/><figcaption>Medmindre man aktivt åbner detailkortet 'chart bounds', så viser C-map kun eksistensen af det farlige rev som nogle tynde grønne linjer, der kan forveksles med dybdekurver. </figcaption></figure></p>
			<h2>Elektroniske søkort bør ændres</h2>
			<p>Ifølge rapporten havde navigatøren dog hverken gjort brug af sine medbragte papirkort eller medbragt en brugbar pilotbog, som flere andre navigatører ellers havde gjort.</p>
			<p>Selv om rapporten nærmest gør en dyd ud af ikke at anbringe en specifik skyld, konkluderer forfatterne, at Wouter Verbraak ikke gjorde tilstrækkelig brug af de fornødne søkort og navigationsdata. Rapporten indeholder dog også en klar opfordring til, at arrangørerne af Volvo Ocean Race bruger sin indflydelse og gør udviklerne af C-map og Expedition-systemet opmærksom på ‘manglerne ved deres produkter og forsøger at få dem ændret’, fremgår det.</p>
			<p>Vestas Wind er blevet bjærget og er i øjeblikket ved at blive repareret i Italien håb om, at det kan være med i den sidste del af jordomsejlingen.</p>
		
		  </div>
		  </div></body></html>
