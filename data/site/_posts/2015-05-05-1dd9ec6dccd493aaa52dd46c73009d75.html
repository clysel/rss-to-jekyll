---
layout:     post
title: 	    "KORA: Hjælp til de svageste tjenes ind igen"
post_author:	    
post_date:	    Tue, 05 May 2015 07:33:26 +0200
post_site:	    politiken.dk 
post_link:	    http://politiken.dk/indland/politik/ECE2654973/kora-hjaelp-til-de-svageste-tjenes-ind-igen/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4 class="">
Fakta</h4>
<h5>
Gevinst ved hjælp til udsatte</h5>
<div class="fakta-body" data-buildingblock="embedded_factboxlink">
<p>
Kan det betale sig for samfundet at hjælpe udsatte. Ja, viser en analyse, der 
gennemgår en række undersøgelser både danske og udenlandske.
</p><p>
* De mest udsatte borgere defineres i undersøgelsen som alkohol- og 
stofmisbrugere, psykisk syge og hjemløse.
</p><p>
* Undersøgelsen omfatter en gennemgang af 98 undersøgelser, og en grundig 
analyse af 19 af dem.
</p><p>
* Der er alene set på studier, der både belyser effekt og omkostninger. 
Undersøgelsen kan dermed ikke bruges til at sige noget generelt om, hvilke 
indsatser, der virker bedst.
</p><p>
* Undersøgelsen er bestilt og finansieret af Rådet for Socialt Udsatte.
</p><p>
* I Sverige har der længe været fokus på at betragte hjælp til udsatte som 
langsigtede investeringer.
</p><p class=" bl-elem"><i class=" bl-elem">Kilde: KORA</i></p>
</div>
</div><p>
Når kommunerne sender stofmisbrugere i metadonbehandling, giver adfærdsterapi 
til alkoholikere eller tilbyder hjemløse en bolig, rækker de ikke alene en 
hjælpende hånd til den enkelte.
</p><p>
Set med samfundets øjne er pengene også givet godt ud, viser en analyse fra 
KORA, Det Nationale Institut for Kommuners og Regioners Analyse og Forskning.
</p><p>
I nogle tilfælde virker indsatserne så godt, at det ligefrem er en god 
forretning for kommunerne at investere i samfundets svageste borgere.
</p><p>
»For eksempel sparer man på sundhedsydelser til psykisk syge eller undgår at 
skulle bruge mange penge på trafikulykker og kriminalitet som følge af stof- 
eller alkoholmisbrug«, siger professor Jacob Nielsen Arendt fra KORA.
</p><p>
Han står i spidsen for en gennemgang af knap 100 samfundsøkonomiske danske og 
internationale analyser på området og konkluderer, at især behandling af 
alkoholikere og stofmisbrugere kan svare sig.
</p><p>
Eksempelvis giver det pengene op til 39 gange igen, når en alkoholiker får 
rådgivning hos sin praktiserende læge, mens metadonbehandling giver pengene 
op til 13 gange igen.
</p><h3>
Udgift for kommunerne, indtægt for staten
</h3><p>
Analysen er bestilt af Rådet for Socialt Udsatte, hvor formand Jann Sjursen 
siger, at det er »soleklart«, at den rette indsats tjener sig selv 
ind.
</p><p>
»Studiet bekræfter, hvad vi godt ved: At den rette hjælp til socialt udsatte 
er fantastisk givet ud«.
</p><p>
Men når det alligevel ikke altid sker, så skyldes det, at de økonomiske 
gevinster ikke nødvendigvis luner i de samme offentlige kasser, som 
udgifterne tages fra.
</p><p>
Eksempelvis tilfalder gevinsten i form af mindre kriminalitet og færre 
sundhedsydelser ved misbrugsbehandling staten og regionerne, mens det er 
kommunerne, der hænger på udgifterne.
</p><p>
»Det kan betyde, at kommunerne vælger en ringere indsats til misbrugeren«.
</p><p class=" bl-elem">
»Derfor opfordrer vi til, at udsattes sociale rettigheder styrkes, sådan at 
det i højere grad bliver den rette indsats, som bliver styrende for 
kommunernes prioriteringer«, siger Jann Sjursen.
</p>	
</div>

</div></body></html>
