---
layout:     post
title: 	    "Danskernes personlige oplysninger er til salg for højestbydende på nettet"
post_author:	    Elías Christian Lundström
post_date:	    Mon, 06 Apr 2015 17:30:38 +0000
post_site:	    www.version2.dk 
post_link:	    http://www.version2.dk/artikel/danskernes-personlige-oplysninger-er-til-salg-hoejestbydende-paa-nettet-129859?utm_medium=feed&utm_source=version2.dk&utm_campaign=it_nyheder
---
<html><body><div><section class="body">
    <p>Privatlivet på nettet ligger de fleste af danskerne på sinde, viser en spørgeskemaundersøgelse fra Ingeniørforeningen IDA og Erhvervsstyrelsen.</p>

<p>Men kun til en vis grænse. For en stor del af danskerne er det nemlig kun et spørgsmål om at få det rette tilbud, før de giver nogle personlige oplysninger væk.</p>

<p>54 pct. af de adspurgte er bekymrede for deres privatliv, når de færdes på nettet, viser undersøgelsen. Der er dog samtidig en vis afmagt at spore, for halvdelen mener således også, at det overhovedet ikke kan lade sig gøre at beskytte privatlivet på nettet.</p>

<p>Men tilbyd folk gratis produkter, rabatter og konkurrencer, så vil mellem hver tredje og halvdelen af brugerne afgive personlige data, som de ellers ikke ville give. Har brugerne samtidig en stor interesse i virksomhedens produkter eller ydelser, så er halvdelen klar til at opgive personlige oplysninger udover det sædvanlige.</p>

<p>Samtidig - og i kontrast til dette - har historier i medierne på det seneste om hackerangreb, lækager og it-sikkerhed betydet, at 55 pct. af de adspurgte er blevet mere urolige i forhold til, at virksomheder skal have adgang til personlige data.</p>

<p>Det viser undersøgelsen, som baserer sig på 2.000 svar fra et repræsentativt udsnit af befolkningen. Undersøgelsen er foretaget af analysefirmaet Userneeds for IDA og Erhvervsstyrelsen.</p>

<h3>Hvis tilbuddet er godt nok…</h3>

<p>På trods af folks stigende uro omkring virksomheders adgang til personlige data, så er det for mange alligevel alligevel kun et spørgsmål om, at tilbuddet er godt nok for, at de udleverer deres oplysninger.</p>

<p>Knap en tredjedel af de undersøgte ville således i nogen grad acceptere at gå med et fitness-armbånd, der videresendte helbreds- og motionsoplysninger til forsikringsselskabet mod at få 25 pct. i rabat på forsikringen. 57 pct. ville svare nej til tilbuddet ifølge undersøgelsen.</p>

<p>Og hvis tilbuddet drejer sig om bilforsikringen, så er villigheden til at dele personlige oplysninger endnu større. Her vil størstedelen (45 pct.) gå med til at installere en boks i deres bil, som overvågede deres kørsel mod at få 25 pct. nedslag i forsikringen. 33 pct. svarede nej, mens 17 pct. svarede, at de ikke har nogen bil.</p>

<p>Der ser også ud til at være en vis forvirring omkring, hvad der er personlige oplysninger, at spore.</p>

<p>Mens stort set samtlige af de adspurgte opfatter personnummeret og helbredsoplysninger som private, så er det kun 53 pct., der opfatter politiske og religiøse holdninger som private. Og det på trods af at de i persondataloven er beskrevet som ‘følsomme oplysninger om menneskers private forhold’.</p>

<h3>Flertal genbruger passwords på tværs af tjenester</h3>

<p>Folks generelle omgang med kodeord er en blandet landhandel, viser undersøgelsens resultater.</p>

<p>Mens omkring en fjerdedel af de adspurgte i undersøgelsen har forskellige passwords til alle tjenester på nettet, så er det langt fra det generelle billede af danskerne.</p>

<p>71 pct. genbruger således kodeordene på tværs af tjenester, omend undersøgelsen ikke siger noget om hvilke tjenester, kodeordene typisk går igen på.</p>

<p>Endelig har en tyvendedel af de undersøgte svaret, at de genbruger det samme kodeord på tværs af alle tjenester.</p>

<p>De mest populære tjenester i prioriteret rækkefølge er netbank, e-boks, Facebook, Youtube, Outlook, Gmail og Facebook Messenger ifølge undersøgelsen.</p>

<p>15 pct. af brugerne benytter sig af den danske sports-app Endomondo, der for nylig blev opkøbt af det amerikanske sportstøjfirma Under Armour.</p>

<h3>Anonymitetsværktøjer er ikke brugervenlige nok</h3>

<p>Noget kan tyde på, at anonymitetsværktøjer som VPN-tjenester og Tor-browseren ikke er helt brugervenlige nok.</p>

<p>68 pct. af de adspurgte i undersøgelsen har nemlig svaret, at de i højere eller mindre grad ville bruge værktøjer til at skjule deres identitet, lokalitet og lignende, hvis de var lette at bruge. Samtidig ønsker omkring halvdelen altid eller ofte at færdes anonymt på nettet.</p>

<p>Omvendt er det kun tre pct. af brugerne, der ofte eller altid benytter sig af Tor eller en lignende browser til at sikre anonym adgang til nettet. 6 pct. gør det en gang imellem, 7 pct. gør det sjældent, mens 76 pct. aldrig gør brug af særlige browsere til at anonymisere deres færden på nettet.</p>

<p><em>Læs <a href="https://erhvervsstyrelsen.dk/sites/default/files/media/befolkningens_adfaerd_paa_nettet.pdf">hele undersøgelsen</a>.</em></p>
  </section>

  
      </div></body></html>
