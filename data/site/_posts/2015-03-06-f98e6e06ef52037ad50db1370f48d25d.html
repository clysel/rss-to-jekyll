---
layout:     post
title: 	    "Ny beregning: Hormonforstyrrende stoffer koster EU 1.100 milliarder om året"
post_author:	    Martin Bernth
post_date:	    Fri, 06 Mar 2015 06:10:49 +0000
post_site:	    ing.dk 
post_link:	    http://ing.dk/artikel/ny-beregning-hormonforstyrrende-stoffer-koster-eu-1100-milliarder-om-aaret-174583
---
<html><body><div><section class="body"><p>Når alle omkostninger til sundhedsvæsenet lægges sammen, koster hormonforstyrrende stoffer det europæiske samfund godt 1.100 milliarder, og det er endda et konservativt bud, lyder det fra foreningen af eksperter i hormonforstyrrende stoffer <a href="http://www.endocrine.org/news-room/current-press-releases/estimated-costs-of-endocrine-disrupting-chemical-exposure-exceed-150-billion-annually-in-eu">Endocrine Society.</a></p>
			<p>En gruppe af forskere præsenterede torsdag den opsigtsvækkende beregning af sundhedsomkostningerne af den allestedsnærværende hormonkemi, der blandt andet kan forårsage misdannelse af kønsorganer hos mænd, ringere frugtbarhed for kvinder og fødselsdefekter.</p>
			<p>Faktisk kan prisskiltet for hormonforstyrrende stoffer nå så højt som til 2.012 milliarder, lyder det i pressemeddelelsen, der ledsager det nye resultat, der er offentliggjort i foreningens eget videnskabelige magasin Endocrine Society’s Journal of Clinical Endocrinology and Metabolism.</p>
			<p>Forskerne har udelukkende holdt sig til sygdomme med stærkest videnskabelige bevis for, at hormonforstyrrelser er den underliggende årsag. I analysen lagde forskerne de direkte omkostninger såsom hospitalsindlæggelser sammen med mere diffuse og indirekte omkostninger såsom forringet produktivitet.</p>
			<p>Selvom samfundsøkonomiske beregninger ikke normalt er noget, man forbinder med naturvidenskabelig forskning, mener Ulla Hass fra Fødevareinstituttet ved DTU, der har deltaget i forskningen, at det var en nødvendighed at illustrere problemet med de skadelige stoffer.</p>
			<p>»Det er frygtelig svært at prissætte sådan noget. Hvordan sætter man en pris på forældres sorg og bekymring, hvis de får et misdannet barn? Men man kan jo regne på omkostningerne i hospitalssektoren og mistet arbejdsevne, og det syntes vi, var vigtigt«, siger Ulla Hass <a href="http://politiken.dk/forbrugogliv/sundhedogmotion/ECE2575726/hormonforstyrrende-stoffer-koster-eu-1170-milliarder-kroner/">til Politiken.</a></p>
			<p>Blandt de allerdyreste lidelser forårsaget af den giftige hverdagskemi var nedsat intelligens i nyfødte børn. Ifølge forskerne kan hormonforstyrrelser under graviditeten tilskrives 59.300 tilfælde af IQ-nedsættelse hos nyfødte børn, hvilket estimeres at koste EU mellem 349 millioner og 1,4 milliarder kroner om året.</p>
			<p>Danmarks miljøminister Kirsten Brosbøl (S) er chokeret over det høje tal og tilkendegiver over for Politiken, at hun vil sørge for, at det nye tal skal med i EU Kommissionens konsekvensberegninger, så de ikke udelukkende kommer til at bestå af industriens egne tal.</p>
		</section></div></body></html>
