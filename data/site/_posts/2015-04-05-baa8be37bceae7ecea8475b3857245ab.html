---
layout:     post
title: 	    "Politiken anmelder påskens gudstjenester: Folkekirken er som forvandlet"
post_author:	    
post_date:	    Sun, 05 Apr 2015 15:53:42 +0200
post_site:	    politiken.dk 
post_link:	    http://politiken.dk/kultur/ECE2616648/politiken-anmelder-paaskens-gudstjenester-folkekirken-er-som-forvandlet/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<h3>
Judas er en del af os selv 
</h3><div class="art-fakta article-box">
<h4 class="">
Højmesse skærtorsdag i Sankt Pauls Kirke v. Kathrine Lilleør.</h4>
<div class="fakta-body" data-buildingblock="embedded_factboxlink">
<div class="clearfix m-top5 m-bottom5">
<img class="pol-rating-img" src="http://politiken.dk/graphics/ratings/5_hjerter_red.png" alt="Politiken synes"/>
</div>
<p>
Kathrine Lilleør evner som få at udlægge teksten både klart og originalt. 
</p><p class=" bl-elem">
Anmelder: Christoffer Emil Bruun
</p>
</div>
</div><p>
En af de mest markante præster i den danske offentlighed er Kathrine Lilleør. 
Hun har sine meningers mod og besidder en utrolig formidlingsevne. Hendes 
ph.d.-afhandling handlede om H.C. Andersen, og måske har studierne af den 
gamle mesterfortæller regnet på præsten, der mestrer at fremdrive en pointe 
med både lethed og dybde.</p><p>
For nylig skiftede Lilleør embede fra kirkerne i Slagslunde og Ganløse til 
Sankt Pauls Kirke på Østerbro i København. Sankt Pauls ligger kun et 
stenkast fra Marmorkirken og var en af de kirker, biskoppen indstillede til 
lukning sidste år. Det modsatte menighedsrådet sig, og med Lilleør har 
kirken fået nyt liv. Der er i hvert fald fint fremmøde på knap 100 mennesker 
denne skærtorsdag. 
</p><p>
Kirkerummet er stort og imposant med en forgyldt Kristus på korset for enden. 
Den type kirkerum er flotte, men har også en vanskelig akustik, som gør, at 
tonerne flyder sammen. 
</p><p>
Lige omvendt er det med Lilleørs prædiken, som bliver holdt næsten uden 
manuskript. Den er på ingen måde højtidelig, men holdt i en jordnær og klar 
tone. Fokus er Judas’ forræderi og hans reaktion på, at Jesus har 
gennemskuet ham. »Det er vel ikke mig, Rabbi«, spørger han. Men hvorfor? 
Judas ved vel godt, at det er ham selv, som har forrådt Jesus. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/magasinet/feature/ECE2614807/spillet-om-byens-sjaele/">Spillet om byens sjæle</a></p><p>
Hele ugen har Lilleør spekuleret over teksten, der med en flot vending er så 
stærk, at »den næsten brænder hul i papiret«. Hun er kommet frem til, at 
Judas har troet, at han gjorde det rigtige ved at forråde Jesus. I bar 
selvretfærdighed har han ’glemt’ sit forræderi. 
</p><p>
Ved at gøre Judas’ handling forståelig og menneskelig lader Lilleør menigheden 
spejle sig i Judas i stedet for at udpege ham som ond. Det er enkelt og 
raffineret på samme tid. Og det er vedkommende, fordi de færreste kan sige 
sig fri fra at have oplevet den selvretfærdige vrede, som kan få én til at 
ophæve normal etik. 
</p><p>
Svaret på det hele er, at det i bund og grund ikke er op til os mennesker at 
skelne mellem godt og ondt, fordi kun Gud kan vurdere den slags. 
</p><p>
Forud for nadveren messer Lilleør, og det fungerer virkelig godt i det store 
rum. Vi spiser oblater og drikker vin til ihukommelse af Kristus og synger 
’Tunge, mørke natteskyer’, så vi for alvor kan føle, hvad der trækker sig 
sammen over os, »medens natten lider«. 
</p><p/><h3>
Den fælles familiehistorie 
</h3><p>
Medlemmer af menigheden i Emdrup Kirke kender for de flestes vedkommende 
hinanden godt. De har et særligt fællesskab med hinanden her, mærker man på 
den summende snak, når man træder ind i den ydmyge og forholdsvis moderne 53 
år gamle bygning ved Utterslev Mose. 
</p><div class="art-fakta article-box">
<h4 class="">
Gudstjeneste skærtorsdag i Emdrup Kirke v. Jóannis Fonsdal.</h4>
<div class="fakta-body" data-buildingblock="embedded_factboxlink">
<div class="clearfix m-top5 m-bottom5">
<img class="pol-rating-img" src="http://politiken.dk/graphics/ratings/3_hjerter_red.png" alt="Politiken synes"/>
</div>
<p>
Ihukommelse var temaet for Jóannis Fonsdals prædiken i Emdrup Kirke.
</p><p class=" bl-elem">
Anmelder: Dorte Hygum Sørensen
</p>
</div>
</div><p>
Og selv om klokken undtagelsesvis ikke slår til gudstjeneste – p.t. er der 
noget i vejen med den klokke – er menigheden parat på slaget 18.30, da 
sognepræst Jóannis Fonsdal byder velkommen.</p><p>
Mange af de omkring 50 tilstedeværende har faktisk allerede tilbragt nogle 
timer sammen. Forud for gudstjenestens fokus på Jesus’ indstiftelse af 
nadveren har en del af menighedens ældre, yngre og børnefamilier været 
fælles om at spise et måltid. 
</p><p>
Ligesom i så mange andre kirker finder man i Emdrup Kirke anledning til at 
spise sammen skærtorsdag, til ihukommelse af hvad der skete under det 
måltid, Jesus indtog med disciplene skærtorsdag. 
</p><p>
’Ihukommelse’ er et centralt ord i nadverteksten, og det er ordet, som Jóannis 
Fonsdal har valgt som tema for sin prædiken. Han siger det, og det står også 
på de to skærme, der ledsager alle gudstjenestens handlinger. Bibeltekster 
står skrevet på skærmene, meddelelse til forældre om mulighed for at lade 
børn lege i et særligt rum under præstens tale står på skærmene, og det 
samme gør både salmeteksterne og teksterne til taizé-sangene, som det varmt 
givende kor synger ved afslutningen af denne gudstjeneste. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/debat/ledere/ECE2616628/politiken-mener-kristne-skaber-selv-deres-kristendom/">Politiken mener: Kristne 
skaber selv deres kristendom</a></p><p>
Hele menighedens blikke er rettet op på skærmene under salmesang og under 
læsning af tekster. Det skal man lige vænne sig til som ny på stedet. Selv 
er jeg i aften blandt de få, der lader øjnene hvile på Salmebogens tekster, 
mens jeg nyder klangen af alle stemmerne omkring mig. 
</p><p>
Måske ville det være anderledes, hvis Emdrup Kirke var min kirke? I aften 
synes jeg, at salme- og bibeltekster bliver mere fjerne på en skærm. Som om 
der nok sanses udad, men ikke så dybt indad, hvilket for mig også er del af 
det at gå i kirke. 
</p><p>
For nogle år siden hørte Emdrup Kirke til dem, der kritiserede indførelsen af 
ritualer til vielse af homoseksuelle i folkekirken. Den er en del af det ni 
år gamle Evangelisk Luthersk Netværk og befinder sig if. Politikens oversigt 
over forskellige kirkers retninger »til højre for Indre Mission«. Det 
missionerende er tydeligvis en del af kirkens grundlag. 
</p><p class="art-ext-other">

</p><p/><h3>
Det fortabte jeg 
</h3><p>
Der står påskeliljer på alteret i det, der må beskrives som den egentlige 
grundtvigskirke i København. Ikke den voluminøst smukke Grundtvigs Kirke på 
Bispebjerg Bakke, men Vartov Kirke, der ligger gemt i gården på Vartov 
mellem Farvergade og Løngangstræde lige ved siden af Københavns Rådhus. 
</p><div class="art-fakta article-box">
<h4 class="">
Gudstjeneste skærtorsdag i Vartov Kirke v. Niels Grønkjær</h4>
<div class="fakta-body" data-buildingblock="embedded_factboxlink">
<div class="clearfix m-top5 m-bottom5">
<img class="pol-rating-img" src="http://politiken.dk/graphics/ratings/3_hjerter_red.png" alt="Politiken synes"/>
</div>
<p>
Interessante tanker om jegets fortabelse kunne ønske sig lidt mere kulør og 
glæde i Vartov Kirke.
</p><p class=" bl-elem">
Anmelder: Emil Bergløv
</p>
</div>
</div><p>
Her prædikede N.F.S. Grundtvig for fulde huse i årene 1839-72, og her spøger 
han endnu, i hvert fald i salmevalget. Fire ud af de seks salmer er 
Grundtvig. Den flotteste står Kingo nu for. 180 i Salmebogen, ‘Hører til, I 
høje Himle’ med versene »Syng, min sjæl, og lad dig høre!/ Der er glæde i 
din gråd«.</p><p>
Niels Grønkjær, der er præst i Vartov, er ifølge Politikens egen kirkeguide i 
torsdagens avis »reflekteret, filosofisk og humoristisk«. Det var nu mest de 
to første punkter, han sled på i sin skærtorsdagsprædiken, der var bygget op 
over den tyske digter Gottfried Benns ‘Det fortabte jeg’. 
</p><p>
Ifølge præsten er der en »verdensfølelse« af fortabthed i digtet, som måske 
eksisterer endnu. Vi har ikke længere nogen fast midte at læne os mod, som 
samfund. Måske er vi i dag fortabte på en anden måde, end da Benn udgav sit 
digt i 1941 under Anden Verdenskrig, men fortabte, det kan vi godt regne 
med, at vi er. 
</p><p>
»Jeget er ved at fæste sig i sig selv. Jegets fortabelse er i sig selv«, sagde 
præsten i en prædiken, der var mere intellektuel end forførende og mere 
fingerløftende end vittig. 
</p><p>
For en ateist, for jeg er ikke religiøst anlagt, er der mange fornuftige ting 
at hente i Vartov sådan en klar torsdag formiddag. Fra prædikestolen nævner 
præsten som fællesnævnere i religionen blandt andet tålmod, kærlighed, 
troskab og evnen til at tilgive. Men i sin søgen efter et svar på det hele 
kommer religionen til at virke som filosofiens angste lillebror, der ikke 
ser disse egenskaber som basale menneskelige egenskaber og udfaldet af god 
opdragelse, men som noget vi har brug for frelser til at minde os om. 
</p><p>
Pointen om ikke at fortabe sig i sig selv er sympatisk og tankevækkende, men i 
filosofiens univers eksisterer de samme spørgsmål, bare uden kirkens forsøg 
på et endegyldigt svar, der lige så godt kunne hedde Michael Laudrup eller 
Inger Christensen som Jesus Kristus. I dag gav de skrøbelige blomster på 
alteret mig en større religiøs følelse end den samlede tekst. 
</p><p/><h3>
Guds lam udlagt 
</h3><p>
Dagens tekst er en slags tretrinsraket, der lægger op til at forklare, hvordan 
den voldsomme historie om jødernes første påske i Egypterland via Paulus’ 
pædagogiske mellemkomst kan forbindes med Jesu indstiftelse af Nadveren. 
</p><p>
Det burde være gefundenes fressen for Claus Oldenburg, der ifølge Politikens 
oversigt over folkekirkelige tilbud i København prædiker »reflekteret, uden 
belæringer, men med skæve vinkler og ærinde til den moderne tid«. 
</p><div class="art-fakta article-box">
<h4 class="">
Højmesse skærtorsdag i Garnisons Kirke v. Claus Oldenburg.</h4>
<div class="fakta-body" data-buildingblock="embedded_factboxlink">
<div class="clearfix m-top5 m-bottom5">
<img class="pol-rating-img" src="http://politiken.dk/graphics/ratings/4_hjerter_red.png" alt="Politiken synes"/>
</div>
<p>
Garnisons Kirke gav en forelæsning over begrebet erstatningsoffer.
</p><p class=" bl-elem">
Anmelder: Kim Skotte 
</p>
</div>
</div><p>
Højmessen er enkelt og smagfuldt sat i scene med præludium af Bach og 
Frescobaldis ’Toccata per l’elevazione’ som postludium. Organist Hans 
Westenholz og koret leverer ren vare uden snurrepiberier, og det er stilen 
fra indgang til udgang i den mere end 300 år gamle korsformede kirke 
bygget til hærens personel.</p><p>
Kingo dominerer logisk nok salmevalget, og fjernt skulle det falde mig at 
beklage dét. At få lov at synge »hyklevand« og rime »rosenblod« på 
»purpurflod« er alt i alt nok.
</p><p>
Oldenburgs prædiken er en reflekteret gennemgang af offerbegrebets 
kulturhistorie. Det detaljerede offerritual, som Gud bød Moses og Aron 
følge, hvis de ville undgå besøg af Dødsenglen, afspejler en tid, hvor alle 
religioner ofrede dyr og ikke sjældent mennesker. 
</p><p>
Det jødiske ord for påske, <i>pesach</i>, betyder forbigang. At 
undgå besøg af en farlig og krævende Gud var dengang en vigtig del af 
gudsdyrkelsen, forklarer Oldenburg med hjælp fra Thomas Mann. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/ECE2614525/hver-enkel-kan-vaelge-til-og-fra-i-folkekirkens-store-supermarked/">Hver enkel kan vælge til og 
fra i folkekirkens store supermarked</a></p><p>
Nadveren er en fornyelse af det gamle offer, hvor Gud nu en gang for alle 
ofrer sit lam. Et heloffer, forklarer præsten. Det sidste afgørende 
blodoffer, som gør alle senere ofringer overflødige og sender det kristne 
menneske ud på en rejse mod en stadig mere civiliseret omgangsform med 
guddommen. 
</p><p>
Hvor de reformerte ifølge Oldenburg overlader det til den enkelte at vurdere 
nadverens bogstavelige eller symbolske karakter som erstatningsoffer, er 
folkekirken som »statsbærende« mere fast i kødet. Og således går vi 
statsbårne til alters. Ikke for at spise stegt lam, usyret brød og bitre 
urter, men for at drikke rosenblod og tænke sit. 
</p><p class=" bl-elem">
Prædikenen er klar og ikke let at skelne fra en lidt tør forelæsning. Er man 
til bare en lille smule halleluja, inderlighed eller iltert engagement, er 
Garnisons Kirke ikke stedet. En bemærkning om ikke at hidse sig unødigt op 
over omskæring som erstatningsoffer, må gå for ærindet til den moderne tid. 
</p>	
</div>

</div></body></html>
