---
layout:     post
title: 	    "Forskere løser gåden om de sjældne iltmolekyler i Universet"
post_author:	    Jens Ramskov
post_date:	    Thu, 07 May 2015 11:50:22 +0000
post_site:	    ing.dk 
post_link:	    http://ing.dk/artikel/forskere-loeser-gaaden-om-de-sjaeldne-iltmolekyler-i-universet-175919
---
<html><body><div><section class="body">
			<p>Paul Goldsmith fra Nasa’s Jet Propulsion Laboratory i Californien har gennem 25 år ledt efter molekylær ilt (hvor iltmolekylet ikke er bundet til andre molekyler) i Universet. Det lykkedes endelig i 2010, da han med hjælp af det europæiske Herschel-rumteleskop i 2010 fandt iltmolekyler i Orion-stjernetågen.</p>
			
			<p>Men langt færre end forventet.</p>
			<p><figure class="plugin right zoomable"><img data-original-image="http://ing.dk/sites/ing/files/sn-oxygen.jpg" src="http://ing.dk/sites/ing/files/styles/w1120_media_right/public/sn-oxygen.jpg?itok=SZFbv35l" alt=""/><figcaption> Oriontågen indeholder en sjælden kemisk forbindelse: Molekylært ilt. Nu ved forskerne, hvorfor dette molekyle stort set ikke skal forventes at findes mange andre steder. (Foto: Nasa, ESA, Hubble Space Telescope) </figcaption></figure></p>
			<p>Den eneste andet sted, iltmolekyler er <a href="http://www.aanda.org/articles/aa/abs/2007/18/aa5500-06/aa5500-06.html">rapporteret</a> fundet, er i rho Ophiuchi tågen med den svenske Odin satellit. Men denne opdagelse regnes ikke så sikker som Herschels observation.</p>
			<p>Hvorfor er der så umanerligt få iltmolekyler, og langt færre end teoretikernes modeller har forudsagt? Det har ikke kun undret Paul Goldsmith, men også mange andre astronomer.</p>
			<p>Nu har Jiao He fra Syracuse University i New York, USA opklaret dette mysterium sammen med fire kolleger.</p>
			<p><aside class="plugin right box">
			  <br/>
			<strong>De almindelige grundstoffer</strong></aside></p>
			<p><strong>I Mælkevejen</strong> og Universet som helhed er oxygen det tredjemest almindelige atom, men dog samlet set en lilleput i forhold til hydrogen og helium. Der er 71 gange så megen masse i hydrogen og 22 gange så megen masse i helium i Mælkevejen som i oxygen.</p>
			<p><strong>På Jorden</strong> er situationen anderledes. 47 pct. af Jordens masse er oxygen, silicium er på andenpladsen med 28 pct. efterfulgt af aluminium med 8 pct.<br/>
			</p>
			<p>I en artikel i <a href="http://iopscience.iop.org/0004-637X/801/2/120">Astrophysical Journal</a> har He og Co. beregnet bindingsenergien for atomart ilt til interstellare støvkorn af henholdsvis is og silikat.</p>
			<p>De fandt, at bindingsenergien på respektive 0,14 elektronvolt og 0,16 elektronvolt var dobbelt så stor, som andre forskere havde beregnet flere årtier tidligere.</p>
			<p>Det er nok til, at støvkornene kan holde fast i iltatomerne, som derved ikke får en chance for at finde sammen to og to og blive til molekyler.</p>
			<p>Når der er fundet et meget begrænset antal iltmolekyer i Orion-tågen kan det skyldes, at en chokbølge har løsrevet dem fra støvkornenene, mener forskerne.</p>
			<p>Så længe iltatomerne er alene, kan de indgå forbindelse med brint og danne vand på isform.</p>
			<p>Paul Goldsmith siger til <a href="http://news.sciencemag.org/chemistry/2015/05/why-there-so-little-breathable-oxygen-space?rss=1">Science</a>, at han måske har været på vildspor ved at bruge så mange år på at lede efter molekylært ilt i Universet.</p>
			<p>»Men med de nye laboratoriedata og Herschels observationer kan vi i det mindste sige, at vi nu har en forklaring,« siger han.</p>
			<p>På Jorden kan vi i dag takke træer, planter og fotosynteprocessen for, at atmosfæren indeholder iltmolekyler.</p>
			<p>Hvordan ilt oprindeligt er tilført Jordens atmosfære, har Donald Canfield fra Syddansk Universitet bl.a. analyseret og udviklet teorier for.</p>
			
		</section>
		  </div></body></html>
