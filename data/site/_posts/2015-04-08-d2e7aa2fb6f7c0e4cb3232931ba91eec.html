---
layout:     post
title: 	    "Bayern slider sig i pokalsemifinalen efter straffespark"
post_author:	    
post_date:	    Wed, 08 Apr 2015 23:30:51 +0200
post_site:	    politiken.dk 
post_link:	    http://politiken.dk/sport/fodbold/ECE2620666/bayern-slider-sig-i-pokalsemifinalen-efter-straffespark/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>Bayern München er klar til semifinalen i den tyske pokalturnering, men der måtte straffespark til, inden den sydtyske storklub havde besejret velspillende Bayer Leverkusen.</p><p>De rutinerede Bayern-spillere lader sig ikke ryste så let, og alle fem udvalgte scorede da også sikkert fra 11-meter-pletten. Dermed blev det afgørende, at Josip Drmic kiksede Leverkusens første forsøg.</p><p>Det blev facit efter 120 minutters dramatik, hvor spillerne på de to hold ikke gav hinanden noget spillerum og sloges om hver eneste bold.</p><p>Kampen mellem nummer fire og nummer et i Bundesligaen blev en fuldstændig jævnbyrdig affære, hvor de to hold skiftedes til at have overtaget, mens publikum på BayArena bed negle.</p><p>Bayern Münchens Mario Götze fik alle tiders chance for at afgøre sagerne i det 98. minut, men manden, der afgjorde VM-finalen, sendte her bolden i sidenettet fra få meters afstand.</p><p>Så måtte de to hold i straffesparkskonkurrence, hvor tilbagevendte Thiago Alcantera scorede på kampens sidste spark til sejrscifrene 5-3.</p><p>Den store overraskelse i semifinalerne er dog Arminia Bielefeld fra 3. Bundesliga, der tidligere onsdag sendte formstærke Borussia Mönchengladbach ud.</p><p>Også her måtte der straffekonkurrence til efter 1-1 i den ordinære kamp og en målløs forlænget spilletid.</p><p>Bielefeld brændte et spark, men det betød ingenting, fordi favoritterne kiksede to gange fra pletten. Først var det brasilianeren Raffael, og på aftenens sidste spark missede Ibrahima Traore til publikums store jubel.</p><p>Det er det tredje bundesligahold, der bliver ekspederet ud af pokalturneringen på 3. ligaholdets hjemmebane, Bielefelder Alm. Først gik det ud over Hertha Berlin, og siden måtte også Werder Bremen give fortabt.</p><p>En stor triumf for Bielefelds træner, den tidligere landsholdsspiller Norbert Meier, der sideløbende med pokaltriumferne er i gang med at føre sit hold op i 2. Bundesliga.</p><p class=" bl-elem">De to sidste semifinalister er Wolfsburg og Dortmund.</p>	
</div>

</div></body></html>
