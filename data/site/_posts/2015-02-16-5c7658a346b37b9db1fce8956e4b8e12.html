---
layout:     post
title: 	    "Før Femern-vedtagelse: Færre tager bilen mellem Rødby og Puttgarden"
post_author:	    Martin Bernth
post_date:	    Mon, 16 Feb 2015 04:02:00 +0000
post_site:	    ing.dk 
post_link:	    http://ing.dk/artikel/foer-femern-vedtagelse-faerre-tager-bilen-mellem-roedby-og-puttgarden-174134
---
<html><body><div><section class="body"><p>Antallet af rejsende med færgerne mellem Rødby og Puttgarden har været for nedadgående i de seneste syv år. Hvert år siden 2007, hvor trafikken toppede, har Scandlines oplevet et fald i antallet af personbiler.</p>
			<p>I 2013 var antallet af biler ifølge rederiets egne tal i alt 1.538.667 – et fald på mere end 17 procent i forhold til 2007.</p>
			
			<p>Færgelinjen servicerer i dag for en stor del grænsehandlende danskere, der via et særtilbud kan komme over grænsen og retur samme dag for 299 kroner. I 2013 leverede den gruppe rejsende 532.379 personbiler til Rødby-Puttgarden, altså godt og vel en tredjedel af det samlede antal personbiler på ruten.<br/><figure class="plugin right zoomable"><img data-original-image="http://ing.dk/sites/ing/files/femern_illu.jpg" src="http://ing.dk/sites/ing/files/styles/w1120_media_right/public/femern_illu.jpg?itok=Vqu_95Tn" alt=""/></figure><br/><aside class="plugin right box"><br/><strong>Fokus på Femern</strong></aside></p>
			<p>I midten af februar fremsætter transportministeren lovforslag til den faste forbindelse ved Femern Bælt. Herefter kan byggeriet til 46 milliarder kr. gå i gang.</p>
			<p>Den 17,6 km lange sænketunnel er genstand for stærkt modstridende holdninger: Trafikforskere kan ikke blive enige om trafikprognoserne, økonomer skændes om tilbagebetalingstiden, og tyske miljøaktivister ønsker tunnelen langt væk.</p>
			<p>I en række artikler op til den politiske vedtagelse forsøger Ingeniøren at give et overblik over, hvad der er op og ned i sagen om Femernforbindelsen.<br/></p>
			<p>Antallet af fuldt betalende færgerejsende (499 kr. pr. vej) var således i 2013 omkring en million, hvilket er et fald for denne kategori siden 2007 på 220.000 biler og det laveste tal siden 1999.</p>
			<h2>Vigtigt tal for Femern-trafik</h2>
			<p>De fuldt betalende kunder hos Scandlines er afgørende for Femern-forbindelsens trafikprognose, da tunnelens overfartspris er reguleret efter færgernes høje sats fra 2007 på 65 euro (ca. 480 kr.). I hovedscenariet antages det, at færgeforbindelsen lukker og afgiver sin trafik til tunnelen.</p>
			<p>I prognosen, der er udarbejdet af de tyske konsulentfirmaer Intraplan og BVU, er det anvendte tal for personbiler i prognosens basisår (2011) opgjort til 1.564.000, som stemmer overens med Scandlines' tal. Prognosen for personbiler hviler således på, at tunnelen aftager både de ‘fuldt betalende’ kunder og de grænsehandlende.</p>
			
			<p>Femerns trafikprognose fremskriver ultimativt antallet af personbiler og busser på forbindelsen i 2047 til godt 4,7 millioner, blandt andet hjulpet på vej af et enormt trafikspring på 66 procent for personbilerne.</p>
			<h2>Femern: Historisk er trafikken stigende</h2>
			<p>Hos Femern A/S har det ikke inden deadline været muligt at indhente en egentlig kommentar til udviklingen, men firmaets pressetjeneste henviser til det analytiske materiale, der er lagt ud på hjemmesiden.</p>
			
			<p>Heraf fremgår det, at tunnelen bygges til at holde mindst 120 år ud i fremtiden, og samtidig påpeges det, at der historisk har været udsving i trafikken under høj- og lavkonjunkturer. Ifølge hjemmesiden er trafikmængden i korridoren steget årligt med 3,4 procent i gennemsnit de seneste 40 år.</p>
			<p>Set over en periode på 15 år er det samlede antal af personbiler i 2013 da også betragteligt højere end niveauet i 1998, hvor knap 936.000 bilister benyttede sig af overfarten.</p>
			<p>Den lov, der baner vej for tunnelen til Tyskland, ventes snart vedtaget af Folketinget.</p>
		</section></div></body></html>
