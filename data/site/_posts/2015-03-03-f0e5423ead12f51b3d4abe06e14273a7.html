---
layout:     post
title: 	    "Godt nyt for flittige tumper"
post_author:	    
post_date:	    Tue, 03 Mar 2015 17:25:18 +0100
post_site:	    politiken.dk 
post_link:	    http://politiken.dk/magasinet/feature/ECE2571861/godt-nyt-for-flittige-tumper/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Det siges, at Albert Einstein måtte gå ud af det strenge tyske gymnasium uden 
sin afgangseksamen. Skolens strenge disciplin og fokus på udenadslære 
passede ikke den unge Einstein godt. Da han siden som 16-årig tog til 
optagelsesprøve på Zürichs Polytekniske Højskole, bestod han med glans de 
matematisk-fysiske fag ved optagelsesprøven, men de humanistiske fag dumpede 
han. Alligevel blev han – heldigvis for eftertiden – lukket ind på skolen ad 
bagvejen af en professor, der var blevet så fascineret af hans blændende 
evner inden for matematik. 
</p><p>
Det var vanskeligt at finde frem til de bedst egnede studerende i slutningen 
af 1800-tallet. Og det er det tilsyneladende stadigvæk. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00917/EINSTEIN_917811" data-id="917811" data-imgtype="jpg" data-caption="Einstein havde det svært i gymnasiet. Siden gik det ham meget godt. Foto: AP Photo"/><p>
Karakterer er for tiden et hedt debatemne. Når det gælder gymnasiet, overvejer 
politikerne, om der skal indføres en minimumskarakter for de elever, der 
optages. Og på de videregående uddannelser er tendensen omvendt: Her er 
flere uddannelser i gang med at indføre andre måder at sortere i de kommende 
studerende end ud fra deres karakterer. 
</p><p>
Ifølge Nudansk Ordbog er ’karakter’ et ord, der betyder »den måde noget er 
på«. Men hvad kan karakterer i det hele taget bruges til? 
</p><p>
Ny forskning skaber debat om, hvorvidt karakterer, som vi kender dem i 
uddannelsessystemet, egentlig kan bruges til særlig meget, når det handler 
om at sige noget om »måden noget er på«, når det kommer til elever og 
studerende. I hvert fald siger de ikke nødvendigvis meget om elevernes 
intelligens. For i virkeligheden er de tal, vi behæfter elevers præstationer 
med fra 8. klasse og fremad, mere udtryk for nogle bestemte 
karakteregenskaber end intelligensen bag præstationen. 
</p><h3>
Personlige egenskaber er vigtige 
</h3><p>
»At du får høje karakterer, betyder ikke nødvendigvis, at du er intelligent. 
Og hvis du er intelligent, betyder det ikke nødvendigvis, at du dermed har 
scoret en billet til en gylden fremtid«, siger Arthur Poropat. 
</p><p>
Han er doktor i psykologi ved Griffith University i Australien og har netop 
afsluttet et forskningsprojekt, der har vakt international opsigt. Her har 
han sammenlignet, hvor meget bestemte personlige egenskaber betyder i 
forhold til intelligens, når det gælder elever og studerendes præstationer 
og bedømmelsen af dem. Forskningen viser, at personlige egenskaber som 
vedholdenhed og nysgerrighed påvirker, hvilke karakterer lærerne udstikker, 
langt mere end intelligens gør. 
</p><p>
»Statistikken, jeg har set på, viser, at elever med den mest optimale 
personlighed i forhold til læring gennemsnitligt fik en karakter højere end 
elever, der ikke har de egenskaber. Selv dem, der har den allerhøjeste 
intelligens, blev løftet en halv karakter, hvis de også havde de optimale 
personlighedstræk i forhold til læring. Med andre ord er det mindst lige så 
vigtigt, hvor godt forberedt en elev er på at arbejde med opgaven, og hvor 
fokuseret eleven arbejder, som hvor intelligent eleven dybest set er«, siger 
han. 
</p><h3>
Opskriften på succes 
</h3><p>
For dem, der kunne tænke sig at score høje karakterer, er den gode nyhed, at 
der er rigtig gode muligheder for at forbedre de personlige egenskaber, der 
får lærere til at udskrive gode karakterer. Faktisk er mulighederne for at 
ændre og udvikle personligheden meget større end for at forbedre sin 
intelligens. 
</p><div class="art-fakta article-box">
<header><h4 class="">
Gode råd</h4>
<h5>
Få høje karakterer</h5>
</header><div class="fakta-body" data-buildingblock="embedded_factboxlink">
<p><b>Hvis du skal score</b> høje karakterer, skal du:
</p><p><b>Være aktiv</b> i timerne, tage noter, række hånden op. 
</p><p><b>Have en positiv</b> indstilling og være i godt humør. 
</p><p><b>Udvise flid </b>og arbejdsomhed og fordybe dig fagligt. 
</p><p><b>Være villig</b> til at performe og sætte dig selv i centrum i timerne. 
</p><p><b>Huske, at</b> en karakter ikke gælder for evigt. Hvis du får en dårlig karakter, 
betyder det ikke, at du ikke kan finde ud af det. Du er under udvikling og 
kan godt forbedre den.
</p><p><i class=" bl-elem">Kilder: Tanja Miller, lektor Karen E. Andreasen, lektor Annette Rasmussen</i></p><p class=" bl-elem"/>
</div>
</div><p/><p/><p>
Ifølge Arthur Poropats forskning er det egenskaberne vedholdenhed, 
nysgerrighed, omgængelighed, følelsesmæssig stabilitet og udadvendthed, der 
især er afgørende for, om lærere og undervisere får indtryk af, at man 
præsterer godt. Især vedholdenhed og nysgerrighed er afgørende egenskaber 
for at få succes i uddannelsessystemet. 
</p><p>
Herhjemme har forskning vist lignende resultater. For eksempel konkluderer 
gymnasiepædagogen Tanja Miller i sin ph.d.-afhandling, at gymnasieelevers 
måde at være på betyder mindst lige så meget som deres faglighed, når der 
uddeles karakterer, ikke mindst de standpunktskarakterer, der gives løbende 
igennem skoleåret. 
</p><p>
»I mine interviews med eleverne om, hvordan de opfatter karakterer, giver de 
udtryk for, at de for længst har gennemskuet, at det i høj grad handler om 
deres måde at være elever på. Og det samme giver lærerne udtryk for. En 2. 
g-elev fortalte mig, hvad hun gjorde for at få gode karakterer, og hun 
sagde: Jeg smiler i hvert fald til alle lærerne på gangen. Min mor er 
sundhedsplejerske, og hun siger, at ingen kan stå for et smil. Og det har 
hun måske en meget god pointe i – selv om et smil jo ikke er nok i sig selv. 
Årskarakterer er udtryk for lærerens vurdering af, hvor læreren synes, 
eleven er henne fagligt. Men i det ligger også mange andre ting end 
faglighed. Det handler jo om, hvad læreren synes«, siger Tanja Miller. 
</p><p>
»Karaktergivning er ikke nogen højere videnskab. Det tror man måske, hvis man 
ikke selv har prøvet at give karakterer, men det er det ikke. Og nej, det er 
ikke nogen specielt retfærdig måde at vurdere og sortere folk på. Vi kan se, 
at for eksempel introverte elever kommer til kort, fordi det virkelig kan 
være hård kost for dem at være aktive og udadvendte i timerne og vise, hvad 
de kan, i klassen. Vi kan også se, at det har en social slagside, fordi 
unge, som kommer fra ikke-uddannelsesvante miljøer, ikke kender til den 
måde, man helst skal opføre sig på for at få gode vurderinger. Karakterer 
siger helt klart mest om elevers personlige egenskaber som arbejdsmoral og 
flid og mindre om deres faglighed og intelligens«, siger Tanja Miller. 
</p><p>
For øjeblikket er flere videregående uddannelser i gang med at indføre 
alternative optagelsesformer med stor succes. På Syddansk Universitet har 
blandt andet lægeuddannelsen i mere end 10 år sendt ansøgere i kvote 2 
gennem test og optagelsessamtaler for at kunne vælge de bedst egnede til 
uddannelsen. Og selv om kvote 2-ansøgerne i gennemsnit har et lidt lavere 
karaktergennemsnit fra gymnasiet end deres medstuderende i kvote 1, der er 
blevet optaget udelukkende på baggrund af deres karaktersnit, har det vist 
sig, at kvote 2-studerende klarer sig lidt bedre gennem uddannelsen. 
</p><p>
Nu vil SDU have endnu flere igennem samtaler og test og mindre fokus på 
karaktererne, og universitetet har søgt Uddannelsesministeriet om lov til at 
ændre på optagelsessystemet, så alle studerende, der optages, fremover skal 
vurderes på andet end deres karakterer. 
</p><p>
Også regeringens Kvalitetsudvalg har anbefalet, at optagelsessystemet ændres, 
så andre parametre end karakterer bliver mere udbredt. Hvordan et nyt 
optagelsessystem skal se ud, skal uddannelsesministeren og 
uddannelsesinstitutionerne i de kommende måneder tale nærmere om. 
</p><h3>
Kloge klarer sig ikke altid godt 
</h3><p>
Både Arthur Poropats og anden forskning viser, at elever og studerende, der 
opfatter sig selv om intelligente, har tendens til at miste deres evne til 
med tiden at lave gode præstationer i forhold til folk, der ser sig selv om 
hårdtarbejdende og vedholdende, som bliver ved med at kæmpe hårdt for at nå 
bedre resultater. 
</p><div class="art-quote article-box">
<p class="quote"/>
<blockquote>
<p class="quote-txt">
Mennesker, der definerer sig selv om kloge, har tendens til at fokusere så 
meget på deres intelligens, at de glemmer, hvordan man lærer mere
</p>
<p class="sender">
Arthur Poropat, forsker i psykologi 
</p>
</blockquote>
</div><p/><p/><p>
»Mennesker, der definerer sig selv om kloge, har tendens til at fokusere så 
meget på deres intelligens, at de glemmer, hvordan man lærer mere. De 
fokuserer så meget på, at de er kloge, at de ikke laver fejl. Men for at 
lære godt skal du lave nogle fejl og lære af dine fejl. Folk, som er 
vedholdende og arbejdsomme, er oftere åbne for at begå nogle fejl undervejs 
og finde ud af nye ting, de ikke vidste før«, siger Arthur Poropat. 
</p><p>
Det er en problemstilling, som man kender til i Mensa, foreningen for de to 
procent mest intelligente mennesker. Selv om Mensas medlemmer kan 
dokumentere en høj IQ, er de langtfra alle sammen surfet gennem uddannelsessystemet 
på en bølge af tocifrede karakterer. Det fortæller foreningens 
bestyrelsesmedlem Nina Petersen. 
</p><p>
»Der er nogle højt intelligente mennesker, der ikke gennemfører en uddannelse. 
Jeg kender flere, som er gået igennem både folkeskolen og gymnasiet stort 
set uden at læse og arbejde for det. Nogle af dem begynder på tre-fire-fem 
videregående uddannelser uden at gennemføre nogen af dem, måske fordi der 
pludselig stilles større krav, og man bliver nødt til at dykke ned i sin 
viden på universitetet. Fordi man er intelligent, scorer man ikke 
nødvendigvis høje karakterer. Men alle vores medlemmer og andre højt 
begavede har potentialet til at gøre det, hvis de får den rette undervisning 
og støtte undervejs«. 
</p><p>
Den vigtigste lære af Arthur Poropats forskning er, at uddannelsessystemerne 
kan gøre mere for at få de optimale faglige resultater frem hos elever og 
studerende, siger han. 
</p><p>
»En af de vigtigste ting, vi kan udlede, er, at vi er nødt til at fokusere 
meget mere på, hvad de studerende gør, end hvad de præsterer. Intelligens er 
vigtigt, men det er bare ikke nær så vigtigt som den arbejdsindsats, folk 
lægger i deres arbejde, hvor gode de er til at styre deres arbejde, og også 
hvor nysgerrige og motiverede de er. Det er faktisk mere vigtigt end deres 
intelligens. Men især på universiteter er der en kultur for at fokusere på, 
hvor intelligente de studerende er, og at forsøge at måle det, i stedet for 
at vurdere og udvikle deres evner til at arbejde godt og fokuseret. Og måske 
udvælge dem ud fra det«. 
</p><p class=" bl-elem"><i class=" bl-elem">Publiceret 3. marts 2015</i></p>	
</div>
</div></body></html>
