---
layout:     post
title: 	    "Kamp mod krisen i Middelhavet: EU's chefer vil omfordele bådflygtningene"
post_author:	    
post_date:	    Wed, 13 May 2015 13:08:01 +0200
post_site:	    politiken.dk 
post_link:	    http://politiken.dk/udland/ECE2667619/kamp-mod-krisen-i-middelhavet-eus-chefer-vil-omfordele-baadflygtningene/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Modtagelsen af Middelhavets mange tusinde bådflygtninge og væbnet kamp mod de 
menneskesmuglere, der udnytter dem, udvikler sig nu til en af de største 
politiske bomber i Europa. 
</p><div class="art-quote article-box">
<p class="quote"/>
<blockquote>
<p class="quote-txt">
Problemet går ikke væk ved bare at ignorere det
</p>
<p class="sender">
Frans Timmermans, næstformand for EU-kommissionen 
</p>
</blockquote>
</div><p/><p>
Mens europæerne arbejder på en FN-resolution om militær aktion mod kriminelle 
smuglerorganisationer, har EU-kommissionen i dag fremlagt et stærkt 
kontroversielt forslag om obligatorisk fordeling af flygtninge og asylsøgere 
blandt unionens medlemslande. 
</p><p>
Alle 28 landes kommissærer vedtog her til formiddag forslaget, som formanden, 
Jean-Claude Juncker, personligt har lagt et stort stykke arbejde i. 
</p><p>
»Vi vil sætte handling bag ordene ansvar og solidaritet«, indledte næstformand 
for EU-kommissionen, Frans Timmermans, da kommissionen for kort tid siden 
fremlagde de nye planer for at imødekomme det, han beskriver som en 
»humanitær katastrofe«. 
</p><p>
»Problemet går ikke væk ved bare at ignorere det«, som han formulerede det, 
inden han med kommissærerne præsenterede en detaljeret politisk meddelelse 
med titlen 'En Europæisk Dagsorden for Migration'. 
</p><p>
»Det, der vil gøre situationen værre, er, hvis vi ikke gør noget. Alle de 
europæiske ledere holdt et minuts stilhed under topmødet i april for at 
mindes ofrene i Middelhavet. Hvis vi ikke følger op på det med konkret 
handling, så vil det gøre situationen værre for de mennesker, der er i nød. 
Og det vil ikke være tilfredsstillende for vores egne borgere, der kræver 
handling fra os«, sagde Timmermans. 
</p><h3>
Flådeoperation i Middelhavet under forberedelse 
</h3><p>
Ved hans side til pressemødet stod blandt andet EU’s udenrigschef, Federica 
Mogherini. 
</p><p>
»Nyheden er i dag er, at EU er klar til at tage ansvar. Endelig er svaret 
europæisk«, meddelte hun, da hun præsenterede planen, som i løbet af de 
kommende uger og måneder vil blive udmøntet i forskellige konkrete 
beslutninger og lovforslag. 
</p><p>
Mogherini er netop kommet tilbage til Europa efter flere dages diskussioner i 
FN's Sikkerhedsråd i New York, og hun vil i morgen informere alle 
Nato-landenes udenrigsministre under et møde i Tyrkiet om, hvordan EU's 
planer om en militær operation i Middelhavet skrider frem. 
</p><p>
Ifølge den europæiske udenrigschef vil det tage noget tid at få vedtaget en 
FN-resolution, men i mellemtiden vil europæiske ministre under et møde i 
Bruxelles på mandag tage de første forberende beslutninger om en 
flådeoperation mod menneskesmuglerne. 
</p><p><b class="ext-link">ANALYSE</b><a class="embeddedlink" href="http://politiken.dk/udland/int_europa/ECE2666949/analyse-danmark-staar-paa-sidelinjen-mens-europa-goer-klar-til-at-angribe-flygtningekrisen/">Danmark står på sidelinjen, mens Europa 
gør klar til at angribe flygtningekrisen</a></p><p>
»Jeg forventer, at ministrene på mandag kan tage de første beslutninger om for 
eksempel operationens hovedkvarter og kommandostruktur. Det vil gøre det 
muligt for de europæiske ledere at tage beslutningen om at iværksætte 
operationen under EU-topmødet i juni«, sagde Federica Mogherini. 
</p><h3>
Forslag om kvotesystem er kontroversielt 
</h3><p>
Især et forslag om en byrdefordeling af flygtninge og asylsøgere - der på 
grund af retsforbeholdet ikke vil omfatte Danmark - ventes at udløse en 
vanskelig og splittende debat mellem europæiske regeringer presset på 
hjemmebanen af indvandrerfjendtlige partier. 
</p><p>
For eksempel er briterne meget skeptiske, og Ungarns regeringsleder, Viktor 
Orban, har betegnet tanken om europæiske flygtningekvoter som »vanvittig«. 
</p><div class="art-quote article-box">
<p class="quote"/>
<blockquote>
<p class="quote-txt">
Ja, det er et udfordrende forslag. Ja, det vil skabe debat og kritik. Men det 
er ikke acceptabelt, at vi bliver ved med at tale om katastrofen i 
Middelhavet uden at finde en løsning på, hvad der skal ske med de mennesker 
her i Europa
</p>
<p class="sender">
Frans Timmermans, næstformand for EU-kommissionen 
</p>
</blockquote>
</div><p>
Men det har ikke afskrækket kommissærerne. </p><p>
»Vi bliver nødt til at gøre noget drastisk for at give mange flere flygtninge 
lovlig adgang til Europa. Hvis ikke vi åbner døren, kommer de bare ind ad 
vinduet«, siger en kilde tæt på Jean-Claude Juncker til Politiken. 
</p><p>
Alene i år har op mod 60.000 desperate mennesker ifølge FN's 
Flygtningehøjkommissariat, UNHCR, forsøgt at sejle til Sydeuropa i 
livsfarlige plimsollere - oftest fra det borgerkrigshærgede Libyens kyster. 
</p><p/><h3>
Over 1.800 er druknet undervejs 
</h3><p>
En særlig stor kæntringsulykke med omkring 800 døde fik i april EU til at 
indkalde et krisetopmøde. Her besluttede de europæiske ledere at tredoble 
grænsekontroloperationen Triton i Middelhavet samt at indlede forberedelser 
til militær aktion mod menneskesmuglerne. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/udland/ECE2637860/alt-der-kunne-gaa-galt-gik-galt-da-800-druknede-i-middelhavet-loerdag-nat/">Alt der kunne gå galt, gik 
galt, da 800 druknede i Middelhavet lørdag nat</a></p><p>
Derimod lykkedes det ikke at enes om nogen form for byrdefordeling, der kan 
lette presset på især Italien og Malta. Men den situation accepterer Juncker 
ikke. 
</p><p>
»Det virkelig farlige er, hvis vi ikke gør noget for at løse problemerne«, 
sagde kommissionsformanden forleden til den franske avis Le Monde. 
</p><h3 class="tvheader">Morten ? Morten om bådflygtninge: Skal vi smække døren i eller deles om ansvaret?</h3>
<div class="tvplayer">
<p class="tvplayer-container" data-tvarticle-id="2666809">

</p>
<p class="art-imgdesc clip-source">
Kilde: politiken.tv/ Klip Mathias Fjeldborg
</p>
</div><p/><p>
Han advarede de europæiske regeringer imod at »løbe efter vælgerne« i en 
offentlig debat, som i mange lande er fjendtlig over for større indvandring. 
</p><p>
Kommissionens nye meddelelse om migration forudser flere kontroversielle 
forslag i den kommende tid. 
</p><p>
Kort før pressemødet i dag, hvor planerne blev offentliggjort, understregede 
Jean-Claude Juncker dog i en flot produceret videomeddelelse, at det er 
nødvendigt, at EU indfører flygtningekvoter. 
</p><p>
Landene står over for en opgave, EU endnu ikke har formået at løfte med de 
nuværende regler, meddelte Juncker. 
</p><div class="art-quote article-box">
<p class="quote"/>
<blockquote>
<p class="quote-txt">
Vi har behov for at være mere solidariske med hinanden
</p>
<p class="sender">
Jean-Claude Juncker, formand for EU-kommissionen 
</p>
</blockquote>
</div><p>
»Som det er i dag er der nogle lande, som tager mange flere flygtninge end 
andre. Vi har behov for at være mere solidariske med hinanden«, sagde 
formanden til kameraet. </p><p>
Udmeldingen blev bakket op af Frans Timmermans til pressemødet kort tid efter: 
</p><p>
»Den største gave, vi kan give populisterne, er at tillade et sammenbrudt 
system at fortsætte«, sagde næstformanden med henvisning til de 
indvandrerdebatter, der foregår i de europæiske medlemslande. 
</p><p/><h3>
20.000 skal lukkes ind over to år 
</h3><p>
Allerede inden udgangen af denne måned vil kommissionen foreslå, at EU over de 
næste to år skal åbne dørene for 20.000 ekstra flygtninge fra lejre i lande 
uden for unionen, blev det i dag bekræftet af kommissionen. 
</p><p>
Det svarer til, hvad FN's flygtningehøjkommissariat UNHCR har bedt Europa om 
at håndtere. 
</p><p>
Disse flygtninge skal spredes mellem EU-landene efter en fordelingsnøgle, der 
tager hensyn til landenes bruttonationalprodukt, befolkningsstørrelse, 
ledighedsrate og antal flygtninge modtaget hidtil. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/udland/ECE2651434/graensevogterne-har-reddet-3000-baadflygtninge-i-middelhavet/">Grænsevogterne har reddet 
3.000 bådflygtninge i Middelhavet</a></p><p>
»Ja, det er et udfordrende forslag. Ja, det vil skabe debat og kritik. Men det 
er ikke acceptabelt, at vi bliver ved med at tale om katastrofen i 
Middelhavet uden at finde en løsning på, hvad der skal ske med de mennesker 
her i Europa«, sagde Frans Timmermans, da han præsenterede forslaget i dag. 
</p><p>
I den nye meddelelse går kommissionen endnu videre ved også at foreslå en 
omfordeling efter samme type fordelingsnøgle af de asylsøgere, der allerede 
er kommet til EU over Middelhavet. 
</p><p>
I første omgang som en midlertidig nødforanstaltning - men som »forløber for 
en blivende løsning«. 
</p><p>
Inden udgangen af 2015 vil kommissionen foreslå lovgivning om »et permanent 
system« med »obligatorisk og automatisk udløst omfordeling i EU af dem, der 
klart har brug for international beskyttelse, når massetilstrømning finder 
sted«. 
</p><p/><h3>
Danmark står udenfor forslaget 
</h3><p>
Forslaget vil udløse voldsom debat mellem medlemslandene. 
</p><p>
Mens Tyskland og Frankrig støtter en omfordeling, ventes især de østeuropæiske 
lande og Storbritannien at være meget imod. 
</p><p>
Briterne og irerne har undtagelser, men kan vælge at gå med - hvilket 
Storbritannien på forhånd har sagt klart nej til. 
</p><p>
Danmarks nuværende retsforbehold giver ingen mulighed for at deltage. Vi er 
derfor det eneste medlemsland, der under ingen omstændigheder kommer med i 
en eventuel europæisk byrdefordeling. 
</p><p><b class="ext-link">THORNING</b><a class="embeddedlink" href="http://politiken.dk/indland/politik/ECE2639204/thorning-vi-skal-ikke-bidrage-til-en-solidarisk-fordeling-af-flygtninge-i-europa/">Vi skal ikke bidrage til en solidarisk 
fordeling af flygtninge i Europa</a></p><p>
Og det bliver der ikke lavet om på, heller ikke hvis Danmark ændrer 
retsforbeholdet til en tilvalgsordning efter en folkeafstemning næste år, 
fastslår justitsminister Mette Frederiksen (S). 
</p><div class="art-quote article-box">
<p class="quote"/>
<blockquote>
<p class="quote-txt">
Den danske udlændingepolitik bliver fastlagt i Danmark. Det gør den nu, og det 
skal den også fremover
</p>
<p class="sender">
Justitsminister Mette Frederiksen (S) 
</p>
</blockquote>
</div><p>
»Den danske udlændingepolitik bliver fastlagt i Danmark. Det gør den nu, og 
det skal den også fremover. Den del af retsforbeholdet bliver der ikke 
ændret på. Danmark vil derfor ikke være omfattet, hvis de andre EU-lande 
beslutter at omfordele asylansøgere internt imellem sig«, sagde hun i et 
skriftligt svar til Politiken før præsentationen af kommissionens forslag. 
</p><p>
»På samme måde vil Danmark heller ikke være bundet af en mulig EU-ordning for 
modtagelse og fordeling af kvoteflygtninge, som befinder sig uden for EU. 
Fra dansk side ønsker vi heller ikke at deltage i en frivillig kvoteordning. 
Regeringen ønsker en fortsat selvstændig asylpolitik«, sagde Mette 
Frederiksen. 
</p><p>
Kommissionens næstformand, Frans Timmermans, bekræftede på pressemødet i dag, 
at Storbritannien og Irland kan stå uden for byrdefordelingen, hvis de vil - 
og at Danmark som udgangspunkt ikke er med. 
</p><p>
»Traktaten siger klart, at nogle medlemslande har særregler på dette område. 
Et land, der ikke behøver at deltage, er Danmark. Storbritannien og Irland 
kan gå med, hvis de vil. Jeg har ikke noget problem med at respektere disse 
bestemmelser«, sagde Timmerman, som dog fortsatte med en slet skjult 
opfordring: 
</p><p class=" bl-elem">
»Hvad de lande så vil gøre rent politisk, det er op til dem. Jeg håber, at vi 
vil se stor solidaritet på tværs af Europa«. 
</p>	
</div>

</div></body></html>
