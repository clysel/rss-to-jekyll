---
layout:     post
title: 	    "Dansker er fundet død i bunden af kløft i Colorado"
post_author:	    
post_date:	    Fri, 20 Feb 2015 19:53:10 +0100
post_site:	    politiken.dk 
post_link:	    http://politiken.dk/udland/ECE2556781/dansker-er-fundet-doed-i-bunden-af-kloeft-i-colorado/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
En dansker, der blev meldt savnet i USA for godt to uger siden, er fundet død 
i et bilvrag på bunden af en kløft i delstaten Colorado.
</p><p>
Det bekræfter hans familie over for dagens.dk.
</p><p>
»Jeg kan bekræfte, at det er Jin, der er fundet død i Red Mountain Pass«, 
siger Nicolaj Groth til netavisen.
</p><p>
26-årige Jin 'Benny' Junge havde været på ferie i USA med nogle venner, 
som han tog afsked med 31 januar i Los Angeles. Den 4. februar blev han 
meldt savnet af familien, der ikke kunne komme i kontakt med ham.
</p><p>
»For tre dage siden blev bilen lokaliseret med gps, og i går lykkedes det for 
politifolk fra Ouray County i Colorado at bjærge bilen, hvor Jin var 
omkommet«, siger Nicolaj Groth til dagens.dk.
</p><h3>
Bil lå nede i kløft
</h3><p>
Den hvide Cadillac Escalade blev fundet i bunden af en kløft ved siden af en 
vej, der fører igennem Red Mountain Pass.
</p><p>
Ifølge The Denver Post tog det redningsmandskabet flere dage at finde frem til 
den hvide bil, som var skjult i sneen.
</p><p>
Bilen lå mindst 125 meter nede i kløften, skriver amerikanske medier.
</p><p class=" bl-elem">
Familien forsøger nu at klarlægge omstændighederne omkring dødsfaldet, oplyser 
den til dagens.dk.
</p>	
</div>
</div></body></html>
