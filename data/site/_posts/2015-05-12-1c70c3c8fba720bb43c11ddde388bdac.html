---
layout:     post
title: 	    "Hvorfor rammer jordskælv igen Nepal og hvad nu?"
post_author:	    
post_date:	    Tue, 12 May 2015 19:10:12 +0200
post_site:	    politiken.dk 
post_link:	    http://politiken.dk/udland/ECE2666857/hvorfor-rammer-jordskaelv-igen-nepal-og-hvad-nu/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Kun 17 dage efter at et stort jordskælv lagde Nepal i grus og dræbte mere end 
8.000 personer, blev landet igen ramt af voldsomme rystelser i dag. 
</p><p>
Et jordskælv med epicenter i nærheden af Mount Everest og en kraft på 7,3 på 
Richterskalaen skabte nye ødelæggelser. Det er endnu svært at vurdere 
omfanget, men flere end 40 personer er meldt døde og flere end 1.129 
kvæstet. 
</p><h3>
Hvorfor rammes Nepal igen? 
</h3><p>
Nepal ligger i et område, der ofte rammes af jordskælv, men før nu har Nepal 
ikke siden 1934 haft et jordskælv på over 7 på skalaen. Når landet rammes 
med den store kraft to gange inden for kort tid, er der en sammenhæng: 
</p><p>
»Det jordskælv, der ramte Nepal i morges, er et efterskælv til det, der ramte 
for to uger siden. Det er et meget kraftigt efterskælv, men det er et 
efterskælv«, siger Tine B. Larsen, seniorforsker ved GEUS. 
</p><p><b class="ext-link">LÆS MERE</b><a class="embeddedlink" href="http://politiken.dk/udland/ECE2665963/endnu-et-voldsomt-jordskaelv-rammer-nepal/">Endnu et voldsomt jordskælv rammer 
Nepal</a></p><p>
Dybt under jordens overflade rykker den indiske kontinentalplade sig årligt 
4,5 centimeter ind i det asiatiske kontinent, og da kontinentet ikke kan 
flytte sig stille og roligt, kommer der en gang i mellem voldsomme brud og 
ryk. De spændinger skaber jordskælv: 
</p><p>
»Ved store jordskælv kommer der næsten altid efterskælv, fordi jorden har 
behov for at finjustere, fordi der stadig er for store spændinger til, at 
undergrunden kan holde til det, så den giver efter«, fortæller Tine B. 
Larsen, der forklarer, at de to jordskælv i Nepal kan ses som en 
»fortsættelse«. 
</p><p>
Derfor er det misvisende at tale om et epicenter. I stedet er det en stor zone 
af opsprætning og forskydning i undergrunden, og epicenteret kan ses som 
der, hvor jordskælvet starter. De to skælv i Nepal ligger på hver side af 
hovedstaden Kathmandu, og spændingerne har dermed bevæget sig under byen med 
2,5 millioner indbyggere. 
</p><p>
»Ved jordskælvet for 17 dage siden bevægede opsprætningen sig mod øst og 
tættere mod Kathmandu. Det nye efterskælv kom yderligere 30-50 kilometer mod 
øst, så det kunne tyde på, at det er en fortsættelse. Der har været noget 
styrke i undergrunden, der gjorde, at den ikke har bristet med det samme, 
men så har den taget et ryk mere nu«, fortæller Tine B. Larsen., der ikke 
kan forklare, hvorfor præcis Kathmandu heldigvis blev forbigået. 
</p><p class="art-ext-other">

</p><p/><p>
Efterskælvs karakter afhænger af den lokale geologi. Normalt kan de fortsætte 
i månedsvis og ved rigtig store jordskælv i årevis. I gennemsnit er det 
største efterskælv 1,2 mindre på Richterskalaen end hovedskælvet, men der 
forekommer større efterskælv. Som tommelfingerregel bliver efterskælvene 
mindre som tiden går, og der bliver færre af dem. Man siger, at skælvet er 
slut, når rystelserne er tilbage på niveau som før jordskælvet. 
</p><p>
Alligevel er efterskælvene ikke noget, man kan forberede sig på, fordi man 
ikke kender svaghederne i undergrunden. 
</p><h3>
Hvilke konsekvenser har jordskælvet i et land, der allerede er ramt? 
</h3><p>
Der er både gode og dårlige ting ved, at jordskælvet rammer kort efter et 
andet jordskælv. For mange Nepalesere er det en dobbelt tragedie, forklarer 
Jonas Keiding Lindholm, vicegeneralsekretær i Red Barnet: 
</p><p>
»For en del mennesker, hvor huset ikke røg første gang, så røg det nu«. 
</p><p>
På den anden side kan han fortælle, at jordskælvet i morges ikke har ramt så 
hårdt som det første for 17 dage siden, selvom det er næsten lige så stort 
og lå lige så tæt på Kathmandu. Hvorfor er det endnu svært at vurdere. 
</p><p>
Da jordskælvet ramte første gang, efterlod det husene i tre forskellige 
tilstande: Som før, i ruiner, eller med revner i fundamentet. Bygninger med 
revner i fundamentet har haft større sandsynlighed for at falde sammen, mens 
de huse der lå i ruiner selvsagt ikke kan falde sammen to gange. 
</p><p>
Nepalsernes psyke kan til gengæld rammes flere gange: 
</p><p>
»Det bliver et varigt traume, fordi man ikke ved, om man overhovedet tør 
opholde sig indenfor«, siger Jonas Keiding Lindholm. 
</p><p><b class="ext-link">NYT JORDSKÆLV I NEPAL:</b><a class="embeddedlink" href="http://politiken.dk/udland/ECE2666173/nyt-jordskaelv-i-nepal-folk-var-lige-begyndt-at-flytte-ind-i-deres-huse-igen/">Folk var lige begyndt 
at flytte ind i deres huse igen</a></p><p>
Samtidig står Nepal over for monsunsæsonen, og mange mangler nu tag over 
hovedet. 
</p><p>
På den positive side har man allerede mobiliseret nødhjælp efter det første 
jordskælv og kan reagere meget hurtigere end før. En stor del af de 
redningshold, der har eftersøgt folk i ruinerne, er godt nok taget hjem i 
sidste weekend, men der er stadig flere eksperter og nødhjælpsarbejdere i 
landet, der hurtigt kan bistå nepaleserne. 
</p><p class=" bl-elem">
For nepaleserne er hverdagen dog kommet et skælv længere væk. Folk var begyndt 
at flytte ind igen, skole og hospitaler var blevet godkendt, så de kunne 
bruges igen, og undervisningsministeriet var klar til at starte 
undervisningen igen. Alt det blev rystet ind i kaos igen. 
</p>	
</div>

</div></body></html>
