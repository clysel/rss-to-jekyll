---
layout:     post
title: 	    "Tv-serier formerer sig - fra Sam's Bar til Breaking Bad"
post_author:	    
post_date:	    Mon, 16 Feb 2015 20:32:06 +0100
post_site:	    politiken.dk 
post_link:	    http://politiken.dk/kultur/filmogtv/ECE2548599/tv-serier-formerer-sig---fra-sams-bar-til-breaking-bad/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Normalt er enden på historien faktisk lig med slutningen. Men ikke altid. For 
hvis nu fortællingen var så tilpas god og dens figurers fulde potentiale 
endnu ikke narrativt indløst, ja, så kunne man da godt tage en runde til, 
eventuelt under en anden overskrift. 
</p><p>
Det er filosofien bag fænomenet spin-off, som helt banalt går ud på, at man 
tager noget fra en serie eller en film og lader det indgå i en ny serie 
eller en ny film. 
</p><p>
Som hvis man havde fulgt Daniel Skjern fra ’Matador’ til Paris og skildret 
hans karriere med stoffer og sting eller var draget med Tue og Rikke fra 
’Huset på Christianshavn’ til deres ny residens i et socialdemokratisk 
forstadsbyggeri under overskriften ’I ro og cand.mag.’. 
</p><p><b class="ext-link">LÆS ANMELDELSE </b><a class="embeddedlink" href="http://politiken.dk/kultur/filmogtv/tvanmeldelser/ECE2548426/serien-om-skruppelloese-saul-er-en-lovende-udbygning-af-breaking-bad/">Serien om skruppelløse Saul 
er en lovende udbygning af Breaking Bad</a></p><p>
Her i Danmark er sådan noget imidlertid ikke udbredt. Det vist nok eneste 
hidtidige eksempel er Anders Refns spillefilmdebut ’Strømer’ fra 1976, hvis 
hovedperson genopstod i den første moderne danske tv-serie, ’En gang 
strømer’ fra 1987. Og om nogle måneder kommer serien ’Hjørdis’, der er skabt 
i slipstrømmen på den roste drama-komedie-serie ’Rita’. 
</p><h3>
Let ældet tv-vin på andre flasker 
</h3><p>
I USA er de til gengæld de rene mestre i disciplinen. Den første gang, man 
udførte øvelsen med at hælde let ældet tv-vin på andre flasker, var i 1941, 
hvor bifiguren Throckmorten P. Gildersleeve fra komedieudsendelsen ’Fibber 
McGee and Molly’ fik sit eget show, ’The Great Gildersleeve’, der kørte med 
stor succes frem til 1957. 
</p><p>
Det vel nok mest succesrige eksempel på en spin-off må siges at være serien om 
den tegnede dysfunktionelle familie ’The Simpsons’, der kører på 26. sæson. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/filmogtv/ECE2498377/redaktoer-om-tv-aaret-kvinderne-koerer-med-klatten/">Redaktør om TV-året: Kvinderne 
kører med klatten</a></p><p>
Den startede som en del af ’The Tracey Ullman Show’ i slutningen af 1980’erne. 
I dag er den ikke alene verdens længst kørende situationskomedie og 
tegneserie; fortællingen om Marge, Homer og ungerne i Springfield er også 
den primetime-fiktionsserie, der har haft den længste periode på skærmen. 
</p><p>
Den har for længst overskygget sit ophav, som stort set ingen – bortset fra de 
mest hårdkogte Simpson-fans – kan huske længere. 
</p><h3>
Komedie fra Korea 
</h3><p>
En af de serier, der virkelig har været bud efter, er ’M*A*S*H’, der i sig 
selv opnåede en lang levetid med 11 sæsoner og 256 episoder. Efter at 
karaktererne var rejst hjem fra Korea, fik nogle af dem imidlertid nyt liv i 
fortsættelsen ’AfterMASH’, hvor de stødte ind i hinanden på et nedslidt 
hospital i USA. 
</p><div class="art-fakta article-box">
<h4 class="">
Fakta </h4>
<h5>
Andre spin-offs </h5>
<div class="fakta-body" data-buildingblock="embedded_factboxlink">
<p><b>Angel.</b> 1997-2003 slog den unge vampyrdræber Buffy sine folder på 
tv-skærmene, i sig selv et spin-off af en film med samme navn fra 1992. 
Hovedpersonen fik et forhold til en vampyr, Angel, og søreme om ikke han fik 
sin egen serie, der kørte i 5 sæsoner.
</p><p><b>Joey.</b> Den ikke voldsomt begavede, men til gengæld uhyre seksuelt aktive 
skuespiller Joey Tribbiani var en del af menageriet i 'Venner'. Og hvad var 
mere logisk end at lade ham fortsætte sin skuespillerkarriere i Hollywood og 
lade det være udgangspunktet for en serie. 46 episoder blev det til.
</p><p class=" bl-elem"><b>Mork og Mindy. </b>Robin Williams, den nu afdøde komiker, medvirkede i et 
afsnit af retroserien 'Happy Days'. Produceren blev så imponeret over ham, 
at han lod en ny serie opstå på baggrund af et eneste afsnits gæsteoptræden. 
Den fik 4 sæsoner.
</p>
</div>
</div><p>
Spasmageren ’Trapper’ McIntyre, der kørte parløb med Alan Aldas ’Hawkeye’ 
Pierce i de 3 første sæsoner, fik også en ny chance med serien ’Trapper 
John, MD’, der handler om hans tilværelse længe efter skærmydslerne i 
Koreakrigen – som chefkirurg på et sygehus i Los Angeles. Den kørte i 7 
sæsoner.</p><p>
Også det bebrillede faktotum Walter ’Radar’ O’Reilly fik sin egen serie. 
Eller, det vil sige: Der blev lavet en pilotepisode. Men da ingen 
tv-stationer ønskede at købe den, blev den dermed verdens korteste spin-off. 
</p><h3>
Krøllede sæbeopera-parodi 
</h3><p>
De lidt ældre danske tv-seere kan huske den løbske og krøllede 
sæbeopera-parodi ’Skum’, hvor familierne Tate og Campbell, som søstrene 
Jessica og Mary har giftet sig ind i, trækkes med utroskab, vanartet afkom 
og alle hånde kalamiteter. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/kultur/medier/ECE1951678/teenagevampyrer-og-pubertetsvarulve-suger-blod-i-ambitioes-horrorserie/">Teenagevampyrer og 
pubertetsvarulve suger blod i ambitiøs horrorserie</a></p><p>
Da det var blevet så tilpas gakket, at ingen fortsættelse længere gav mening, 
valgte man at forlænge universet ved at give den sarkastiske sorte butler 
Benson, spillet af Robert Guillaume, sin egen serie, og den opnåede en sådan 
popularitet, at den holdt i 7 sæsoner, fra 1979 og frem til 1986, på 
ABC-netværket – og i en af de tidligere sæsoner gav den såmænd tv-debut til 
en ung Jerry Seinfeld, inden han blev hovedperson i sin egen legendariske 
føljeton, der sjovt nok aldrig fik nogen egentlig spin-off, sin enorme 
succes til trods. 
</p><h3>
Fra Boston til Seattle 
</h3><p>
En af de mest succesrige omplantninger af en biperson er den, der blev 
psykiateren dr. Frasier Crane, spillet af Kelsey Grammer, til del. 
</p><p>
Da han trådte ind på scenen i serien ’Sams Bar’ i første afsnit af tredje 
sæson, lå det ikke i kortene, at han siden skulle blive omdrejningspunktet 
for et helt fiktivt persongalleri i byen Seattle. For ’Sams Bar’ udspiller 
sig i Boston. 
</p><p>
Men producenterne bag serien var så begejstrede for Grammers indsats, at de 
fik hans karakter forfremmet til en fast person, og da den serie så var 
forbi, lod man ham vende hjem til sin fødeby, flytte ind hos sin gamle far, 
og så havde man serien ’Frasier’, der fra 1993 til 2004 var blandt verdens 
absolut mest påskønnede komedieserier og blev dynget til med priser. 
</p><p><span class="img-contimg-fl-left"><img class="image inlineLightBox" src="http://multimedia.pol.dk/archive/00913/Better_Call_Saul__N_913788k.jpg" alt="" border="0"/><span class="caption"><span class="f-img-caption">Saul 
</span>Goodman (Bob Odenkirk) hedder egentlig Jimmy McGill, men har taget navnet Saul Goodman for at trække kunder til sin advokatforretning. Men som serien 'Better Call Saul' skrider frem, viser det sig, at hans moral langtfra lever op til hans efternavn. Foto: AMC</span></span></p><h3>
Denise tager på college 
</h3><p>
Da den smukke lysebrune Lisa Bonet spillede rollen som familien Huxtables 
mellemste datter, Denise, fra 1985 til 1990, var hun feteret, attrået og 
populær i alle seersegmenter. Men fordi ’The Cosby Show’ faktisk lod sine 
karakterer udvikle sig, måtte hun forlade seriens univers i Brooklyn for at 
gå på college. Og det kunne man meget passende gøre til genstand for en ny 
serie. 
</p><p>
Den kom til at hedde ’A Different World’ og udspandt sig på et fiktivt sort 
universitet ved navn Hillmann College i sydstaten Virginia. Og i modsætning 
til ’The Cosby Show’, der aldrig beskæftigede sig med raceproblematik, 
tillod ’A Different World’ sig faktisk dette. Andre kontroversielle emner 
berørte den også, herunder aids. Som den første amerikanske 
mainstreamkomedie. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/filmogtv/ECE2488104/den-sorte-komiker-er-endelig-blevet-herre-i-eget-hus/">Den sorte komiker er endelig 
blevet herre i eget hus</a></p><p>
Lisa Bonet forsvandt imidlertid fra serien efter første sæson. Hendes ægteskab 
med rockmusikeren Lenny Kravitz og en rolle med nøgenscener i Alan Parkers 
film ’Angel Heart’ var trods alt ikke forenelig med tv-branchens krav om 
unge kvindelige hovedpersoners optræden. 
</p><h3>
Før og efter Morse 
</h3><p>
Ikke kun amerikanske komedieseriers universer er blevet udvidet, suppleret og 
strakt med spin-offs. Også populære europæiske krimiserier har måttet stå 
model til spekulation. Et af de måske mest heldige eksempler er serien om 
den gode kriminalbetjent Lewis. 
</p><p>
Oprindelig var han den operaelskende Oxford-detektiv <i>inspector</i> Morses 
forsagte og forsorne <i>side kick</i> i serien om denne. 
</p><p>
Men da chefen tjekkede ud efter for mange pints og flasker whisky, lod man 
assistenten overtage chefrollen efter at have udstyret ham med en sørgelig 
skæbne og en formørket periode samt en superkvik sergent, Hathaway, der 
intellektuelt var ham overlegen. 
</p><p>
Da Lewis og Hathaway så efter 30 episoder gik hver til sit – til henholdsvis 
pension og chefjob – fik nogen den idé at grave lidt i Morses fortid. Det 
kom der serien ’Endeavour’ ud af, og så kunne vi tv-seere få forklaringen 
på, at Morse trækker på det ene ben, hvorfor han drikker så skrækkeligt, 
hvorfor han ikke har nogen kone, og hvordan han egentlig kom til politiet, 
når nu han egentlig studerede klassisk filologi på det fine universitet i 
Oxford. 
</p><h3>
Tip-tap-tønde, så kan en ny begynde 
</h3><p>
Den britiske serie, der har trukket mest vand, for så vidt angår spin-offs, er 
’Dr. Who’. Ikke alene har serien kørt i en menneskealder, der er også 
skrevet bøger og lavet spillefilm, specialversioner og animationsudgaver med 
udgangspunkt i det sære science-fiction-univers. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/kultur/filmogtv/ECE2319489/skolelaereren-hjoerdis-fra-rita-faar-sin-egen-serie/">Skolelæreren Hjørdis fra 
'Rita' får sin egen serie</a></p><p class=" bl-elem">
Og det stopper ikke. ’Better Call Saul’ fra ’Breaking Bad’ bliver med 
statsgaranti ikke den sidste fiktive figur, der får enten forhistorie eller 
eftermæle fortalt på skærm eller lærred. For som man siger: Snip-snap-snude, 
så er den historie ude – og tip-tap-tønde, så kan en ny begynde. 
</p>	
</div>
</div></body></html>
