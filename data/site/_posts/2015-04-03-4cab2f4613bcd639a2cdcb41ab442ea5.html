---
layout:     post
title: 	    "Økonomiredaktøren: Ryger kronekursen kan Nationalbanken gå konkurs"
post_author:	    
post_date:	    Fri, 03 Apr 2015 19:34:49 +0200
post_site:	    politiken.dk 
post_link:	    http://politiken.dk/oekonomi/oekommentarer/tageotkjaer/ECE2613390/oekonomiredaktoeren-ryger-kronekursen-kan-nationalbanken-gaa-konkurs/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
For udenforstående kan det virke som om, det største pres på kronen i retning 
af en styrkelse i forhold til euroen er ovre. 
</p><p>
Men det er vanskeligt at vurdere. Og presset kan nemt vende tilbage enten i 
kraft af nye statsfinansielle rystelser i Sydeuropa, eller en kraftig 
svækkelse af euroen i forhold til f.eks. dollar i takt med at Den Europæiske 
Centralbank, ECB, ruller sit storstilede opkøbsprogram ud. 
</p><p>
Det sætter fokus på, hvor længe Danmarks Nationalbank kan modgå internationale 
og danske investorer, der vil sætte flere penge i danske værdipapirer - og 
dermed styrker kronen i forhold til euro. 
</p><p>
Svaret er, et det kan banken principielt uendeligt. For kampen består i at 
Nationalbanken sætter renten ned og køber euro på valutamarkedet. 
</p><p>
Hvor der nok vil være en bund under hvor negative renterne kan blive, er der 
principielt ingen grænser for eurokøbene på valutamarkedet. 
</p><h3>
Der er en række problemer med stor valutareserve 
</h3><p>
Det er helt modsat den situation, hvor kronen presses i retning af en 
svækkelse. Her er medicinen renteforhøjelse og opkøb af danske kroner på 
valutamarkedet. Det vil naturligvis stoppe, når valutareserven her er tømt. 
</p><p>
I den aktuelle situation stiger og stiger valutareserven. Det er blevet 
beskrevet som risikofrit, men det er en forenkling, der misser væsentlige 
pointer. 
</p><p>
Problemerne ved at have en monsterstor valutareserve, som den danske, har 
Jesper Rangvid, professor i finansiering ved Copenhagen Business School, 
belyst i den seneste udgave af tidsskriftet Finans/Invest. 
</p><p>
Rangvid peger på en række problemer med den 740 milliarder kroner store 
valutareserve, der svarer til ca. 40 procent af det danske 
bruttonationalprodukt. 
</p><div class="art-quote article-box">
<p class="quote"/>
<blockquote>
<p class="quote-txt">
</p><p class=" bl-elem">Nationalbanken kan gå konkurs, hvis det af en eller anden grund ikke lykkes at holde kronekursen i forhold ti euroen</p>

</blockquote>
</div><p>I 1980’erne og første halvdel af 1990’erne var valutareserven typisk 
omkring 50 mia. kr. Det viste sig at være problematisk lavt under en 
kronesvækkelse i 1992-1993 
</p><p>
Da udsvingene i forhold til euro blev indsnævret i anden halvdel af 1990’erne 
øgede Nationalbanken valutareserven til par hundrede milliarder, men i 
forbindelse med krisen i 2008 røg reserven ned på 104 milliarder kroner. 
</p><p>
Efter krisen blev reserven øget gradvist, så den siden 2010 ikke har været 
under 400 milliarder kroner - og er nu tæt på det dobbelte. 
</p><h3>
Første overvejelse 
</h3><p>
Første overvejelse er omkostningerne ved at have en stor valutareserve. Den 
placeres normalt som korte euroindskud i udenlandske banker eller 
ultralikvide euro-værdipapirer. 
</p><p>
Den andel, der placeres som korte euroindskud, giver ikke noget særligt højt 
afkast. Det kan ses som et tab, men omvendt er den korte danske rente i 
øjeblikket lavere end den korte eurorente, så i forhold til det tjener 
Nationalbanken lige nu på valutareserven. Det er atypisk, for den korte 
danske rente har historisk været højere end den korte eurorente. 
</p><h3>
Anden overvejelse 
</h3><p>
Næste overvejelse er, at Nationalbanken kan gå konkurs, hvis det af en eller 
anden grund ikke lykkes at holde kronekursen i forhold til euroen. 
</p><p>
Da Schweiz i februar i år opgav bindingen til euro, blev den styrket med 20 
procent i forhold til euro. 
</p><p>
Forestiller man sig en lignende styrkelse af kronen over for euro blot for 
forståelsens skyld, så vil Nationalbanken få et kurstab på valutareserven på 
omkring 150 milliarder kroner. 
</p><p>
Det er mange penge ikke mindst i betragtning af at bankens egenkapital kun er 
på ca. 63 milliarder kroner. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/dkoekonomi/ECE2548677/danmarks-pressede-krone-er-helt-alene-i-verden/">Danmarks pressede krone er 
helt alene i verden</a></p><p>
Var Nationalbanken en normal bank ville den være insolvent, men en centralbank 
kan undgå insolvens, fordi den kan rekapitaliseres ret enkelt. 
</p><p>
Den kan gøre det selv ved at udnytte den såkaldte møntningsgevinst ved at 
udvide pengebasen - trykke flere penge - og købe rentebærende aktiver for 
dem. En anden måde er, at staten rekapitaliserer centralbanken. 
</p><p>
På den måde kan man sige, at en centralbankkonkurs reelt kun er et teoretisk 
problem, men det vil selvsagt ikke øge troværdigheden omkring 
valutakurspolitikken og den finansielle stabilitet, hvis valutastrategien 
fører til, at Nationalbanken taber egenkapitalen. 
</p><h3>
Tredje overvejelse 
</h3><p>
En tredje overvejelse er, om der kan opstå så store problemer, at 
Nationalbanken kan få lyst til at opgive fastkurspolitikken i forhold til 
euro. Det er muligt. 
</p><p>
De negative renter herunder renten på bankernes indskud i Nationalbanken 
presser bankernes indtjening, så varer kronepresset ved længe, og bliver 
renterne meget negative, så presses bankerne i knæ. Kommer den finansielle 
stabilitet i fare, kan Nationalbanken blive tvunget til at vælge en anden 
valutakursstrategi. 
</p><p>
En sidste overvejelse er, at de negative renter også kan være med til at skabe 
en boligprisboble. Fast ejendoms prisfastsættes i høj grad ud fra ydelserne, 
og de er jo ultralave i øjeblikket. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/dkoekonomi/ECE2607162/risikoraad-de-roede-lamper-blinker-paa-boligmarkedet/">Risikoråd: De røde lamper 
blinker på boligmarkedet</a></p><p>
Men man må klart formode, at Nationalbanken bare vil se det som en 
krigsomkostning - ikke en årsag til at opgive fastkurspolitikken i forhold 
til euro. 
</p><h3>
Burde kronen styrkes? 
</h3><p>
Det helt store spørgsmål er derfor, om der er gode økonomiske argumenter for, 
at kronen bør styrkes i forhold til euroen. 
</p><p>
Det store danske betalingsbalanceoverskud samt ECB’s pengeudpumpning kan tale 
for, at euroen og kronen skal bevæge sig i hver sin retning. 
</p><p>
Men betalingsbalanceoverskuddet kan i høj grad tilskrives den lave danske 
vækst, samt at erhvervs-- og boliginvesteringerne set i procent af 
bruttonationalproduktet siden 1966 kun har været så lave som nu i 1981. 
</p><p>
Ser man på den danske inflation, så afviger den ikke væsentlig fra inflationen 
i euroområdet. Og når det gælder vækst, så har Danmark i en årrække været 
plaget af lavvækst ganske som eurolandene. 
</p><p class=" bl-elem">
Det spirende, men reelt svage danske opsving nu, taler på ingen måde for en 
kronestyrkelse i forhold til euroen. 
</p>	
</div>

</div></body></html>
