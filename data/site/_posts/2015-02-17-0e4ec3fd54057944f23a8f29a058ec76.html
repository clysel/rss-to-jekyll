---
layout:     post
title: 	    "Alternativets skattepolitik? Øhhh ..."
post_author:	    
post_date:	    Tue, 17 Feb 2015 12:11:09 +0100
post_site:	    politiken.dk 
post_link:	    http://politiken.dk/magasinet/feature/ECE2550010/alternativets-skattepolitik-oehhh-/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Danskerne får efter alt dømme et alternativ til de etablerede partier på 
stemmesedlen til årets folketingsvalg. Alternativet har samlet knap 19.000 
vælgererklæringer og er dermed kun omkring 1.000 underskrifter fra at blive 
opstillingsberettiget. For tiden kommer underskrifterne med en sådan hast, 
at partiet formentlig når i hus, selv om statsminister Helle 
Thorning-Schmidt (S) skulle finde på at udskrive valget i næste uge. 
</p><div class="art-fakta article-box">
<header><h4 class="">
Blå bog </h4>
<h5>
Uffe Elbæk</h5>
</header><div class="fakta-body" data-buildingblock="embedded_factboxlink">
<p><span class="img-contimg-fl-right"><img class="image inlineLightBox" src="http://multimedia.pol.dk/archive/00914/Uffe_Elb_k_pr_sente_914098w.jpg" alt="" border="0"/></span></p><p><b>Født </b><b>15. juni</b> 1954 (60 år) i Aarhus. 
</p><p><b>Stifter og politisk</b> leder af Alternativet. 
</p><p><b>Var kulturminister</b> for de radikale 2011-12. Blev løsgænger i 2013. 
</p><p class=" bl-elem"><b>Grundlægger af </b>og rektor for KaosPiloterne 1991-2006. 
</p>
</div>
</div><p/><p/><p>
Det betyder, at Alternativet kommer med i meningsmålingerne. Og at tv er 
forpligtet til at invitere Uffe Elbæk til partilederrunder side om side med 
Kristian Thulesen Dahl, Lars Løkke Rasmussen og de andre. På den måde vil 
danskerne høre alternative yndlingsord som cirkulær økonomi, 
fjerdesektorvirksomheder og bæredygtig vækst. De forvirrede, nysgerrige og 
imponerede vil så formentlig søge flere svar på Alternativets hjemmeside. 
Men det er ikke sikkert, at de finder dem. For Alternativet har ikke svar på 
det hele. 
</p><p>
Tag nu skattepolitikken. Alternativet fortæller åbent, at den ikke findes 
endnu, men at man kan hjælpe med at udvikle den. Al Alternativets politik er 
udviklet på politiske laboratorier, hvor alle kan møde op og byde ind. I 
tirsdags var der skattepolitisk laboratorium på Nørrebro. 
</p><p>
Der møder 25 mennesker op. De skriver deres navn på malertape med tusch og 
klistrer det hjemmegjorte navneskilt på tøjet. Kun halvdelen er medlemmer af 
Alternativet. Mange typer, mange aldersgrupper. Flest unge under 30 år. For 
eksempel 22-årige Camille Rousseau, der er under uddannelse som metalsmed og 
egentlig er medlem af Enhedslisten, men hun har været vild med Uffe Elbæk, 
siden han deltog i en paneldebat på hendes gymnasium, og hun er nysgerrig 
efter at lære hans nyeste projekt at kende. 
</p><p>
Morten Høgsbro Holm på 52 år er også mødt op på Nørrebro. Han er arkitekt og 
har aldrig været politisk aktiv før, men han mener, at Alternativet er det 
eneste parti, der tager »den store omstilling« alvorligt og ikke bare tror, 
at vi kan fortsætte med at hive ressourcer op af jorden i det uendelige. 
Derfor har han meldt sig ind i partiet. 
</p><p>
Laboratoriet starter med en leg. De 25 fremmødte bliver bedt om at rejse sig 
og finde en venstrehåndsmakker og først slippe grebet, når de har fundet en 
højrehåndsmakker. Det ender i kluddermor, hvor den 58-årige taxachauffør, 
som læser kinesisk, er viklet ind i den 39-årige modedesigner, som er 
spidskandidat og erhvervsordfører. Det er lidt akavet, men folk griner, og 
stemningen løsner op. 
</p><p>
Efter et kritisk oplæg om (manglende) selskabsskat fra en rådgiver fra 
Mellemfolkeligt Samvirke bliver de 25 deltagere udstyret med små hvide 
lapper papir, hvor de skal notere, hvilke elementer de synes skal indgå i 
Alternativets skattepolitik for virksomheder. Småsnakken spreder sig, men 
dagens ordstyrer tysser på dem og opfordrer til, at man tænker lidt selv. 
</p><p>
Efter et par minutter bliver de opdelt i grupper to og to. Og siden fire og 
fire. Det er som en videnstragt, får jeg at vide. Metoden skal skabe plads 
til både de introverte og ekstroverte, og de voksende grupper skal 
kondensere og forfine ideer, før de samles i plenum. I grupperne høres 
sætninger sætninger som: »Nu tænker jeg lige ud af boksen«, »diskurser er 
ret spændende her«, og »jeg kan sagtens se perspektiverne i det, du siger, 
men ...«. 
</p><p>
Efter et par timer samles de i plenum og bliver bedt om at klistre de hvide 
lapper op på endevæggen. Med gruppens hjælp begynder ordstyreren at dele de 
hvide lapper op i emner. Et emne bliver de enige om at kalde 
retorik/gennemsigtighed. På en lap står der »Italesættelse: Virksomheder er 
ikke onde«. 
</p><p>
Josephine Fock er partiets skatteordfører og en af ni spidskandidater til 
folketingsvalget, men på laboratoriet deltager den 49-årige jurist på lige 
fod med de andre. Hun er »totalt positivt overrasket« over, at 25 mennesker 
gider bruge 3 timer tirsdag aften på at diskutere selskabsskattepolitik. Hun 
forklarer, at det langtfra er alt, som også ender i partiprogrammet. For 
eksempel er en af deltagerne nærmest imod virksomheder. Det er Alternativet 
ikke. Kun de ideer, som passer på partiets værdisæt, kommer med i 
partiprogrammet. Og nogle af de hvide lapper skal nok komme med i 
partiprogrammet, som indtil nu rummer 58 konkrete forslag, som alle er 
udviklet på politiske laboratorier. 
</p><p>
»Der kom en idé om at lave en slags pendant til økologimærket for 
virksomheder. Et mærke, som virksomheder kan få, hvis de er åbne om deres 
skatteforhold, offentliggør medarbejdertilfredsundersøgelser og er åbne om 
ressourceforbrug. Det er en spændende tanke. Og hvis de lader sig Ø-mærke, 
kan de måske slippe billigere i skat. Det er en differentieringstanke, jeg 
heller ikke har tænkt på før«, fortæller Josephine Fock. 
</p><h3>
100 procent økologi senest i 2040 
</h3><p>
Et par dage efter det politiske laboratorium på Nørrebro stiller politisk 
leder Uffe Elbæk op til interview på Christiansborg. Vi har kontor ganske få 
meter fra hinanden, men har aldrig talt politik sammen før nu. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00914/2015-02-15_PS_914094" data-id="914094" data-imgtype="jpg" data-caption="Tegning: Roald Als"/><p>
Alternativet er med Uffe Elbæks ene løsgængermandat ikke just placeret midt på 
det politiske hovedspor, hvor de store nyhedsdagsordener stjæler den meste 
opmærksomhed. 
</p><p>
Ved at læse partiprogrammet kender jeg de konkrete forslag. Blandt andet at 
Alternativet vil omlægge dansk landbrug til 100 procent økologi senest i 
2040. At partiet vil have os til at spise mindre kød, hvorfor offentlige 
institutioner skal have en ugentlig kødfri dag. At partiet mener, at 
borgerne skal kunne få et beslutningsforslag prøvet i Folketinget, hvis de 
samler 50.000 underskrifter. Men partiet mangler politik på en række helt 
centrale områder, som enhver leder i de etablerede partier forventes at 
kunne forklare i detaljer om. I søvne. 
</p><p>
I Alternativet har den politiske ledelse mandat til at realisere partiets 
politik på de områder, hvor der endnu ikke er udviklet en politik. Vi tager 
en tur gennem i nogle af de mest centrale emner. 
</p><p><i class=" bl-elem">Uffe Elbæk, hvor meget må det offentlige forbrug vokse?</i></p><p>
»Jeg vil ikke låse mig fast på noget. Men vi tror ikke nødvendigvis, at vi 
skal have en større offentlig sektor end i dag«. 
</p><p><i class=" bl-elem">Hvor skal der så skæres?</i></p><p>
»Vi skal til at tænke på nogle helt andre typer samarbejdsrelationer. Der er 
en meget klassisk opdeling af privat, offentlig og frivillig sektor. Vores 
vurdering er, at ingen af sektorerne i sig selv kan løse de komplekse og 
globale udfordringer, vi står over for. Vi ser et vækstpotentiale i et 
samarbejde mellem de sektorer«. 
</p><p><i class=" bl-elem">Men er det realistisk at nye samarbejdsformer kan finansiere nulvækst i den 
offentlige sektors forbrug?</i></p><p>
»Det må vi tage i den konkrete situation. Jeg har stor respekt for økonomiske 
bundlinjer«. 
</p><p><i class=" bl-elem">Men hvis I ikke sparer så meget på nye samarbejdsformer, hvor vil I så 
skære?</i></p><p>
»Så vil vi skære der, hvor vi mener, at vi rammer mindst usolidarisk«. 
</p><h3>
»Det vil jeg gerne padle på«
</h3><p><i class=" bl-elem">Vil I afskaffe EU-forbeholdene?</i></p><p>
»Altså, det vil jeg gerne padle på, havde jeg nær sagt. Vi er for et 
forpligtende europæisk samarbejde«. 
</p><p><i class=" bl-elem">Det er et meget bredt svar på et konkret spørgsmål?</i></p><div class="art-quote article-box">
<p class="quote"/>
<blockquote>
<p class="quote-txt">
Ja, jeg tror på det europæiske projekt
</p>
<p class="sender">
Uffe Elbæk, politisk leder, Alternativet 
</p>
</blockquote>
</div><p/><p/><p>
»Ja, men jeg vil gerne uddybe det. Jeg tror, at de problemer, vi står over 
for, dem bliver vi nødt til at finde fælleseuropæiske løsninger på. 
Problemet er bare, at det har været den neoliberale økonomi, der har drevet 
værket i Danmark og Europa. Sparepolitik er ikke den rigtige til at drive 
værket i den økonomiske krisesituation, vi har været i siden 2008. 
Europaparlamentet er som Folketinget en ramme for demokratiske 
beslutningsprocesser, men så kan man være mere eller mindre enig i, hvem 
der har det politiske flertal i det givne politiske rum. Men ja, jeg tror på 
det europæiske projekt«. 
</p><p><i class=" bl-elem">Det betvivler jeg ikke, men jeg spurgte konkret om forbehold. Skal 
retsforbeholdet afskaffes?</i></p><p>
»Nu udtaler jeg mig på mine egne vegne, for det er ikke noget, som der står 
noget om i partiprogrammet. Men hvis det stod til mig, ja, så skulle vi«. 
</p><p><i class=" bl-elem">Hvad med euroforbeholdet?</i></p><p>
»Det også, ja«. 
</p><p><i class=" bl-elem">Og forsvarsforbeholdet?</i></p><p>
»Ja. Igen kommer det an på, hvilken forsvarspolitik vi skal drive, men jeg kan 
godt stå på mål for det her. Her dækker jeg ret godt spidskandidaternes 
politik. Vi er et klart EU-positivt parti, men vi er også kritiske over for 
EU’s sparepolitik og bureaukrati«. 
</p><p><i class=" bl-elem">Sidste år kom der 15.000 flygtninge til Danmark. Er det for mange?</i></p><p>
»Nej. Noget af det, jeg er mest kritisk over for, er det menneskesyn og den 
manglede solidaritet, som præger mange af de beslutninger, der træffes i 
Folketinget, og de udtalelser, der kommer«. 
</p><p><i class=" bl-elem">Skal vi tage imod dobbelt så mange flygtninge som i dag?</i></p><div class="art-quote article-box">
<p class="quote"/>
<blockquote>
<p class="quote-txt">
Jeg er helt sikker på, at vi godt kunne tage imod dobbelt så mange flygtninge 
som i dag, hvis vi som samfund sagde, at det var afgørende vigtigt
</p>
<p class="sender">
Uffe Elbæk, politisk leder, Alternativet 
</p>
</blockquote>
</div><p/><p/><p>
»Jeg er helt sikker på, at vi godt kunne tage imod dobbelt så mange flygtninge 
som i dag, hvis vi som samfund sagde, at det var afgørende vigtigt. Man 
kunne forestille sig at folde ansvaret mere effektivt og bæredygtigt ud. 
Danmark er et så rigt samfund, at vi i princippet godt kunne tage imod 
dobbelt så mange flygtninge«, siger Uffe Elbæk. 
</p><p>
Da jeg spørger, om kongehuset skal afskaffes, begynder Uffe Elbæk at grine. 
Her er partiet så splittet, at spørgsmålet er sparket til hjørne sammen med 
legalisering af cannabis og forbud mod købesex. 
</p><p>
Rundtomkring på Christiansborg levner de færreste Alternativet en kinamands 
chance for at blive valgt til Folketinget. Mange anerkender, at partiet 
rammer en melodi med mærkesagen om en ny politisk kultur som svar på den 
voksende politikerlede. Og Alternativet skal nok snuppe nogle proteststemmer 
fra særligt rød blok, men det bliver ikke mange, lyder den gængse analyse. 
Partiet er for mærkeligt, vælgersegmentet for elitært og for småt, så 
Alternativet kommer ikke i nærheden af spærregrænsens 2 procent, lyder 
vurderingen typisk fra begge sider af salen. 
</p><p>
Uffe Elbæk siger, at han ikke aner, om der er 2 procent derude, som kan se sig 
selv i Alternativets projekt. Men selv hvis det ikke skulle lykkedes at 
komme i Folketinget, fortsætter Alternativet. 
</p><p>
»Hvis vi ikke kommer ind, tager vi rådhusene om to år. Det er blevet et langt 
større projekt, end jeg troede, da vi startede for et år siden. Det er meget 
større end os, der startede det. Vi er en del af et opbrud. Det stopper ikke 
med os«. 
</p><p class=" bl-elem"><i class=" bl-elem">Publiceret 17. februar 2015</i></p>	
</div>
</div></body></html>
