---
layout:     post
title: 	    "Tynde anklager ruinerede Solhaven"
post_author:	    
post_date:	    Sat, 04 Apr 2015 22:30:44 +0200
post_site:	    politiken.dk 
post_link:	    http://politiken.dk/indland/ECE2616476/tynde-anklager-ruinerede-solhaven/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Som ny elev på opholdsstedet Solhaven i Farsø skulle Ali El-Hajj aflevere sin 
mobiltelefon. Det forlangte pædagogerne. Af hensyn til skole, arbejde og 
søvn måtte de – ofte – kriminelle unge ikke have deres telefon hele døgnet. 
</p><p>
Ali svarede, at dét kunne de glemme alt om. Han var vant til fra andre 
institutioner, at pædagoger var bange for de unge. 
</p><p>
»Men så satte de sig helt tæt på mig. Jeg ville rejse mig, men der var en 
pædagog på 100 kilo, og hvordan skulle jeg lige rykke ham? De blev siddende 
rigtig, rigtig, rigtig længe op ad mig, til jeg sagde fuck jer. Og 
afleverede telefonen«, fortæller Ali i dag med et grin. 
</p><p>
I forrige uge afsluttede den unge mand fra Mjølnerparken i København sin 
mekanikeruddannelse, og æren tilskriver han blandt andet Solhaven. 
</p><p>
Men ikke alle var begejstrede for Solhavens konfrontatoriske pædagogik. Gennem 
fire år er 12 ansatte fra Solhaven blevet heglet igennem af politi og 
domstole med anklager om 75 tilfælde af overgreb som halsgreb, knytnæveslag 
og spark. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/ECE2542807/efter-solhaven-anbragte-unge-risikerer-sag-for-at-lyve/">Efter Solhaven: Anbragte unge 
risikerer sag for at lyve</a></p><p>
Opmærksomheden omkring retssagen førte til, at opholdsstedet gik konkurs og et 
par hundrede arbejdspladser gik tabt. Men i januar blev alle pure frifundet. 
</p><p>
Politiken har nu undersøgt nogle af de beretninger om krænkelser, der startede 
sagen. Her fremgår det, at de unges hjemkommuner dengang vurderede, at deres 
unge havde udbytte af opholdet. 
</p><p><b>»Sagen har kostet mig mit livsværk gennem 25 år«</b></p><p>
Børnerådet var med til at tænde den oprindelige kritik i 2011 efter samtaler 
med to unge. Rådet sendte en underretning til Vesthimmerlands Kommune om 
»unødig vold«. Men den ene drengs hjemkommune konstaterede bagefter, at 
drengen på Solhaven »for første gang har været i hurtig og positiv udvikling 
socialt og fagligt«, og at han var velanbragt. Uopfordret gav drengen over 
for sin kommune udtryk for, at han trivedes på opholdsstedet. 
</p><p>
Børnerådets daværende formand, Lisbeth Zornig Andersen, ønsker ikke at 
kommentere Børnerådets rolle. Men hun mener ikke, rådet kunne gøre andet end 
at underrette om de unges beretninger. 
</p><p>
»Jeg frygter, at konsekvensen af frifindelsen bliver, at nu kan man gøre, hvad 
man vil med de unge, bare det ikke bliver opdaget«, siger hun. 
</p><p>
Lektor på Aalborg Universitet Karin Kildedal, ekspert i anbringelse af børn og 
unge, mener ikke, sagen skulle være ført: 
</p><p>
»Når man ser på konsekvenserne, kan man mene, at der er begået en slags 
justitsmord. De problemer, der måtte være, skulle have været klaret gennem 
kvalificeret pædagogisk tilsyn og samarbejde mellem tilsynsmyndighed og 
Solhaven«. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/ECE2526312/alle-frifindes-i-sagen-om-vold-paa-institutionen-solhaven/">Alle frifindes i sagen om vold 
på institutionen Solhaven</a></p><p>
Solhavens leder, Søren Virenfeldt, konstaterer, at »sagen har kostet mig mit 
livsværk gennem 25 år«. Han har nu politianmeldt 16 vidner, de fleste unge, 
for løgn i retten, og han har klaget til justitsminister Mette Frederiksen 
(S) over politiet og anklagemyndigheden samt henvendt sig til Folketingets 
Ombudsmand med en klage over Vesthimmerlands Kommune. 
</p><p>
Borgmester i Vesthimmerlands Kommune Knud Kristensen (K) kalder forløbet 
»trist og uheldigt«. Han mener, at politiets og anklagemyndighedens arbejde 
har været »useriøst«. Om kommunens medvirken til at køre sagen op fortæller 
han, at han dengang i 2011 sagde til kommunens daværende socialchef, at det 
»ikke kunne passe«, at det var nødvendigt at politianmelde«. Men hun 
insisterede. 
</p><p>
Lektor Karin Kildedal mener, at Solhaven blev misforstået: 
</p><p class=" bl-elem">
»Deres pædagogik går ud på hurtigt at sige stop over for noget uacceptabelt og 
vise den unge, hvad der er acceptabel adfærd. Mange af de unge har jo været 
vant til at banke sig gennem livet«. 
</p>	
</div>

</div></body></html>
