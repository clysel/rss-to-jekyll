---
layout:     post
title: 	    "Nationalbanken fastslår: Vi har rigeligt penge i kassen"
post_author:	    
post_date:	    Thu, 26 Feb 2015 14:55:57 +0100
post_site:	    politiken.dk 
post_link:	    http://politiken.dk/oekonomi/dkoekonomi/ECE2565134/nationalbanken-fastslaar-vi-har-rigeligt-penge-i-kassen/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Nationalbanken har ikke behov for at udstede nye statsobligationer lige 
foreløbig. 
</p><p>
Sådan lyder budskabet i publikationen 'Statens låntagning og gæld', der 
beskriver den danske stats finansieringsbehov i det kommende år. 
</p><p>
Det skønnes at være på 135 mia. kr., men selv om det lyder af mange penge, så 
har Danmark de senere år solgt så rigeligt med obligationer, at 
Nationalbanken ikke ser noget presserende behov for at hente flere penge på 
finansmarkederne i det kommende år. 
</p><p>
»Indeståendet på statens konto er mere end tilstrækkeligt til at dække 
finansieringsbehovet frem til udgangen af 2015«, fastslår Nationalbanken. 
</p><h3>
Standsede udstedelse af nye statsobligationer
</h3><p>
I slutningen af januar stoppede den danske stat med at udstede nye 
statsobligationer for at hindre, at kronen blev alt for stærk. 
</p><p>
»Hensigten med at indstille udstedelsen af statsobligationer var at reducere 
de længere rentespænd for at begrænse valutaindstrømningen«, skriver 
Nationalbanken. 
</p><p>
Indtil da havde banken fulgt en strategi om gradvist at aftrappe de senere års 
oversalg af obligationer, men hvad strategien skal være fremover, løfter 
Nationalbanken ikke sløret for endnu. 
</p><p>
»Der udmeldes en ny strategi for salget af statsobligationer, når det 
besluttes at genoptage udstedelserne«, lyder det fra Havnegade. 
</p><h3>
Lavere statsgæld end året før 
</h3><p>
Ved udgangen af 2014 udgjorde statsgælden 458 mia. kr., hvilket er lavere end 
året før. Niveauet svarer til 24 pct. af bruttonationalproduktet (BNP) eller 
cirka 81.000 kr. per indbygger. 
</p><p>
Det er ifølge Nationalbanken lavt i international sammenligning og medvirker 
til, at Danmark har den højest mulige kreditvurdering (AAA/Aaa) hos de 
største internationale kreditvurderingsbureauer. 
</p><p>
Renteudgifterne på statsgælden var 16 mia. kr., svarende til 0,8 pct. af BNP i 
2014. Det er et fald i forhold til 2013, hvilket både skyldtes 
gældsreduktionen og lavere refinansieringsomkostninger. Faldende statsrenter 
for især de længere løbetider betød, at udstedelserne i 2014 skete til en 
historisk lav gennemsnitlig rente på 1,1 pct., oplyser Nationalbanken. 
</p><p class=" bl-elem">
Efterspørgslen efter danske statspapirer var fortsat solid i 2014. Staten 
udstedte indenlandske obligationer for 103 mia. kr., og på auktionerne var 
der samlet bud for mere end det dobbelte af den solgte mængde. Hovedparten 
af udstedelserne skete i de længere løbetidssegmenter, især i det tiårige 
nominelle løbetidssegment, hvilket bidrog til en gennemsnitlig løbetid for 
obligationsudstedelserne på godt ni år. 
</p>	
</div>
</div></body></html>
