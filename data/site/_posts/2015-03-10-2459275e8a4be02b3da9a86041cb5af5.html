---
layout:     post
title: 	    "Franske sportsstjerner dræbt under optagelser til reality-program"
post_author:	    
post_date:	    Tue, 10 Mar 2015 06:36:55 +0100
post_site:	    politiken.dk 
post_link:	    http://politiken.dk/udland/ECE2580525/franske-sportsstjerner-draebt-under-optagelser-til-reality-program/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
En gruppe franske sportsstjerner, der deltog i et realityshow, er blandt i alt 
10 dræbte, efter at to helikoptere kolliderede i luften over det 
nordvestlige Argentina mandag.
</p><p>
Sejleren Florence Arthaud (57), OL-guldvinderen i svømning Camille Muffat (25) 
og den olympiske bokser Alexis Vastine (28) mistede livet i ulykken, som 
skete under optagelserne af tv-serien 'Dropped' i provinsen La Rioja.
</p><p>
»Det ser ud til, at de to helikoptere kolliderede, mens de filmede. Der er 
ingen overlevende, siger Horacio Alarcon«, talsmand for La Rioja-provinsen, 
ifølge det franske nyhedsbureau AFP.
</p><p>
Ifølge ham var vejrforholdene gode, og årsagen til ulykken er ikke klarlagt.
</p><p>
Det franske præsidentkontor har bekræftet, at sportsstjernerne er omkommet.
</p><p>
De i alt otte franske passagerer i de to helikoptere blev dræbt i ulykken, og 
de to argentinske piloter omkom også, oplyser en politikilde.
</p><p>
Efter mørkets frembrud mandag aften lokal tid var politiet fortsat i gang med 
at bjærge ligene fra ulykken.
</p><p>
Argentinsk tv har blandt andet vist billeder af de to helikoptervrag i flammer 
i et krat, hvor de styrtede ned.
</p><p>
Helikopter-passagererne var i gang med optagelser til 'Dropped', der endnu 
ikke har haft premiere på fransk tv. I serien deltager otte sportsstjerner, 
som bliver placeret i barske miljøer for så at blive udsat for diverse 
prøvelser med et adventure- og overlevelsestema.
</p><h3>
Sorg hos vennerne
</h3><p>
Optagelserne begyndte sent i februar i den sydlige del af Argentina og rykkede 
senere nordpå til La Rioja.
</p><p>
»Jeg sørger over tabet af mine venner, jeg skælver, jeg er forfærdet, jeg har 
ikke ord«, skriver den franske fodboldspiller og deltager i 'Dropped' 
Sylvain Wiltord på Twitter.
</p><p>
Han var ikke involveret i ulykken, ligesom at de øvrige medvirkende 
sportsstjerner Alain Bernard, Jeannie Longo, Anne-Flore Marxer og Philippe 
Candeloro heller ikke er blandt ofrene.
</p><p class=" bl-elem">
Ulykken skete i den bjergrige del af La Rioja, der ligger omkring 1.100 
kilometer nord for hovedstaden Buenos Aires.
</p>	
</div>
</div></body></html>
