---
layout:     post
title: 	    "Miljøminister sælger sand for at redde St. Vildmose"
post_author:	    
post_date:	    Sun, 19 Apr 2015 22:44:45 +0200
post_site:	    politiken.dk 
post_link:	    http://politiken.dk/oekonomi/dkoekonomi/ECE2634669/miljoeminister-saelger-sand-for-at-redde-st-vildmose/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Regeringen har med Miljøministeriet i spidsen besluttet at sælge en lille del 
af Tranum Klitplantage og bruge pengene på at sikre 875 hektar af Store 
Vildmose. 
</p><p>
Visionen er at genskabe en af Europas største højmoser. 
</p><p>
Miljøministeriet selv taler om en tredobbelt gevinst for naturen, for ud over 
at højmosen reddes, skal der udlægges erstatningsskov, og på sigt vil 
graveområdet blive til ny og spændende natur. 
</p><h3>
Miljøminister: Mere og bedre natur 
</h3><p>
»Jeg er rigtig, rigtig glad for at kunne bytte noget sand med en stor bid af 
Store Vildmose, som er noget af det mest fantastiske natur, vi har i 
Danmark. Handlen vil samlet give mere og bedre dansk natur, og samtidig 
imødekommer vi et stort ønske om, at Store Vildmose ikke bliver solgt i 
mindre bidder til lokale lodsejere«, siger miljøminister Kirsten Brosbøl 
(S). 
</p><p>
Blandt andre har Danmarks Naturfredningsforening (DN) længe efterlyst en 
samlet løsning for Store Vildmose, efter at det for nogle år siden kom frem, 
at Fødevareministeriet ville sætte deres arealer i højmosen til salg. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/klima/ECE2549003/klimaprojekt-skal-redde-arkaeologisk-skatkammer/">Klimaprojekt skal redde 
arkæologisk skatkammer</a></p><p>
»Der er behov for et storstilet naturgenopretningsprojekt i Store Vildmose, 
som engang var en af Europas største højmoser, men i dag primært bruges til 
kartoffelavl og afgræsning. Den naturgenopretning ville blive meget 
vanskelig at gennemføre, hvis jorderne var blevet solgt til mange 
forskellige lodsejere«, siger Ella Maria Bisschop-Larsen, præsident i DN. 
</p><p>
Derfor er hun glad i dag: 
</p><p>
»Det her resultat er vi rigtig tilfredse med og glade for«, siger hun. 
</p><h3>
Naturfredere er begejstrede 
</h3><p>
Samtidig er hun også glad for måden, projektet realiseres på. Hun påpeger, at 
der længe har været en proces i gang i Tranum Klitplantage om at give 
tilladelse til at grave mere af det hvide sand op, som er så attraktivt for 
erhvervslivet. 
</p><p>
»Det virkelig positive og nye er, at Miljøministeriet får lov til at beholde 
provenuet fra salget og bruge det til at skabe ny natur for, frem for at 
skulle aflevere gevinsten i den store kasse i Finansministeriet«, siger Ella 
Maria Bisschop-Larsen. 
</p><div class="art-quote article-box">
<p class="quote"/>
<blockquote>
<p class="quote-txt">
Det er en win-win-win for naturen
</p>
<p class="sender">
</p><p class=" bl-elem">Bendt Egede Andersen, statsskovrider</p> 

</blockquote>
</div><p>
Miljøministeriet ejer 4.000 hektar ved Tranum Klitplantage og vil sælge 80 
hektar nåletræsplantage, svarende til 2 procent af arealet. Ministeriet 
siger, at plantagen er uden større naturværdi. Til gengæld rummer den hvidt 
sand, der er attraktivt for erhvervslivet til blandt andet cementproduktion 
– hvilket også kan understøtte beskæftigelsen i området. <br/><br/>
Konkret oplyser statsskovrider Bendt Egede Andersen fra Naturstyrelsen, at det 
hvide sand i dag danner grundlag for i omegnen af 300 arbejdspladser hos 
Aalborg Portland.</p><p>
Skovrideren er dog primært optaget af den tredobbelte gevinst for naturen: 
</p><p>
»Det er en win-win-win for naturen«, siger Bendt Egede Andersen. 
</p><p>
Han forklarer, hvordan naturen har scoret tre gevinster på den samme 
lottokupon: 
</p><p>
»Vi giver en entreprenør lov til at fælde 80 hektar plantage og grave sandet 
op. Når sandet er væk, skal entreprenøren gendanne naturen – men ikke som 
nåletræsplantage, snarere som klithede med søer og vådområder. Derudover 
skal der udlægges 120 hektar erstatningsskov som kompensation for de 80 
hektar skov, der inddrages til sandgravning. Og endelig bruger vi hele 
provenuet fra salget til at købe 875 hektar af Store Vildmose og 
naturgenoprette jorder, som Fødevareministeriet ellers ville have solgt til 
lokale landmænd«. 
</p><p>
I forvejen graves der sand øst for området i Tranum Klitplantage, så der er 
tale om at udvide et eksisterende graveområde. Skovrideren vurderer, at der 
med det nye område på 80 hektar er hvidt sand nok til erhvervslivet i de 
næste 40 år. 
</p><h3>
Der skal vand på 
</h3><p>
I Store Vildmose vurderer skovrideren, at mindst 500 hektar af de 875 hektar, 
som Miljøministeriet overtager, kan naturgenoprettes. Han taler på baggrund 
af erfaringer fra Lille Vildmose, som ligger syd for Limfjorden, og hvor der 
er en række forsøg i gang med at genskabe højmosen. 
</p><p>
»Højmoser består af et flere meter tykt lag af sphagnummosser. Selv om 
højmoser i naturen er årtusinder om at blive dannet, tyder noget på, at vi 
kan fremskynde processen ved målrettet at sætte vand på arealerne og 
tilsætte levende mosser«, siger Bendt Egede Andersen. 
</p><p>
Højmoser er naturligt næringsfattige og artsfattige og er en naturtype, som 
Danmark har et stort ansvar for at bevare og pleje efter reglerne i blandt 
andet EU’s habitatdirektiv. 
</p><p>
Men hvorfor sælger Fødevareministeriet overhovedet jorderne? Kunne de ikke 
bare have beholdt dem og naturgenoprettet dem? Begge ministerier er jo en 
del af staten. 
</p><p class=" bl-elem">
»Det daværende Landbrugsministerium opkøbte Store Vildmose fra 1920’erne og 
frem til 1950’erne for at afvande mosen og sælge den til landbrugsformål. Af 
historiske grunde har de så små 900 hektar tilbage, som de er blevet bedt om 
at sælge for at skaffe penge til statskassen. Vi i Miljøministeriet er 
specialister i naturpleje og naturgenopretning og kan med fordel overtage 
jorderne«, siger Bendt Egede Andersen. 
</p>	
</div>

</div></body></html>
