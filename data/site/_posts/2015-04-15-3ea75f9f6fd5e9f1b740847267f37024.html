---
layout:     post
title: 	    "Fænomen bag iltsvind jages nu i danske farvande "
post_author:	    Anne Marie Lykkegaard
post_date:	    Wed, 15 Apr 2015 09:54:00 +0000
post_site:	    ing.dk 
post_link:	    http://ing.dk/artikel/faenomen-bag-iltsvind-jages-nu-i-danske-farvande-175432
---
<html><body><div><section class="body">
			<p>I de indre danske farvande foregår der lige nu lidt af et detektivarbejde. Forskere fra DTU og Aarhus Universitet leder ved hjælp af søkort og avanceret udstyr efter et specielt havstrømsfænomen med det meget uvidenskabelige navn <em>flaskehalse</em>. Målet er at udpege de undersøiske områder, hvor flaksehalsene ligger og undersøge, hvilken betydning det har for dyre- og planteliv i området.</p>
			<p>Flaskehalse - også kendt som hydraulisk kontrol - sørger for, at forskellige vandmasser bliver blandet sammen. Det er denne sammenblanding, der afgør, om vandet i forskellige farvande enten kan opleve iltsvind eller være meget iltholdigt.</p>
			<p>Forskerne ved, at fænomenet findes i indsnævringen ved Helsingør og Helsingborg. Problemet er bare, at forskerne ikke helt kender alle steder, hvor fænomenet opstår.</p>
			<h2>Slæbefisken fortæller</h2>
			<p>For at finde ud af, hvor fænomenet ellers optræder, har forskere fra Aarhus Universitet og Danmarks Tekniske Universitet ladet forskningsskibet Aurora med fintfølende udstyr i form af en slæbefisk. Den skal i de 12 dage måle temperatur, havstrømme og saltindhold i Storebælt og Det Sydfynske Øhav og formentlig finde ud af, hvor flaskehalsene er.</p>
			<p>»I Lillebælt og i Øresund er det relativt nemt at se ud fra geografien, hvor indsnævringerne er. Men i Storebælt er det sværere, selv om vi dog har nogle formodninger ud fra søkortet. Storebælt er et ret bredt stræde, der er karakteriseret ved en masse dybe render på havbunden, som ikke kan ses fra overfladen. Ud for Sjællands Odde er der fx en dyb rende, hvor vi tror fænomenet forekommer, og der skal vi blandt andet foretage nærmere undersøgelser,« siger Morten Holtegaard Nielsen, der er lektor ved Institut for Byggeri og Anlæg på DTU Byg og leder ekspeditionen.<br/>
			<figure class="plugin right zoomable"><img data-original-image="http://ing.dk/sites/ing/files/dd3116dcb2.jpg" src="http://ing.dk/sites/ing/files/styles/w1120_media_right/public/dd3116dcb2.jpg?itok=_zAw1w9N" alt=""/><figcaption> Slæbefisken kan måle havets strøm, temperatur og saltindhold, som er vigtige for at finde ud af, hvor flaskehalsene er. </figcaption></figure><br/>
			Ingeniøren går ombord senere i dag og sejler med forskerne rundt i Storebælt hele torsdag, hvor der løbende vil komme opdateringer på Ing.dk og Twitter.</p>
			<h2>Iltsvind kan skyldes naturlige processer</h2>
			<p>Østersøen har af flere omgange lidt af iltsvind, og skylden er ofte faldet på næringssalte fra land, der er sivet ud i havet. Nu ved forskerne dog, at også flaskehalsfænomenet kan afgøre, hvor slemt iltsvindet er, fordi det styrer transporten af ilt i vandene mellem Øresund og Østersøen.</p>
			<p>Det er derfor vigtigt at kende til områderne, hvor flaskehalsene er, da man ifølge Morten Holtegaard Nielsen nemmere kan finde ud af, hvordan udsivningen af eksempelvis spildevand påvirker havet, når man kender havets naturlige processer. Men det er sin sag at finde fænomenet.</p>
			<p>Det kræver nemlig, at forskerne er det rigtige sted på det rigtige tidspunkt, hvor blandingen af vandmasserne sker.</p>
			<p>»Det, vi er ude efter, er en pæn indstrømning til Østersøen, og den har vi manglet indtil videre, fordi vandmasserne har stået stille i Storebælt, mens vi har været der. Vi regner dog med, at der onsdag eller torsdag vil komme en god indstrømning, som vi kan måle. Da vi sejlede i Lillebælt mandag og natten til tirsdag, så vi fænomenet med glasklarhed, og fik nogle meget smukke målinger,« siger Morten Holtegaard Nielsen.</p>
		</section>
		  </div></body></html>
