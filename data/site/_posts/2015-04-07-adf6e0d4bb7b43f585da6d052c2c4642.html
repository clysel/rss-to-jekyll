---
layout:     post
title: 	    "Blatter får massiv afrikansk støtte til genvalg"
post_author:	    
post_date:	    Tue, 07 Apr 2015 16:05:24 +0200
post_site:	    politiken.dk 
post_link:	    http://politiken.dk/sport/fodbold/ECE2618693/blatter-faar-massiv-afrikansk-stoette-til-genvalg/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Mens mange fodboldledere ønsker Sepp Blatter udskiftet som præsident for det 
internationale fodboldforbund, Fifa, så har schweizeren fortsat en del 
trofaste støtter.
</p><p>
Det afrikanske fodboldforbund, CAF, bekræfter tirsdag på en generalforsamling 
i Kairo, at Afrika står bag den 79-årige schweizer i forbindelse med det 
kommende præsidentvalg i Fifa den 29. maj.
</p><p>
Blatter bliver ved den lejlighed udfordret af den tidligere portugisiske 
stjernespiller Luis Figo, hollænderen Michel van Praag og den jordanske 
prins Ali Bin Al Hussein.
</p><p>
»Kære Sepp, Afrika er trygge ved dig. Afrika bliver hos dig«, 
sagde CAF-præsident Issa Hayatou fra talerstolen.
</p><p>
Sepp Blatter har længe haft en stor stjerne i de afrikanske lande.
</p><h3>
54 stemmer fra Afrika
</h3><p>
I juni sidste år fortalte Issa Hayatou, at samtlige 54 lande i Afrika bakker 
op om schweizeren. Det blev i september fulgt op af en opfordring om at 
stemme på Blatter ved præsidentvalget.
</p><p>
»Hans arbejde til fordel for Afrika taler for ham. For os er han stadigvæk den 
rette mand. Gennem tiden er du ikke blot blevet en partner, vi kan stole på, 
men også en ven af Afrika. Og i Afrika er vi hurtige til at takke vores 
venner og tilbyde dem det, som de fortjener«, sagde CAF-præsidenten 
dengang.
</p><p>
Sepp Blatter har været præsident i Fifa siden 1998. I schweizerens periode i 
spidsen for Fifa har Afrika blandt andet afholdt VM for første gang i 
kontinentets historie. Det skete for fem år siden i Sydafrika.
</p><p class=" bl-elem">
Blatter har desuden flere gange talt varmt for, at Afrika burde være 
repræsenteret med flere lande ved VM.
</p>	
</div>

</div></body></html>
