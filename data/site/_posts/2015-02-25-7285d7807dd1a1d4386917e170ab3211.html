---
layout:     post
title: 	    "Apples datacenter sluger strøm som mindst 175.000 familier"
post_author:	    Bjørn Godske
post_date:	    Wed, 25 Feb 2015 04:31:00 +0000
post_site:	    ing.dk 
post_link:	    http://ing.dk/artikel/apples-datacenter-sluger-stroem-som-mindst-175000-familier-174349
---
<html><body><div><section class="body"><p>Når Apple fylder 166.000 kvadratmeter med it-udstyr i det kommende datacenter i Viborg, skal der et overordentligt tykt kabel ind over hegnet til at  klare strømforsyningen. Derfor er placeringen også nøje udvalgt med bare fem kilometer til Danmarks største transformerstation i Tjele.</p>
			<p>Apple og forhandlingsparterne i Viborg Kommune og Energinet.dk er temmelig lukkede og giver ikke data om, hvor meget el der årligt skal brænde af i datacentret. Ingeniøren har spurgt to fagfolk med erfaring i at opbygge og servicere datacentre, hvor meget strøm et datacenter i den størrelsesorden typisk vil bruge, når det er fuldt udbygget.</p>
			
			<p>Administrerende direktør hos Coromatic, Michael Petersen, vil ikke tage direkte stilling til Apples datacenter, men han vurderer, at det gennemsnitlige effektbehov per udnyttet kvadratmeter for et datacenter typisk ligger på mellem én og halvanden kW, heri er indregnet, at udstyret er stablet i racks af en vis højde:</p>
			<p>»Men der er jo ikke installeret udstyr på alle kvadratmetrene. Der skal også være plads til administration, varelager, it-skabe og en lang række andre funktioner. Det er muligvis kun omkring 30-50 procent af arealet, som er udnyttet,« siger han.</p>
			<p>Erfaringer fra USA peger ligeledes på et effektbehov på 150 watt per kvadratfod, hvilket svarer til cirka 1,6 kW per kvadratmeter. Hvis der regnes med 1,6 kW og en udnyttelse af arealet på 30 procent, så vil forbruget i datacentret i Foulum være 700 GWh, svarende til 175.000 danske gennemsnitsboliger eller næsten tre gange så meget som Aalborg Portland, der årligt bruger omkring 240 GWh.</p>
			
			<p>Peder Banke, der er administrerende direktør i virksomheden Interxion, forventer, at energibehovet kan blive endnu større:</p>
			<p>»Én kWh per kvadratmeter er i et datarum med blandet udstyr. Et datacenter som Apples skal betragtes som en toptunet fabrik, og her taler vi om helt andre tal,« siger Peder Banke.</p>
			<p>Han regner med, at er tale om et effektbehov på mellem to og fem per kvadratmeter. Hvilket vil give et samlet effektbehov på mindst 100 MW.</p>
			<p>Det giver et samlet energiforbrug på mellem 876 og 2190 GWh årligt eller lige så meget, som en halv million danske boliger forbruger årligt.</p>
			<p>Til sammenligning har Region Midtjylland et årligt forbrug på cirka 6.600 GWh.</p>
			<p>I USA er et af verdens største datacentre The QTS Metro Data Center i Atlanta. Det vil fuldt udbygget dække cirka 56.000 kvadratmeter og bliver forsynet med 80 MW.</p>
		</section></div></body></html>
