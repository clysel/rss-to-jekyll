---
layout:     post
title: 	    "Dommer underkender  Femern-pral om ‘sikkerhedspris’"
post_author:	    Steffen McGhie
post_date:	    Fri, 27 Feb 2015 09:31:00 +0000
post_site:	    ing.dk 
post_link:	    http://ing.dk/artikel/dommer-underkender-femern-pral-om-sikkerhedspris-174393
---
<html><body><div><section class="body"><p>Det var en tiltrængt triumf, da  Femern A/S for halvandet år siden vandt en pris ved tunnelkonferencen Fire Protection and Safety in Tunnels.</p>
			<p>Prisen kom i kølvandet på hård kritik af tunnelsikkerheden i den offentlige debat, og Femern-selskabet har flere steder gentaget budskabet om, at det modtog prisen for det høje sikkerhedsniveau i den kommende tunnel.</p>
			<p>»Jeg tror, at dommerne valgte os, fordi vi med den kommende sænketunnel sætter nye standarder på sikkerhedsområdet. Vi indfører et system med langsgående ventila­tion i en meget lang tunnel kombineret med sprinkleranlæg, og det tror jeg ikke, at mange havde troet muligt i dette projekt,« siger Femern-­selskabets tekniske direktør Steen Lykke i en pressemeddelelse om prisen.</p>
			
			<p>Det samme citat fra Steen Lykke findes i en pressemeddelelse om prisen fra Rambøll, som er hovedrådgiver på tunnelkonstruktionen. Også i Ingeniøren har Steen Lykke kædet prisen sammen med budskabet om, at tunnelen sætter nye standarder på sikkerhedsområdet.</p>
			<p><figure class="plugin right zoomable"><img data-original-image="http://ing.dk/sites/ing/files/femern_illu.jpg" src="http://ing.dk/sites/ing/files/styles/w1120_media_right/public/femern_illu.jpg?itok=Vqu_95Tn" alt=""/></figure><br/><aside class="plugin right box"><strong>Fokus på Femern</strong></aside></p>
			<p><strong>Onsdag fremsatte</strong> transportministeren lovforslag om den faste forbindelse ved Femern Bælt, og når det formentlig i sensommeren er vedtaget, kan byggeriet til 46 mia. kr. i princippet gå i gang.</p>
			<p><strong>Den 17,6 km lange</strong> sænketunnel er genstand for stærkt modstridende holdninger: Trafikforskere kan ikke blive enige om trafikprognoserne, økonomer skændes om tilbagebetalingstiden, og tyske miljøaktivister ønsker tunnelen langt væk.</p>
			<p><strong>I en række artikler</strong> op til den politiske vedtagelse forsøger Ingeniøren at give et overblik over, hvad der er op og ned i sagen om Femernforbindelsen.
			</p>
			<p>Det er imidlertid ikke en retvisende gengivelse af, hvorfor selskabet vandt prisen. Den officielle begrundelse fra dommerpanelet lyder, at Femernforbindelsen er et dristigt og innovativt infrastrukturprojekt.</p>
			<h2>Vurderede slet ikke sikkerheden</h2>
			<p>Ingeniøren har talt med dr. Fathi Tarada, som dengang var dommer i panelet, og han afviser, at selskabet har fået prisen for den kommende tunnels høje sikkerhedsniveau.</p>
			<p><em>Er det retvisende at sige, at Femern­projektet har vundet prisen på grund af sikkerheden?</em></p>
			<p>»Nej. Vi blev ikke bedt om at vurdere sikkerhedsniveauet på nogen som helst måde,« siger Fathi Tarada, som er tidligere formand for den pågældende tunnelkonference.</p>
			
			<p>Han er også formand for den tekniske komité for vejtunneler i den internationale vejorganisation ­World Road Association (PIARC), adm. direktør i det rådgivende ingeniørfirma Mosen Ltd., der har specialiseret sig i brandsikkerhed i tunneler, og forfatter til en lang række artikler om tunnelsikkerhed.</p>
			<h2>Omstridt sikkerhedskoncept</h2>
			<p>Transportminister Magnus Heunicke (S) har i denne uge fremlagt forslaget til anlægsloven for Femern­forbindelsen, og Ingeniøren efterprøver i de kommende dage udsagn fra Femern A/S selv og fra projektets kritikere i debatten om tunnelsikkerheden.</p>
			<p>Femern A/S er blevet kritiseret for at fravælge punktudsugning, som skal fjerne røggas ved brand, for en usædvanligt høj hastighed i vejtunnelen på 110 km/h, for at indsætte for få nødudgange, for at installere sprinkleranlæg, selv om PIARC tidligere har frarådet sprinkleranlæg i tunneler, samt for at vælge en ventilationsmodel, der er utilstrækkelig i tunneler på mere end seks kilometer.</p>
			
			<p>Femern A/S har omvendt hævdet, at tunnelen vil overgå sikkerhedskravene i både Danmark, Tyskland og EU, og at de valgte sikkerhedsforanstaltninger er baseret på uafhængige analyser og beregninger.</p>
			<p><aside class="plugin right box"><br/><strong>Dommernes begrundelse</strong></aside></p>
			<p>Den officielle begrundelse fra dommerpanelet lyder: 'Femern Bælt vil blive krydset af den længste sænketunnel, der nogensinde er bygget. Tunnelen bliver 17,6 kilometer lang, 40 meter under havets overflade, og den vil rumme en dobbeltsporet jernbane og motorveje i begge retninger. Motorvejstunnelen vil få langsgående ventilation og et sprinkleranlæg. Projektet foregår i samarbejde med de svenske og tyske transportmyndigheder og er bestemt et af de dristigste og mest innovative infrastrukturprojekter i verden.'<br/></p>
			<p>Prisen til Femern-selskabet er også i Ingeniøren blevet udlagt som en oprejsning til Femern-selskabet oven på kritikken, hvilket ifølge Fa­thi Tarada heller ikke er retvisende.</p>
			<p><em>Kan prisen betragtes som oprejsning efter den offentlige kritik af tunnelsikkerheden?</em></p>
			<p>»Nej, nej, nej. Det er slet ikke noget af den art. Virkeligheden er langt mere kedelig. Vi blev som dommerpanel bedt om at nominere dristige og innovative projekter, og det er Femernforbindelsen uden tvivl. Men prisen har intet med sikkerhed at gøre. Den har at gøre med at være et dristigt anlægsprojekt,« siger Fathi Tarada.</p>
			<p><em>Hvad indebærer det?</em></p>
			<p>»Det har at gøre med konstruktionens metode og tilrettelæggelsen af projektet. Det handler om implementeringen; det handler ikke om, hvad brugerne i sidste ende får.«</p>
			<p>Femern A/S har også flere steder kædet prisen sammen med udmeldinger om, at tunnelen bliver den sikreste i verden.</p>
			<p>»Der er for mig inden tvivl om, at den løsning (langsgående ventilation og sprinkleranlæg, red.) vil forbedre sikkerheden betydeligt i tilfælde af brand. Vi bygger simpelthen verdens sikreste tunnel,« udtalte Femern-selskabets tekniske direktør Steen Lykke for eksempel i selskabets pressemeddelelse om prisen.</p>
			
			<p>Fathi Tarada understreger, at det er meget muligt, at Femern-tunellen bliver en sikker tunnel. Men man kan ikke udlede af prisen, at Femern-tunelen bliver den sikreste i verden, siger han.</p>
			<p>»På ingen måde. Jeg vil ikke sige, at det bliver den sikreste tunnel i verden. De sikreste tunneler i verden er de korteste. For de er nemme at evakuere, hvis der sker ulykker. Det giver ingen mening at hævde, at en så lang tunnel bliver den sikreste i verden,« siger han.</p>
			<p>Det har ikke været muligt at tale med Femern-selskabets Steen Lykke, og Ingeniøren afventer fortsat en kommentar.</p>
		</section></div></body></html>
