---
layout:     post
title: 	    "Landmand og dyrlæge: Vi fjernede MRSA med kosttilskud"
post_author:	    Magnus Bredsdorff
post_date:	    Thu, 09 Apr 2015 10:38:40 +0000
post_site:	    ing.dk 
post_link:	    http://ing.dk/artikel/landmand-og-dyrlaege-vi-fjernede-mrsa-med-kosttilskud-175318
---
<html><body><div><section class="body">
			<p>Der er MRSA i 68 procent af de danske svinefarme, og Morten Glenthøj fra Sindal mellem Hjørring og Frederikshavn blev ikke forbigået. Hans gård var mellem de første, som blev testet for svine-MRSA i 2006, og siden har en håndfuld test bekræftet, at den resistente stafylokok trives blandt svinene. Det samme gælder for den sags skyld Morten Glenthøj selv, hans medarbejdere og hans dyrlæge.</p>
			<p>Derfor er der ikke noget overraskende i, at 38 ud af 50 smågrise, som i vinter blev testet i forbindelse med, at de blev flyttet fra farestalden og over til slagtesvinene, rendte rundt med den resistente bakterie.</p>
			
			<p>Det overraskende kom først otte uger senere. Da blev 49 af de 50 grise testet igen. Den sidste havde tabt sit øremærke. Kun 4 svin af de 37, som bar MRSA-bakterien, da de blev flyttet ind i stalden, var stadig positive.</p>
			<p>»Det kom bag på mig. Jeg havde slet ikke regnet med et fald i den størrelsesorden, men forventet, at 50-70 pct. ville være smittet ved afgang til slagteriet,« siger dyrlæge Tage Rødbro, som hjalp med at tage prøverne.<br/>
			<aside class="plugin right box">
			  Svine-MRSA</aside></p>
			<p>Methicillin Resistente Staphylococcus Aureus er en gruppe af stafylokokbakterier, som er resistente over for flere typer af antibiotika, herunder methicillin. Betegnelsen svine-MRSA henviser til en bestemt variant, CC398, som trives i svinestaldene.</p>
			<p>En undersøgelse viste sidste år, at 68 pct. af de danske besætninger med slagtesvin er ramt af MRSA, mens det gælder 63 pct. af avlsbesætningerne.</p>
			<p>Ifølge Statens Serum Institut blev 1.273 danskere sidste år diagnosticeret som bærere af bakterien, næsten en fordobling i forhold til 2013. Læger anslår, at det kun er toppen af isbjerget, og at op mod 12.000 danskere kan være raske smittebærere af bakterien.
			<br/>
			Han kan kun se én ændring, som adskiller de 50 grise fra de øvrige 300, som blev flyttet over til slagtesvinene, og for den sags skyld fra alle de andre grise, som Morten Glenthøj opdrætter. De 50 svin havde fået et særligt kosttilskud.</p>
			
			<p>Kosttilskuddet, zink- og kobbergluconat, blev givet i stedet for den zink og kobber, som svinene får som en uundværlig del af deres ernæring. Der er ikke tale om store mængder af de to metaller.</p>
			<p>Særligt zink er blevet fremhævet af forskere, fordi landmændenes forbrug af zink er eksploderet. Ligesom antibiotika kan det hjælpe mod diare, men det har også samme ulempe: Det fremmer resistente bakterier, herunder MRSA.</p>
			
			<p>Tilbage til Morten Glenthøjs grise, som altså kun fik den sædvanlige, lille dosis zink og kobber. Forskellen ligger i den kemiske binding. Normalt gives zink som zinkoxid, der ifølge Tage Rødbro er tungtopløseligt og svært tilgængeligt for grisene.</p>
			<p>I kosttilskuddet var der tale om et gluconat, som er et druesukkersalt, hvor der er pillet brintatomer af druesukkeret, så det binder sig til metal i stedet. Dermed er det i teorien meget lettere tilgængeligt.</p>
			<p>Men hvorfor og hvordan det lige præcis rammer de antibiotikaresistente bakterier, har Tage Rødbro ingen forklaring på.</p>
			
			<p>Gluconat bliver også markedsført som kosttilskud til mennesker <a href="http://dantrace.dk/">under navnet Dantrace</a>. Indehaveren af det firma, en tredje nordjyde, Jens Jørgen Pedersen, har skubbet på for at udføre forsøget i Morten Glenthøjs stald.</p>
			<p>Det gik så godt, at både landmand og dyrlæge begejstret fremhæver, at efter blot 14 dage ændrede produktionen sig. Der var færre grise med dårlige ben og færre med diare, hvilket igen betød, at de voksede hurtigere.</p>
			
			<p>Det lille forsøg i Nordjylland blev udført uden nogen form for støtte. Videnskabeligt er det ikke, og det er Tage Rødbro udmærket klar over.</p>
			<p>»Det lyder for godt til at være sandt, og det er det sikkert også. Men der er ikke snydt med noget, som jeg kan gennemskue,« siger han.</p>
			<p>Den første og største mangel er en kontrolgruppe. Der blev altså af økonomiske årsager ikke taget prøver af 50 grise fra samme hold, som ikke fik kosttilskuddet.</p>
			<p>Derfor har de tre parter bag forsøget i Sindal forsøgt at interessere forskningsverden for deres resultater. Deres håb er, at der kommer eksperimenter med kosttilskuddet, som lever op til videnskabelige standarder.</p>
			
			<p>En af de forskere, de har mailet til, er Carmen Espinosa Gongora, som på Københavns Universitet har udført flere forsøg med MRSA-inficerede grise. Hun synes umiddelbart, at det nordjyske forsøg virker interessant, og hun finder det oplagt at eksperimentere med zink i forskellige former, netop fordi det er kendt, at det kan virke bakteriehæmmende.</p>
			<p>»Men uden en kontrolgruppe kan jeg intet sige om resultaterne,« konstaterer hun.</p>
			<p>Carmen Espinosa Gongora har i sine egne forsøg oplevet, at også kontrolgrupperer sluppet af med MRSA-smitten i løbet af den første uge eller ti dage, efter at de blev flyttet fra én stald til en anden.</p>
			<p>Hendes formodning er, at det skyldes, at de kommer til et rent miljø. Det tager tid, inden de resistente bakterier sætter sig overalt i stalden, og derefter kan grisene blive smittet igen. Hun understreger dog, at hun ikke har videnskabeligt belæg for den teori.</p>
			
			<p>Morten Glenthøj tror sådan set ikke, at der findes en mirakelkur, som kan fjerne MRSA fra hans stalde, heller ikke zinkgluconat.</p>
			<p>»Men hvis vi kan reducere smitten kraftigt, så har det en masse sideeffekter for både arbejdsmiljø og produktionen,« siger han.</p>
			<p>»Min indgangsvinkel handler om vores medarbejdere. Worst case scenerio er, at de har en syg mormor, som de bærer smitten videre til. Vi har et ansvar for at gøre, hvad vi kan, for at komme af med MRSA,« siger han.</p>
			<p>MRSA er ikke farlig for raske smittebærere, men kan give alvorlige komplikationer for personer, der er i forvejen af svækkede. Hidtil har det været med til at koste fem danskere livet.</p>
			
			<p>Forsøget hos Morten Glenthøj blev udført i vinter og afsluttet midt i februar.</p>
		</section>
		  </div></body></html>
