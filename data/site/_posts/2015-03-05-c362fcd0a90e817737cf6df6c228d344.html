---
layout:     post
title: 	    "To unge tyskere får stokkeslag for graffiti i Singapore"
post_author:	    
post_date:	    Thu, 05 Mar 2015 09:02:25 +0100
post_site:	    politiken.dk 
post_link:	    http://politiken.dk/udland/ECE2574250/to-unge-tyskere-faar-stokkeslag-for-graffiti-i-singapore/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
En domstol i Singapore har torsdag idømt to tyskere fængsel i ni måneder og 
tre stokkeslag hver. 
</p><p>
Forinden havde de erkendt, at de i november brød ind i en hal, hvor de malede 
graffiti på en togvogn. 
</p><p>
Efter at have begået hærværket flygtede de ud af landet, men blev anholdt i 
nabolandet Malaysia og bragt tilbage til Singapore. 
</p><p>
De to mænd på 21 og 22 år gav i retssalen begge udtryk for, at de angrer deres 
handling, som de kalder »en dum fejltagelse«. 
</p><p>
»Det er det mørkeste kapitel i mit liv«, siger den 22-årige dømte. 
</p><p>
»Jeg vil gerne undskylde over for staten Singapore for den dumme opførsel. Jeg 
har lært min lektie og vil aldrig gøre det igen«, siger han. 
</p><h3>
Stokkeslag er en udbredt straf 
</h3><p>
De to tyskere fik fire af de ni måneders fængsel for at være brudt ind i den 
hal, hvor togvognene stod, og de resterende fem måneders fængsel samt de tre 
stokkeslag var taksten for at have malet graffiti. 
</p><p>
Singapore er kendt for både renlighed og nultolerance over for kriminalitet. 
</p><p>
Stokkeslag har siden det britiske kolonistyre været en af de straffe, som 
dømte risikerede at blive idømt i Singapore. 
</p><p class=" bl-elem">
Hvert år bliver hundredvis af mennesker idømt stokkeslag, en straf som 
menneskeretsgrupper flere gange har kritiseret. 
</p>	
</div>
</div></body></html>
