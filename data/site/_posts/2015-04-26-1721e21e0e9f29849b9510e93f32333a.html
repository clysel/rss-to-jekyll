---
layout:     post
title: 	    "Dansk kvinde er indlagt efter jordskælv"
post_author:	    
post_date:	    Mon, 27 Apr 2015 00:05:16 +0200
post_site:	    politiken.dk 
post_link:	    http://politiken.dk/udland/ECE2644219/dansk-kvinde-er-indlagt-efter-jordskaelv/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Den danske ambassade i Nepal har åbnet dørene op for de danskere, der ikke 
ønsker at sove andre steder i hovedstaden Kathmandu.
</p><p>
Cirka 60 danskere sover fra søndag til mandag i telte i ambassadens have, da 
det kan være usikkert at sove indenfor, hvis der kommer endnu et skælv.
</p><p>
»Først på dagen søndag forsøgte vi at opfordre folk til at finde et andet sted 
at overnatte. Så havde vi et jordskælv omkring klokken 13 lokal tid, som var 
rimelig alvorligt, siagde den danske ambassadør i landet, Kirsten Geelan, 
tidligere i dag til Ritzau. 
</p><p>
»Efter det har vi besluttet, at folk, som ikke ønsker at gå andre steder hen, 
har mulighed for at blive på ambassaden«, sagde hun.
</p><h3>
Første tilskadekomne dansker
</h3><p>
Ifølge Udenrigsministeriets Borgerservice er der søndag aften kommet meldinger 
om, at en dansk kvinde er indlagt på et hospital i Kathmandu. Det er den 
første melding, der har været, om tilskadekomne danskere i Nepal efter 
jordskælvet, som fandt sted lørdag.
</p><p>
»Vi har ikke flere informationer om de nærmere omstændigheder, men hun skulle 
være i god behold. Og de pårørende ér underrettet«, siger centerchef i 
Udenrigsministeriets Borgerservice Ole Egberg Mikkelsen til Ritzau.
</p><p>
Ifølge Udenrigsministeriets borgerservice forsøger man stadig at komme i 
kontakt med cirka et halvt hundrede danskere, selvom der endnu ikke er et 
fuldt overblik over, hvor mange danskere der er i landet.
</p><p>
»Der er nu 52 personer, som vi ikke har kontakt til. Men vi betragter dem ikke 
som savnede«, siger Ole Egberg Mikkelsen, Chef for Udenrigsministeriets 
Borgerservice.
</p><h3>
Dårlige forbindelser
</h3><p>
Han understreger, at listen hele tiden justeres, som nye navne kommer ind.
</p><p>
Udenrigsministeriet mener, at der er cirka 280 danskere i Nepal.
</p><p class=" bl-elem">
Ole Egberg Mikkelsen minder om, at mange af danskerne befinder sig i områder, 
hvor kommunikationen også normalt har svært ved at nå ud. Derfor er det ikke 
nødvendigvis bekymrende, at myndighederne endnu ikke har været i kontakt med 
danskerne.
</p>	
</div>

</div></body></html>
