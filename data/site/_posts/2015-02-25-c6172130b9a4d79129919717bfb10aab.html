---
layout:     post
title: 	    "Forskere måler ekstreme havstigninger ud for New York"
post_author:	    Adam Fribo
post_date:	    Wed, 25 Feb 2015 12:25:50 +0000
post_site:	    ing.dk 
post_link:	    http://ing.dk/artikel/forskere-maaler-ekstreme-havstigninger-ud-new-york-174363
---
<html><body><div><section class="body"><p>I 2009 og 2010 var der havspejlstigninger på hele 128 millimeter nord for New York. Det viser et nyt studie offentliggjort i Nature Communications, og ifølge forskerne bag er det for første gang dokumenteret, at ændringer i havcirkulationen kan udløse stigningerne.</p>
			<p>»Vi er de første til at dokumentere sammenhængen mellem de ekstreme havstigninger og ændringer i havcirkulationen,« udtaler professor JianJun Yin fra University of Arizona i en <a href="http://uanews.org/story/sea-level-spiked-for-two-years-along-ne-north-america">pressemeddelelse</a>.</p>
			<p>De ekstreme stigninger i 2009 og 2010 betød oversvømmelser flere steder, og professor Yin har ikke kunnet finde lignende stigninger ved analyse af målinger helt tilbage fra starten af 1900-tallet.</p>
			<p>»De ekstreme havstigninger i 2009 og 2010 langs den amerikanske nordøstkyst er uden fortilfælde i det sidste århundrede. Statistisk analyse viser, at det er en stigning, der forekommer én gang på 850 år,« siger han til <a href="http://www.bbc.com/news/science-environment-31604953">BBC</a>.</p>
			
			<p>Udover ændringer i havcirkulationen har forskerne også kædet de ekstreme stigninger sammen med en ændring i den såkaldte nordatlantiske oscillation. Den betegnelse dækker over forskellen mellem det permanente højtryk på Azorerne og det permanente højtryk på Island.</p>
			<p>De amerikanske forskere konkluderer ud fra deres undersøgelser, at en fortsættelse af den nuværende udledning af CO2 til atmosfæren vil betyde hyppigere gensyn med de ekstreme stigninger.</p>
			<p>Professor Rowan Sutton, der er klimaforker ved University of Reading har kommenteret resultaterne overfor BBC. Og han er enig i konklusionerne.</p>
			<p>»Der er stærke indikationer på, at klimaændringer har øget sandsynligheden for hændelser som disse, og vi bør forvente flere af dem i fremtiden.«</p>
			
		</section></div></body></html>
