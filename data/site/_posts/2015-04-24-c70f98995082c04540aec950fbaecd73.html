---
layout:     post
title: 	    "Fødselsdagskort fra redaktionen: Kære Hubble!"
post_author:	    Jens Ramskov
post_date:	    Fri, 24 Apr 2015 08:15:00 +0000
post_site:	    ing.dk 
post_link:	    http://ing.dk/artikel/foedselsdagskort-fra-redaktionen-kaere-hubble-175649
---
<html><body><div><section class="body">
			<p>Tillykke med fødselsdagen og de 25 år.</p>
			<p>Gennem årene har du haft et eminent blik for fjerne galakser og givet os uvurderlig viden om det univers, vi er en lille del af. Vi glæder os på dine vegne over den berømmelse og popularitet, du har opnået – ikke kun fra dine venner inden for astronomien, men også fra meget store dele af befolkningen verden over.</p>
			<p>Du er nemlig ikke kommet let til din succes og berømmelse. Du har været præget af sygdomme, og dit liv har flere gange været i fare.</p>
			<p>Du var et ønskebarn for astronomen Lyman Spitzer allerede i 1946, men der skulle gå mere end 30 år, før den amerikanske kongres gav en bevilling i 1977, som var tidspunktet, hvor du endelig blev undfanget. Det blev et langt svangerskab og en svær fødsel.</p>
			<p>Allerede i 1979 var dit 2,4 meter store hovedspejl udviklet, og i 1983 gav dine håbefulde forældre, Nasa og ESA, dig navnet Hubble Space Telescope og opkaldte dig derved efter astronomen Edwin Powelle Hubble, der i 1920’erne havde bevist eksistensen af andre galakser og universets udvidelse. Det var et navn, der forpligtede, og som du til fulde har levet op til.</p>
			<p>I 1985 var din fødsel nært forestående, men uheldet med den amerikanske rumfærge Challenger i 1986 forsinkede fødselsprocessen. Først 24. april 1990 kunne rumfærgen Discovery som fødselshjælper bringe dig ud i rummet.Til dine forældres chok var du født med en synsfejl, der slørede dit blik alvorligt. Du skulle allerede som nyfødt have briller. Det blev astronauterne på rumfærgen Endeavour, der i 1993 fik til at opgave at installere dit brillesystem med det tekniske navn Corrective Optics Space Telescope Axial Replacement.</p>
			<p>Så kan det nok være, at du fik blik for de skarpe detaljer. I 1994 så du eksempelvis, hvordan kometen Shoemaker-­Levy 9 i en række brudstykker kolliderede direkte med planeten Jupiter.</p>
			<p>Du begyndte at studere galakser mange milliarder lysår fra Jorden. Du fik derved smag for mere avancerede målinger og fik overbevist dine forældre om, at du jævnligt skulle have nyt legetøj leveret. I flere omgange måtte rumfærger sende dig nye instrumenter, som astronauter overbragte dig med akkuratesse.</p>
			<p>Men du har også været plaget af alvorlige sygdomme. Da tre af dine seks gyroskoper gik i stykker, skulle du hurtigt have leveret nye vitale dele. Da det fjerde gyroskop også kollapsede 13. november 1999, gik du helt i koma. Hjælpen kom 19. december, da astronauterne på rumfærgen Discovery udskiftede alle seks gyroskoper, og du blev vakt til live igen.</p>
			<p>Dine forældres omsorg og kærtegn gengældte du på den bedste måde ved at tage endnu flottere billeder fra universets fjerne egne. Dine seneste ønsker blev opfyldt i 2009, her blev dine briller også fjernet for at gøre plads til et nyt instrument om bord. Da alle dine oprindelige instrumenter nu var blevet erstattet af instrumenter, der så at sige havde indbyggede kontaktlinser, havde du ikke længere behov for brillerne.</p>
			<p>Nu runder du så de 25, og det er slut med at modtage nye gaver. Dine forældre og ikke mindst Nasa med den største pengepung satser nu først og fremmest på deres kommende barn James Webb Telescope, som allerede har drænet økonomien godt og grundigt inden sin fødsel.</p>
			<p>Du har altid befundet dig tæt på hjemmet i en højde ca. 550 km over Jorden. James Webb ønsker at se endnu mere af universet, end du har været i stand til, og han har fundet ud af, det sker bedst fra en plads halvanden million kilometer ude i rummet. Forhåbentlig vil det ske fra 2018, hvis ellers fødselsprocessen forløber som planlagt.</p>
			<p>Vi og dine forældre ved, at du ikke vil leve evigt. Du er stadig i superfin form, men har for længst passeret din oprindeligt forventede levetid på 15 år.</p>
			<p>Selvom du nok gradvist vil svækkes, håber vi, at du også vil fungere godt de næste 5-10 år.</p>
			<p>Ingen teleskoper har udrettet så meget som du i deres levetid. Du har gjort dine forældre stolte og glædet os  andre med alt, du har gjort for astronomien.</p>
			<p>Lev vel, og betænk os gerne med nye flotte billeder.</p>
			<p>Kærlig hilsen</p>
			<p>Ingeniøren</p>
		</section>
		  </div></body></html>
