---
layout:     post
title: 	    "Minister: Kommuner har svigtet jobklare flygtninge"
post_author:	    
post_date:	    Mon, 09 Mar 2015 22:43:21 +0100
post_site:	    politiken.dk 
post_link:	    http://politiken.dk/indland/politik/ECE2580462/minister-kommuner-har-svigtet-jobklare-flygtninge/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Den radikale leder, Morten Østergaard (R), sender nu en verbal opsang af sted 
til landets kommuner, som han i sin egenskab af indenrigsminister har 
ansvaret for. 
</p><p>
Kritikken går på, at kommunerne har »svigtet« den vigtige opgave med at sikre 
jobparate flygtninge og indvandrere ophold i virksomheder som en del af 
deres integration i Danmark. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/virksomheder/ECE2570687/21-aarige-frederik-er-en-attraktiv-opskrift-paa-job/">21-årige Frederik er en 
attraktiv opskrift på job</a></p><p>
Tal fra det såkaldte Carsten Koch-udvalg viser, at kun 45 procent af de 
jobparate flygtninge og indvandrere får en såkaldt virksomhedsrettet indsats 
i løbet de 3 år, hvor de indgår i et integrationsforløb i kommunerne. 
</p><p>
Indsatsen kan være virksomhedspraktik, nytteindsats, løntilskud eller en 
rotationsstilling. Til sammenligning får 77 procent af de øvrige 
kontanthjælpsmodtagere en virksomhedsrettet indsats som led i deres 
aktivering. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/debat/profiler/pelledragsted/ECE2570663/venstre-manipulerer-groft-i-sin-kampagne-mod-de-svageste/">Venstre manipulerer groft i 
sin kampagne mod de svageste</a></p><p>
Kigger man på ledige generelt og ikke blot de jobparate, er gabet mellem 
flygtninge og etniske danskere endnu større. 
</p><p>
»Jeg mener, at kommunerne har svigtet ved ikke at give flygtninge og 
indvandrere tilbud af samme høje kvalitet, som andre ledige får. Det, der 
virker, er at komme ud på arbejdspladserne, og jeg oplever, at 
virksomhederne gerne vil være med. Men det kræver, at der er nogen fra 
kommunen, der banker på«, siger Morten Østergaard. 
</p><p>
Netop ideen om at give nyankomne i Danmark en direkte kobling til 
arbejdsmarkedet er ifølge Morten Østergaard »selve omdrejningspunktet« i det 
integrationsudspil, som regeringen forventes at fremlægge inden for de 
kommende uger. 
</p><h3>
20 i køkkenet fra 13 lande 
</h3><p>
Morten Østergaard vil endnu ikke afsløre konkrete redskaber, der skal indgå i 
pakken. Men for at opleve et mønstereksempel på den tankegang, han ønsker at 
udbrede, besøgte han i går Nordeas hovedkvarter. 
</p><div class="art-quote article-box">
<p class="quote"/>
<blockquote>
<p class="quote-txt">
Vi må tage et grundlæggende opgør med vores måde at tænke integration på.
</p>
<p class="sender">
Morten Østergaard (R) 
</p>
</blockquote>
</div><p>
Her arbejder også 55 ansatte fra rengøringsgiganten ISS, som har haft succes 
med at oprette tre måneder lange praktikforløb, hvor nytilkomne kommer 
igennem et jobforløb, samtidig med at de lærer dansk en dag om ugen. Af de 
årligt 400 praktikanter bliver omkring 150 efterfølgende ansat i ISS.</p><p>
I køkkenet hos Nordea har ISS indsluset 20 ansatte fra 13 forskellige lande. 
Morten Østergaard erkender, at heller ikke regeringen efter over 3 års 
arbejde har gjort nok for at sikre flygtninge konkret kontant med 
arbejdsmarkedet. 
</p><p>
»Vi har arbejdet med mange ting på dette område, også med danskuddannelse. Men 
det står klart, at vi må tage et grundlæggende opgør med vores måde at tænke 
integration på. Og jeg erkender gerne, at vi ikke har været gode nok til at 
stille krav om, at man bidrager med det, man kan, fra første dag. Og det 
kommer vores udspil til at handle om«.
</p><p><b class="ext-link">LÆS OGSÅ</b><a class="embeddedlink" href="http://politiken.dk/udland/ECE2577404/svaekkede-borgerlige-vender-om-og-strammer-udlaendingepolitikken/">Svækkede borgerlige vender om 
og strammer udlændingepolitikken</a></p><p>
Carsten Koch-udvalget anbefaler flere virksomhedsrettede indsatser. 
</p><p>
»Blandt flygtninge og familiesammenførte kontanthjælpsmodtagere i 
integrationsprogrammet bliver virksomhedsrettede tilbud, som er det mest 
effektfulde, dog brugt mindst og vejledning og opkvalificering brugt mest«, 
skriver udvalget i en delrapport fra januar. 
</p><p>
Det var i går ikke muligt at få en kommentar fra Kommunernes Landsforening. 
</p><p>
KL-formand Martin Damm (V) henviser til Jacob Bundsgaard (S), der er formand 
for KL’s arbejdsmarkeds- og erhvervsudvalg. Men Jacob Bundsgaard vendte i 
går ikke tilbage på Politikens henvendelser. 
</p><p>
Torben Tranæs, der er forskningschef hos Rockwool Fondens Forskningsenhed, 
mener, at den store forskel i brugen af virksomhedsrettede tilbud blandt 
andet kan forklares ved, at virksomhederne generelt er mere interesserede i 
de etnisk danske kontanthjælpsmodtagere. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/udland/ECE2577408/professor-sverige-kan--vaere-paa-vej-til-at-faa-danske-tilstande-i-udlaendingedebat/">Professor: Sverige kan være 
på vej til at få 'danske tilstande' i udlændingedebat</a></p><p>
»Det kan forventes, at virksomhederne går efter de mest egnede af hensyn til 
deres forretning. Danskerne har i gennemsnit højere kvalifikationer, de 
kender forholdene og kan sproget. Den almindelige forskel mellem grupperne 
gør, at jeg ikke er så overrasket over forskellen på grupperne. Men det er 
et legitimt politisk ønske, at instrumentet bruges lige meget over for begge 
grupper«, siger Torben Tranæs. 
</p><p>
Dansk Arbejdsgiverforening (DA) afviser, at virksomhederne bærer en del af 
skylden for det skæve tal. 
</p><p>
Chefkonsulent Berit Toft Fihl mener, at virksomhederne hjertens gerne tager 
imod kontanthjælpsmodtagere med flygtningebaggrund. Hun undrer sig over, at 
kommunerne ikke bruger virksomhedsrettede indsatser mere – især set i lyset 
af nye tal fra DA, som viser, at kun hver fjerde flygtning er i arbejde 
efter ti år. 
</p><p class=" bl-elem">
»Kommunerne kan gøre det langt bedre på det her område. De hårde fakta er, at 
virksomhedsrettet indsats med virksomhedspraktik og løntilskud virker bedst. 
Indvandrere skal også have gavn af de redskaber, der virker bedst. Især når 
man ser, at kun hver fjerde flygtning er i job efter ti år«, siger Berit 
Toft Fihl. 
</p>	
</div>
</div></body></html>
