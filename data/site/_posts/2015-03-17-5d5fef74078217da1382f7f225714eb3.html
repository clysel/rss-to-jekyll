---
layout:     post
title: 	    "Sidste udkald for at sikre sig en bolig i Københavns ombruste kanalby"
post_author:	    
post_date:	    Tue, 17 Mar 2015 19:12:51 +0100
post_site:	    politiken.dk 
post_link:	    http://politiken.dk/ibyen/byliv/ECE2590874/sidste-udkald-for-at-sikre-sig-en-bolig-i-koebenhavns-ombruste-kanalby/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Det er på flere måder sidste udkald på Enghave Brygge i Københavns Sydhavn. 
</p><p>
Indtil videre har 32 personer eller familier forhåndskøbt eller reserveret 
lejlighed i det, der i reklamerne for et af de det mest omdiskuterede 
byggeprojekter i hovedstaden bliver kaldt »sidste chance for få en ny bolig 
i det allersidste helstøbte kvarter i Indre By«. 
</p><p>
Der bliver med den slags sloganer slået på alle strenge for at få lokket 
interesserede til at satse på at bo på et areal, der i dag ellers henligger 
som et tilgroet postindustrielt vildnis med skrot, brokker og Københavns 
længste graffitimur klos op ad H.C. Ørstedsværkets rygende skorstene. 
</p><p>
Et havneområde, som lokale beboere og en række organisationer i årevis har 
forsøgt at forhindre bliver omskabt til en kanalby med 2.400 boliger og 
1.600 arbejdspladser på 10 øer ud i havnen. 
</p><p>
Men også for kritikerne er det sidste chance: I går vedtog et flertal af 
kommunens politikere i teknik- og miljøudvalget at nikke ja til til den 
VVM-miljøredegørelse, der skal tage højde for de betænkeligheder, som er 
blevet rejst om anvendelsen af det, der er det sidste store hul i rækken af 
byggegrunde langs inderhavnen. 
</p><p><b class="ext-link">LÆS OGSÅ:</b><a class="embeddedlink" href="http://politiken.dk/ibyen/byliv/ECE1847434/tusinder-protesterer-over-ny-havnebydel-i-koebenhavn/">Tusinder protesterer over ny 
havnebydel i København</a></p><p>
Carsten Jallov er en af de borgere, der har forsøgt at få projektet ændret. 
Blandt andet fordi han mener, at det lukker et af de sidste store åbne 
vandområder og spærrer for både for vandtrafikken og for københavnernes 
muligheder for at bruge deres havn rekreativt. Han erkender, at det 
efterhånden er svært at tro på en sejr. 
</p><h1 class="bread-text-header first">
Armvridning 
</h1><p>
»Vi vil klage til Natur- og Miljøklagenævnet over, at der ikke er forsøgt 
tegnet et alternativ. Men spørgsmålet er, om ikke det hele er klappet af 
politisk«, siger han. 
</p><p>
Kystdirektoratet krævede sidste år »en oversigt over de væsentligste 
alternativer til projektet, som bygherre har undersøgt«. Og da der ikke fra 
bygherren er foreslået sådanne konkrete alternativer, har kritikerne kaldt 
processen ulovlig. 
</p><p>
Men siden har Trafikstyrelsen overtaget ansvaret for sager om de danske havne. 
Og Trafikstyrelsen mener nu ligesom Københavns Kommune ikke, at det er 
muligt at bygge kanalbyen med de 10 øer på andre måder. Det fremgår af 
styrelsens reaktion på VVM-redegørelsen. 
</p><p><span class="img-contimg-fl-right"><img class="image inlineLightBox" src="http://multimedia.pol.dk/archive/00921/enghave_brygge_graf_921390a.jpg" alt="" border="0"/></span></p><p>
Carsten Jallov har selv tegnet et alternativ, hvor havneløbet ikke snævres 
ind. Det vil enten betyde, at der bliver færre boliger, eller at der skal 
bygges højere. Og at den planlagte store hovedkanal gennem den kommende 
bydel ikke graves. 
</p><p>
Men dette alternativ er blevet pure afvist af Københavns Kommune, der 
henholder sig til, at en hollandsk arkitekt i 2002 lavede en helhedsplan for 
Sydhavnen med kanalbydele. Dengang var der dog ingen tegninger, der røbede, 
at byggeriet skulle rage ud i havneløbet. 
</p><p>
Carsten Jallov har en mistanke om, at kommunen »har vredet armen om på 
Trafikstyrelsen«. 
</p><p>
»De har vel sagt til Trafikstyrelsen, at ud fra de oprindelige tegninger kan 
man ikke undgå at inddrage søterritoriet. At det er alt eller intet. Det har 
Trafikstyrelsen så rettet ind efter«. 
</p><p><b class="ext-link">LÆS OGSÅ:</b><a class="embeddedlink" href="http://politiken.dk/ibyen/byliv/ECE1762651/ny-bydel-i-sydhavnen-bliver-beskyldt-for-vandtyveri/">Ny bydel i Sydhavnen bliver 
beskyldt for vandtyveri</a></p><p>
Carsten Jallov mener, at meget har ændret sig siden de hollandske 
arkitektstreger for 13 år siden: Dengang var der ingen, der interesserede 
sig for anvendelsen af kajområderne i havnen, der mest lå øde hen. I dag er 
det meste af den indre havn bebygget, og der er brug for andet end boliger 
og erhverv, påpeger han. 
</p><h1 class="bread-text-header ">
Tørskoet over 
</h1><p>
Trafik- og miljøborgmester Morten Kabell har inden for sit parti, 
Enhedslisten, måttet døje med kritik, mest internt, fordi Enghave 
Brygge-projektet udfordrer flere af de grønne og nærhedsdemokratiske 
principper, som partiet også står for. 
</p><p>
Men Morten Kabell fastslår, at det er en forudsætning for at få plads til en 
kanalby, at en del af havnens vand inddrages: Blandt andet fordi H.C. 
Ørstedsværket stadig er i funktion og kræver en sikkerhedsafstand til 
boliger. 
</p><p><i class=" bl-elem">Hvis I fortsætter på den måde, kan man vel snart gå tørskoet over 
Københavns Havn?</i></p><p>
»Det kan man altså allerede, hvis man bruger de broer, der er er, ha ha ha 
ha«. 
</p><p><i class=" bl-elem">Jo, men kritikerne peger på, at det åbne vand som herlighedsværdi og med 
plads til de sejlende er truet, og at havnen er ved at blive forvandlet til 
kanal, fordi der bygges ud i vandet, som det er sket andre steder også. Er 
smertegrænsen nået?</i></p><p>
»Vi er i hvert fald der, hvor jeg er glad for, at der ikke er flere planer om 
opfyld i havnen. I forbindelse med det kommende byggeri på Papirøen (en 
grund tæt ved Operaen i havnens nordlige ende, red.) blev jeg spurgt, om det 
var muligt at få lov at bygge ud i vandet. Svaret var, at vi ingen planer 
har om at skulle fylde mere op«. 
</p><p>
Morten Kabell mener, at den kommende kanalby ikke kun fjerner vand fra byens 
miljø, men også giver vand tilbage – fordi der bygges kanaler til erstatning 
for det åbne havnevand. 
</p><p><b class="ext-link">LÆS OGSÅ:</b><a class="embeddedlink" href="http://politiken.dk/ibyen/byliv/ECE2451097/modstander-mod-megabyggeri-holder-flyttedag/">Modstander mod megabyggeri 
holder flyttedag </a></p><p>
På den måde bliver der vandudsigt fra de fleste vinduer, når beboere i 2017 
flytter ind i den første del af det store bryggeprojekt. Boligerne på og ved 
den første ø kommer til at hedde Kærholm med 194 boliger, som bliver en del 
af et kvarter med navnet Engholmene på tre af de ti øer, To andre bygherrer 
bygger også på de øvrige øer. 
</p><p>
Det danske firma NPV udvikler Engholmene for entreprenørselskabet Drake &amp; 
Scull, der repræsenterer et arabisk byggekonglomerat ejet af Tabari-familien 
fra Dubai. Og hos NPV er direktør Jens Schaumann efterhånden ved at se lys 
for enden af tunnelen for det, han kalder »det mest attraktive havneprojekt 
i København«. 
</p><p class=" bl-elem">
»Selv om politikerne nu måtte vedtage VVM-redegørelsen, skal vi før byggestart 
indhente både nedrivnings- og byggetilladelse, så det vil stadig vare lidt, 
før vi kan komme i gang. Men jeg tror på, at den politiske del nu finder sin 
løsning, og nej, jeg har aldrig tidligere oplevet en byggesag med så langt 
et forløb«. 
</p>	
</div>
</div></body></html>
