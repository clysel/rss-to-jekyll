---
layout:     post
title: 	    "Erfaren rådgiver: København skulle hellere bruge pengene på ordentlig cykelparkering"
post_author:	    Magnus Bredsdorff
post_date:	    Thu, 16 Apr 2015 13:28:17 +0000
post_site:	    ing.dk 
post_link:	    http://ing.dk/artikel/erfaren-raadgiver-koebenhavn-skulle-hellere-bruge-pengene-paa-ordentlig-cykelparkering
---
<html><body><div><section class="body">
			<p>Lejecykler kan næppe gøres attraktive for Københavns pendlere. De har langt mere brug for en beskyttet parkeringsplads til deres cykel tæt på den station, de benytter.</p>
			<p>Det fastslår en af Danmarks mest erfarne rådgivere inden for cyklisme, Erik Kjærgaard. Han driver i dag sit eget firma, Kjærgaard Advice, og var blandt andet med, da det første bycykelsystem blev designet i hovedstaden i 1996.</p>
			
			<p>Erik Kjærgaard mener, at selve ideen om at forsøge at stille en slags lejecykler til rådighed for pendlerne, som var kongstanken bag de københavnske bycykler, er tvivlsom.</p>
			<p>»Det vigtigste for en pendler er, at systemet er pålidelig. Ingen pendler kan bruge et system, hvor man ikke kan være 100 procent sikre på, at der rent faktisk holder en cykel på stationen, hvis man skal bruge den det sidste stykke til arbejde eller et møde. Der må heller ikke være bare en procent tvivl om, at der er en parkeringsplads til cyklen, når man skal af med den igen,« siger han.</p>
			
			<p>Han vil naturligvis ikke afvise, at pendlere kan finde på at booke en bycykel i ny og næ.</p>
			<p>»Men som hovedregel vil de hellere have en cykel selv,« fastslår Erik Kjærsgaard.</p>
			<p>Der var sat 88 millioner kroner af til de avancerede by- og pendlercykler i København, hvor projektet nu ser ud til at blive lukket ned. De penge kan ifølge cykelrådgiveren bruges langt bedre på parkeringspladser til cyklerne ved hovedstadens stationer, hvor der mangler tyverisikrede og overdækkede steder at komme af med den tohjulede.</p>
			
			<p>Som det er nu, tager de godt 400 bycykler, som leverandøren Gobike rent faktisk nåede at levere, plads på nogle af de mest attraktive steder lige op af landets stationer.</p>
			<p>»På den måde prioriterer vi turisterne højere end pendlerne, selv om det ikke er lige så kritisk for turisterne, at cyklen står meget tæt på stationen,« påpeger Erik Kjærsgaard.</p>
			
			<p>Han mener, at der kan være et behov for en bycykel til turister, sådan som andre storbyer også her.</p>
			<p>»Men de kunne drives af en turistorganisation,« siger han.</p>
			
			<p>Erik Kjærsgaard har desuden som mange andre iagttagere undret sig over Københavns Kommunes valg af en meget speciel og dyr cykel med indbygget tablet.</p>
			<p>»Grundideen med en computer på cyklen er god, for nogle få brugere får en fantastisk oplevelse. Men for de fleste bliver cyklen bare sværere at benytte. Det er voldsomt med en computer blot til at booke cyklen, og i byer som London og Paris fungerer det meget simplere,« konstaterer han.</p>
			<p>Desuden har mange hoteller i København fået egne cykler, fordi turister bl.a. kommer til København for at se byen på to hjul. Endelig har private cykelhandlere også succes med at udleje til turister.</p>
		</section>
		  </div></body></html>
