---
layout:     post
title: 	    "Dyb skuffelse for dansk debutant med store forhåbninger"
post_author:	    
post_date:	    Fri, 06 Mar 2015 17:46:15 +0100
post_site:	    politiken.dk 
post_link:	    http://politiken.dk/sport/cykling/ECE2577082/dyb-skuffelse-for-dansk-debutant-med-store-forhaabninger/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>Store forventninger forvandledes til dyb skuffelse, da den danske mester i enkeltstart og ankermand på banens 4 km forfølgelseshold den 25-årige Rasmus Quaade i dag debuterede som professionel på landevejen for det hjemlige 2. divisionshold Cult Energy.</p><p>I det belgiske 3-daagse van West Vlaanderen nærede både Quaade selv og sportschef Michael Skelde forhåbninger om et godt resultat på den 7 km prolog, der indledte strabadserne i kystbyen Middelkerke, men danskerens vanlige tempokvaliteter kom aldrig til deres ret, og med tiden 8.33 minutter sluttede han på en lidet opmuntrende 92.-plads blandt de 182 deltagere.</p><p>Sejren gik til en af Quaades rivaler gennem de senere år den jævnaldrende russer, U23-verdensmesteren i enkeltstart fra 2012 Anton Vorobyev (Katusha), der tilbagelagde distancen i 7.57 minutter, mens newzealænderen Jesse Sergent (Trek) og franskmanden Alexis Gougeard (Ag2r) på de næste pladser begge noteredes for 8.01.</p><h3>Har mødt hinanden adskillige gange</h3><p>Anton Vorobyevs og Rasmus Quaades veje er tidligere krydsedes ved adskillige lejligheder, eftersom de er af samme årgang – 1990 – og første gang det skete, trak danskeren det længste strå.</p><p>Det var ved VM i 2011 i København, da Quaade erobrede sølv på U23-enkeltstarten efter australieren Luke Durbridge og foran dennes landsmand og nuværende Orica-GreenEdge-holdkammerat Michael Hepburn, mens Vorobyev sluttede på fjerdepladsen.</p><p>Også ved det første møde året havde Quaade overtaget, da det gjaldt U23-europamesterskabet. Her strøg danskeren helt til tops, mens Vorbyev atter blev nr. 4.</p><h3>Tog grundigt revanche ved VM</h3><p>Til gengæld tog russeren grudigt revanche ved VM i Valkenburg godt halvanden måned senere. Her sikrede han sig på overbevisende manér guldet med australierne Rohan Dennis, aktuel timeverdensrekordholder, og Damien Howson på de to andre medaljepladser slået med henholdsvis 44 og 51 sekunder, mens Lasse Norman og Rasmus Quaade fulgte som nr. 4 og 5 med minus på 53 sekunder og 1.04 minut.</p><p>Ved sidste års VM for eliten i Ponferrada tilsmilede lykken hverken Vorobyev eller Rasmus Quaade, der begge nogle måneder inden var blevet nationale mestre. Russeren var på ottendepladsen besejret med 1.29 minut af Wiggins, og Quaade forspildte sine chancer med et styrt allerede i det første sving og satte nr. 13 2.16 minutter til.</p><p>Umiddelbart efter U23-VM i Valkenburg blev Vorobyev professionel hos Katusha, men ud over den russiske enkeltstartstitel var han indtil i dag ikke noteret for nogen sejre.</p><p>Han leverede dog allerede for nogle uger siden i Volta ao Algarve bevis på sine tempokvaliteter, da han på enkeltstarten i det portugisiske arrangement som nr. 5 kun blev overtrumfet af specialister som tyskeren Tony Martin (Etixx-Quick Step), italieneren Adriano Malori (Movistar),waliseren Geraint Thomas (Sky) og den polske verdensmester i linjeløb Michal Kwiatkowsk (Etixx-Quick Step)i.</p><h3>Prologen har vist sig som meget afgørende</h3><p>De seneste fire år er 3-daagse van West Vlaanderen blevet indledt med en prolog som den netop overståede, og bortset fra 2012, har førstedagens sejrherre været identisk med rytteren, der to døgn senere hyldedes som den endelige vinder.</p><p>I 2011 var det newzealænderen Jesse Sergent, der triumferede på denne måde, i 2013 belgieren Kristpof Vandewalle og sidste år estlænderen Gert Jöeäär.</p><p>For tre år siden slog Michal Kwiatkowski til på den korte enkeltstart, men han fuldførte ikke løbet, og i stedet sluttede hans belgiske Omega Pharma-Qukick Step-holdkammerat Julien Vermote, der var blevet nr. 2 i tidskørslen, på førstepladsen.</p><p class=" bl-elem">Den aktuelle udgave af det belgiske arrangement fortsætter i morgen med 174,1 km fra Brugge til Harelbeke og rundes af på søndag med 184,5 km fra Nieuwpport til Ichtegem.</p>	
</div>
</div></body></html>
