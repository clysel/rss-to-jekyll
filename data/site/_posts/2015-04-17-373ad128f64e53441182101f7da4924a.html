---
layout:     post
title: 	    "F-Secure lancerer VPN-løsning - og disser konkurrenter"
post_author:	    Jakob Møllerhøj
post_date:	    Fri, 17 Apr 2015 09:15:38 +0000
post_site:	    www.version2.dk 
post_link:	    http://www.version2.dk/artikel/f-secure-klar-med-proprietaer-vpn-loesning-til-private-stol-paa-os-143112?utm_medium=feed&utm_source=version2.dk&utm_campaign=it_nyheder
---
<html><body><div><section class="body">
    <p>Det finske it-sikkerhedsfirma F-Secure har sendt et nyt produkt på banen, hvor flere løsninger allerede dribler rundt og forsøger at score privacy-point hos forbrugerne.</p>

<p>Ifølge en dansk pressemeddelelse fra F-Secure er der her tale om et produkt, som ‘kan beskytte ens personlige oplysninger og skjule ens færden for både it-kriminelle og efterretningstjenester.'</p>

<p>Freedome, som produktet kaldes, er i første omgang henvendt til private og deres  mobiltelefoner med iOS eller Android. Freedome giver brugerne en krypteret VPN-opkobling til F-Secures backend og en anonym ip-adresse ud mod internettet under surf.</p>

<p>Som det vil være flere Version2-læsere bekendt, findes der flere andre udbydere af VPN-løsninger, som også lover bedre privacy på nettet.</p>

<p>Og F-Secure er tilsyneladende godt klar over, at der findes eksisterende løsninger.</p>

<p>»Hidtil har forbrugere med en kritisk holdning til dette, måtte benytte tjenester eller software fra mindre kendte leverandører. Løsninger, som ofte ikke har været særligt brugervenlige og uden garanti for privatliv eller lovlighed,« står der således videre i pressemeddelelsen</p>

<p>Som lignende VPN-løsninger laver Freedome en VPN-opkobling fra brugerens terminaludstyr og i det konkrete tilfælde til F-Secures backend. Herefter sendes trafikken videre ud på nettet via en af F-Secures gateways.</p>

<p>I den forbindelse er det muligt at få en ip-adresse, der udover ikke at være ens egen, også får det til at se ud som om, brugeren befinder sig i et andet land. Det bruger nogen eksempelvis til at se den amerikanske udgave af Netflix, mens andre blot ønsker at være mere anonyme på nettet.</p>

<p>En forudsætning for vis anonymitet ved sådan en løsning er, at VPN-udbyderen ikke logger brugerens trafik og rigtige ip-adresse. Ifølge pressemeddelelsen fra F-Secure indsamler Freedome ingen oplysninger om brugerne, som derfor skulle være 100 procent anonyme - også over for F-Secure.</p>

<h2>F-Secure: Vi scanner, men logger ikke</h2>

<p>Dog bliver al brugerens trafik scannet af F-Secure, når det passerer gennem F-Secures backend og videre ud på nettet. Ole Hult, som er Technical Service Manager i F-Secure i Danmark forklarer til Version2, hvad scanningen går ud på.</p>

<p>»Scanning foregår i backend. Alt trafik bliver ledt den vej igennem. Der bliver både scannet for malware, der måske bliver forsøgt downloadet til den mobile enhed, men også hvis der er hjemmesider med drive-by-kode. Så kommer det først forbi vores backend, før det kommer videre til den mobile enhed.«</p>

<p><em>Så selvom I siger, brugeren surfer anonymt og sikkert, så scanner I alle de hjemmesider, brugeren besøger?</em></p>

<p>»Vi scanner hjemmesider for malware, men vi logger ikke informationer,« siger Ole Hult.</p>

<p>I en opfølgende mail fra F-Secure forklarer virksomheden, at krypteret HTTPS-trafik ikke bliver scannet, da det ville kræve, at F-Secure udfører et man-in-the-middle-angreb mod SSL/TLS-protokollen, der sikrer HTTPS-trafikken.</p>

<p>Ifølge F-Secure skulle malware-distribution via HTTPS-domæner dog høre til sjældenhederne. Men virksomheden oplyser også, at man er ved at undersøge, hvordan området skal håndteres i fremtiden.</p>

<h2>F-Secure: Stol på os</h2>

<p>Men hvordan kan brugeren være sikker på 100 pct. anonymitet, som virksomheden lover? Det svarer Michael Toftegaard på. Han har titel af Business manager for F-Secure i Danmark og Norge.</p>

<p>»Ja, der skal man jo så tro på os, og det vi siger. Generelt set, skal brugerne måske i større grad overveje, hvor de lægger deres data. Vi stiller os som garant og som nordisk it-virksomhed med en nordisk backend under EU-lovgivning,« siger Michael Toftegaard, Business manager for F-Secure i Danmark og Norge.</p>

<p>I pressemeddelelsen fra F-Secure står der også, at man med Freedome ikke længere behøver ty til det, virksomheden kalder 'nørdede eller tvivlsomme programmer, hvis man er optaget af sit privatliv på nettet.'</p>

<p><em>Hvad mener I, når I skriver nørdede og tvivlsomme programmer?</em></p>

<p>»Der findes jo mange forskellige løsninger. Hvis du skal sammensætte alle de her ting, så har du tidligere skullet have flere forskellige løsninger, og det gør jo alt andet lige, at det bliver mere besværligt,« siger Michael Toftegaard og tilføjer:</p>

<p>»Og når vi taler anti-virus i det hele taget. Så findes der jo rigtig meget gratis, altså det vi kalder freeware. Som i nogen udstrækning i forhold til it-sikkerhed generelt, er mere eller mindre tvivlsomt.«</p>

<p><em>Men hvorfor skal man stole specielt på jer?</em></p>

<p>»For det første er vi en nordisk virksomhed, for det andet er vi også en sikkerhedsvirksomhed. Som kun har det for øje, at beskytte brugeren bedst muligt,« siger Michael Toftegaard og fortsætter:</p>

<p>»Og vores forsæt er at kæmpe for den digitale frihed. F-Secure har jo officielt været ude at sige, at vi ikke har noget samarbejde med andre efterretningstjenester.«</p>

<h2>Lukket løsning</h2>

<p><em>Er jeres løsning open source, så brugerne har mulighed for at inspicere jeres kode?</em></p>

<p>»Det er ikke open source, det kan man ikke,« siger Michael Toftegaard.</p>

<p><em>Men det er jo svært at verificere, når det er en lukket løsning, at den gør det, I siger, den gør?</em></p>

<p>»Ja, det er det. Men som med så meget andet her i livet, så skal man have tillid til der, hvor man handler, og det man køber,« siger Michael Toftegaard.</p>

<p>Udover VPN-elementet og scanning af trafik indeholder Freedome også det, virksomheden beskriver som en en anti-tracking-funktion. Den forhindrer dels udvalgte cookies i at blive sat på klienten, og så sætter den en do-not-track header på al brugerens surf-trafik.</p>

<p>Freedome er tilgængelig til Android og iOS.  Første uge er programmet gratis at benytte og derefter koster servicen 25 kr. om måneden eller 235 kr. for et års abonnement for en enhed.</p>

<p>En særlig udgave til virksomheder med central styring af politikker på tværs af mobile enheder, som virksomhedens medarbejdere bruger, er også på vej. Og så skulle versioner til Mac og PC ligeledes være på vej i år, fremgår det af F-Secures pressemeddelelse.</p>
  </section>

  
      </div></body></html>
