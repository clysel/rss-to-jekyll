---
layout:     post
title: 	    "Klimaoverraskelse: 2014 bød på vækst uden øget CO2-udslip"
post_author:	    
post_date:	    Fri, 13 Mar 2015 14:24:12 +0100
post_site:	    politiken.dk 
post_link:	    http://politiken.dk/oekonomi/2050/klima/ECE2586485/klimaoverraskelse-2014-boed-paa-vaekst-uden-oeget-co2-udslip/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Den globale klimaindsats ser ud til at gå bedre, end vi troede. 
</p><p>
2014 blev det første år i nyere tid, hvor verden oplevede økonomisk vækst, 
uden at det samtidig førte til øgede CO2-udslip. 
</p><p>
Det viser nye tal fra det Internationale Energi Agentur (IEA). 
</p><p>
»Det her giver mig håb om, at menneskeheden vil være i stand til at finde 
sammen om at kæmpe imod klimaforandringerne, som er den største trussel, vi 
står over for i dag«, siger agenturets cheføkonom Fatih Birol i en <a href="http://www.iea.org/newsroomandevents/news/2015/march/global-emissions-of-carbon-dioxide-stalled-in-2014.html" target="_blank">pressemeddelelse</a>. </p><p>
Nyheden vækker også begejstring i Greenpeace: 
</p><p>
»Det viser, at det umulige er ved at blive muligt«, siger klimapolitisk 
rådgiver Jens Mattias Clausen og tilføjer: »der er selvsagt risiko for at 
udslippet stiger igen næste år; men alene det at udslippet for første gang i 
40 år ikke stiger trods vækst – det er kæmpestort«. 
</p><p><b>God nyhed inden Paris </b></p><p>
Ifølge IEA er det kun sket tre gange i de seneste 40 år, at CO2-udslippet er 
faldet. Hver eneste gang var det i forbindelse med økonomiske kriser, senest 
i forbindelse med finanskrisen i 2009. Det har hver gang skyldtes, at det 
globale forbrug er faldet, og at tempoet derfor er sat ned på fabrikker og 
kraftværker. 
</p><p>
Men i 2013 voksede den globale økonomi med 3 procent, samtidig med at mængden 
af CO2, der blev pumpet ud ved afbrænding af olie, kul og gas forblev 
stabilt på 32,3 mia. ton. 
</p><p>
Forklaringen på den gode klimanyhed skal formentlig primært findes i Kina, der 
er verdens største udleder af klimagasser. 
</p><p>
Sidste år formåede Kina trods pæn økonomisk vækst at få forbruget af kul til 
at falde med næsten 3 procent. Faldet i kulforbruget og dermed i 
CO2-udledningen skyldes flere faktorer. Men den voldsomme luftforurening i 
mange større byer har generelt fået Kina til at sætte ind for at begrænse 
brugen af kul og sætte mere fokus på at udnytte energi mere effektivt. 
</p><div class="art-quote article-box">
<p class="quote"/>
<blockquote>
<p class="quote-txt">
Det her giver et meget tiltrængt rygstød til de forhandlere, der forbereder en 
global klimaaftale i Paris i december.
</p>
<p class="sender">
IEA-økonom Fatih Birol 
</p>
</blockquote>
</div><p/><p>
I efteråret indgik Kina en aftale med USA om, at landets samlede udledninger 
skal toppe senest i 2030. Allerede dengang stod det klart, at det var et 
mål, som Kina kunne nå uden at gøre en ekstra indsats. 
</p><p>
Ifølge IEA har de vestlige industrilande også en del af æren for, at 
CO2-udslippet ikke steg i 2014. I de rige Oecd-lande er det lykkedes at 
afkoble den økonomiske vækst fra udledningen af drivhusgasser. De seneste 
fem år er økonomien i Oecd-landene vokset med 7 procent, mens 
CO2-udledningerne i samme periode kun er vokset med 4 procent. 
</p><p>
Det skyldes bedre udnyttelse af energien og øget anvendelse af bæredygtige 
energikilder som vindmøller, vandkraft og solceller. 
</p><p><b>DMI: Lang vej hjem</b></p><p>
Også i Danmarks Meteorologiske Institut bliver nyheden modtaget med glæde, men 
forskningsleder Jens Hesselbjerg - der også er medlem af FN's klimapanel - 
har alligevel ikke armene helt oppe over hovedet i begejstring: 
</p><p>
»Det er selvsagt et godt tegn, men det er ikke redningen, for niveauet er 
stadig alt, alt for højt«, siger han. 
</p><p>
»Selv med det nuværende niveau for udslip, vil verden opleve stærkt stigende 
temperaturer. Vi udleder langt mere, end hvad det naturlige system kan 
kompensere for, og derfor stiger koncentrationen af drivhusgasser fortsat«, 
forklarer Jens Hesselbjerg. 
</p><p>
»Men det er positivt i den forstand, at det viser, at man godt kan have vækst 
uden at skrue op for brugen af olie, kul og gas«. 
</p><p><b>Næste stop Paris </b></p><p>
Det hører med til billedet, at der også kommer CO2-udslip fra skovrydning samt 
udslip af andre klimagasser, som ikke er med i IEA’s opgørelse. 
</p><p>
Verdens lande har sat sig det fælles mål at holde de globale 
temperaturstigninger under to grader. Hvis det skal lykkes, skal udledningen 
af drivhusgasser nedbringes kraftigt i løbet af få år. 
</p><p>
Det næste store skridt skal tages i Paris, hvor alle FN’s medlemslande i 
december skal forsøge at indgå en global aftale om en køreplan for klimaet. 
På forhånd står det klart, at landene selv bestemmer, hvor store 
co2-reduktioner de vil forpligte sig til i Paris. Slagsmålet skal i stedet 
stå om, hvordan og hvor ofte det skal kontrolleres, at landene opfylder 
deres mål – lige som der ventes et stort slagsmål om, hvem der skal betale 
for at få de fattigste lande med på vognen. 
</p><p>
»Det her giver et meget tiltrængt rygstød til de forhandlere, der forbereder 
en global klimaaftale i Paris i december«, siger IEA-økonomen Fatih Birol. 
</p><p>
Jens Clausen fra Greenpeace advarer også mod at tro, at målet er nået: 
</p><p class=" bl-elem">
»I Paris skal vi bygge videre på det, så vi får udslippet til rent faktisk at 
falde. Man kan frygte, at nogle vil sige, at nu er vi på rette vej, så 
hvorfor skal vi levere så meget. Det vil være helt forkert. Der er lang vej 
endnu, hvis vi skal holde os inden for de to grader«, siger han. 
</p>	
</div>
</div></body></html>
