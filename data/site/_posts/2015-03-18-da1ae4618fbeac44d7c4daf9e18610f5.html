---
layout:     post
title: 	    "Venstre om integrationsudspil: »En stor tiger, der falder ned som en lille mis«"
post_author:	    
post_date:	    Wed, 18 Mar 2015 09:29:02 +0100
post_site:	    politiken.dk 
post_link:	    http://politiken.dk/indland/politik/ECE2592595/venstre-om-integrationsudspil-en-stor-tiger-der-falder-ned-som-en-lille-mis/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Alt er nærmest i vejen med det storstilede integrationsudspil, som 
statsminister Helle Thorning-Schmidt (S) her til formiddag præsenterer. 
</p><p>
Sådan må man forstå Venstres integrationsordfører, Martin Geertsen, der melder 
sig uenig i næsten alle de konkrete elementer af udspillet, som indtil nu er 
kommet frem. 
</p><p>
Selv om regeringen siden 2011 har haft et mål om at få indvandrere i arbejde, 
er det ikke lykkedes i nævneværdig grad. Og dette udspil ændrer ikke på det 
billede, mener han. 
</p><p>
»Jeg synes, det har karakter af en stor tiger, der springer op og falder ned 
som en lille mis. Der mangler det måske allervigtigste, nemlig 
incitamenterne for den enkelte. Det, jeg har set indtil videre, er helt 
blottet for incitamenter for den enkelte. Det er for lidt og for 
uambitiøst«, siger Martin Geertsen. 
</p><h3>
V vil sænke ydelserne 
</h3><p>
Integrationsudspillet ved navn ’Alle skal bidrage - flygtninge og indvandrere 
hurtigere i beskæftigelse’ rummer ifølge Politikens oplysninger 
incitamenter. Blandt andet skal folk yde mere for den ydelse, de modtager 
fra de offentlige. 
</p><p>
Ifølge Martin Geertsen batter det langtfra nok. Selve ydelsernes størrelse 
skal også sænkes markant. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/politik/ECE2592310/thorning-vil-beloenne-kommuner-for-at-faa-30000-flygtninge-i-job/">Thorning vil belønne kommuner 
for at få 30.000 flygtninge i job</a></p><p>
Venstre vil indføre en såkaldt moderne starthjælp, hvor flygtninge og 
indvandrere bliver sat ned på en SU-lignende ydelse fra dag 1. Og så kan de 
gennem danskkurser, beståede eksaminer, deltagelse i foreningslivet og andre 
initiativer gradvist optjene retten til fuld kontanthjælp. 
</p><p>
»Vi skal ned på et ydelsesniveau, der gør, at Danmark ikke bliver alt for 
attraktivt et asylland«, siger Geertsen. 
</p><h3>
SF: Lad dem tage østeuropæernes job 
</h3><p>
Regeringen vil angiveligt også sende flygtninge i nyttejob, virksomhedspraktik 
og løntilskudsjob for at nå målet om at få 30.000 flere i arbejde. 
</p><p>
Men både Venstre og SF mener, at regeringen begynder der helt forkerte sted. 
</p><p>
Begge partier peger på det paradoks, at mange østeuropæere hvert år kommer til 
Danmark og tager en lavtlønsjob, mens titusindvis af ikke-vestlige 
indvandrere går rundt på passiv forsørgelse. 
</p><p>
»Det er ikke fordi, jobbene ikke er der i den private sektor. Man burde 
koncentrere kræfterne om det i første omgang – inden man begynder at finde 
nye job«, siger Martin Geertsen. 
</p><p>
SF-formand Pia Olsen Dyhr roser regeringen for selve signalet i at gøre noget 
ved, at mange flygtninge og indvandrere ikke er i job. Men nyttejob og 
løntilskud er ikke den rette medicin. 
</p><p>
»Løsningen er rigtige job. Og de kunne skabes ved, at de 80-90-000 
østeuropæere, som vi inviterer til Danmark for at arbejde, erstattes af 
indvandrere«, siger Pia Olsen Dyhr. 
</p><p>
Hun nævner hotel- og gartnerbranchen som områder, hvor der efterspørges netop 
arbejdskraft af en art, som mange nytilkomne vil kunne udføre. 
</p><h3>
Gulerod til kommunerne 
</h3><p>
Det sidste af de indtil nu kendte elementer i regeringens udspil går ud på, at 
kommunerne skal belønnes økonomisk. 
</p><p>
Dels skal den kommunale refusionsordning ændres, så det i højere grad giver 
bonus at få en indvandrer i eksempelvis nyttejob. 
</p><p>
Og dels skal jobcentrene have en ekstra bevilling på 44 mio. kroner til at 
vende integrationsindsatsen. Også her siger Venstre fra. 
</p><p>
»Det er ikke penge, der mangler på dette her område. Jeg har ikke til sinds at 
udskrive en ny regning på område, hvor kommunerne i forvejen får penge for 
at løse en integrationsopgave«, siger Martin Geertsen. 
</p><p><i class=" bl-elem">Intet af det, du siger, tyder vel på, at Venstre bliver en del af dette her?</i></p><p>
»Nej, vi synes ikke, det er tilstrækkeligt. Nu har vi jo til gode at se hele 
udspillet. Men når incitamentdelen mangler, synes vi ikke, det er 
tilstrækkeligt«. 
</p><p><i class=" bl-elem">Altså pisken?</i></p><p>
»Ja«. 
</p><h3>
LA: Lappeløsning 
</h3><p>
Også Liberal Alliance erklærer sin modstand mod integrationsudspillet her til 
morgen. Selve ideen om at skabe job ved hjælp af tilskud byder formand 
Anders Samuelsen imod. 
</p><p class=" bl-elem">
»I stedet for at bruge penge på tilskudsjob, som let risiker at føre til 
nyttesløs aktivering og velmente, men unødvendige integrationsprojekter, så 
bør regeringen skrue på de håndtag, der skaber permanente jobåbninger i 
bunden af arbejdsmarkedet. Ved for eksempel at lette skatten mærkbart i 
bunden og justere lidt på ydelsesniveauet vil vi få skabt et økonomisk 
incitament for den her gruppe til at søge beskæftigelse, og det vil have en 
effekt«, siger Anders Samuelsen ifølge en pressemeddelelse. 
</p>	
</div>
</div></body></html>
