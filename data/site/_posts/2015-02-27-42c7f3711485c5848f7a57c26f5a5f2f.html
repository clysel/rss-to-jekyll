---
layout:     post
title: 	    "Raket-Madsen er smidt ud af sin egen ubåd"
post_author:	    Thomas Djursing
post_date:	    Fri, 27 Feb 2015 10:51:00 +0000
post_site:	    ing.dk 
post_link:	    http://ing.dk/artikel/raket-madsen-er-smidt-ud-af-sin-egen-ubaad-174436
---
<html><body><div><section class="body"><p>Konstruktøren bag den kendte danske ubåd Nautilus, Peter Madsen, er nu blevet forbudt adgang til den ubåd, han selv står bag, og er blevet smidt ud af <a href="http://uc3nautilus.dk/ubadsforeningen/">ubådsforeningen UC3 Nautilus</a>.</p>
			<p>Med eksklusionen er fremtiden for ubåden også usikker, da arbejdsgruppen på omkring 15 mennesker i høj grad har mistet motivationen og er desillusionerede, lyder det fra formanden Jacob Larsen, der også har udsendt en <a href="http://uc3nautilus.dk/">pressemeddelelse</a> om situationen.</p>
			<p>»Vi startede jo på en stor kærlighed til ubåden og en drøm om at sejle havene tynde, men folks drømme er bristede,« siger han.</p>
			<p>Udsmidningen er kulminationen på flere ugers strid om retten til at eje ubåden. Nautilus blev oprindelig bygget af Peter Madsen i tæt samarbejde med især tømreren Jens Falkenberg, gørtleren Claus Nørregaard og værkfører Peter Blazejewicz.</p>
			<p>Nautilus blev bygget i riggerhallen på Refshaleøen, blev søsat den 3. maj 2008 og har siden været en del af raketforeningen Copenhagen Suborbitals (CS). Men efter bruddet mellem Peter Madsen og CS blev Nautilus udskilt i sin egen forening, hvor det på en generalforsamling 19. marts 2014 blev vedtaget af 37 medlemmer, herunder Peter Madsen, at ubådsforeningen var ejer af ubåden. Peter Madsen blev udnævnt til æresmedlem.</p>
			<p>I de seneste uger er spændinger alligevel opstået i forbindelse med, at ubådsforeningen undersøgte mulighederne for at tegne en ansvarsforsikring på ubåden, hvilket kræver et formaliseret ejerskab, oplyser ubådsforeningen.</p>
			<p>I den forbindelse mener Peter Madsen, at raketforeningen CS aldrig har været ejer af Nautilus, og at ubådsforeningen derfor heller ikke kan være det.</p>
			<p>Ifølge Peter Madsen er han selv den retmæssige ejer af Nautilus. Han overvejer ifølge et brev til Jacob Larsen at tage sagen i retten og ønsker Nautilus flyttet væk fra raketforeningens områder på Rejshaleøen, hvor den i dag står bag et hegn.</p>
			<p>Ifølge Peter Madsen sker udsmidningen umiddelbart efter, at han har bedt om, 'at få en aftale om brugsret, som var uafhængig af at være medlem af en foreningen,' skriver han på sin blog</p>
			<p>'At jeg skulle have en sådan særaftale, begrundede jeg med, at jeg i sin tid byggede undervandsbåden og siden har bekostet materialer til ombygning og sandblæsning/maling af professionelle,' skriver Peter Madsen på sin blog på <a href="http://raketmadsen.dk/index.php/dognrapport/209-24-februar-2015">Raketmadsen.dk.</a></p>
			<p>Han har også omtalt bruddet på sin blog her på Ing.dk.</p>
			
			<h2>Skilsmisse rammer ubåden</h2>
			<p>Stridens kerne er skilsmissesituationen mellem raketforening CS og Peter Madsen (i dag Raketmadsens Rumlaboratorium), hvor parterne har været rygende uenige om, hvilke ejendele Peter Madsen havde krav på. Og selv om ubådsforeningen har forsøgt at holde sig i ly af kugleregnen, så bliver den blandt andet trukket ind i konflikten, fordi en del af medlemmerne i ubådsforeningen også er medlemmer i CS.</p>
			<p>»Vi er så ærgerlige over, at vi hele tiden bliver blandet ind i konflikten mellem raketforeningerne. Vi havde håbet, at problemet var løst ved at udskille Nautilus i sin egen forening,« siger Jacob Larsen, der nu kalder ubådens fremtid for usikker.</p>
			<p>»Vi står egentlig med en økonomi, der hviler udmærket i sig selv, og en arbejdsindsats, der gør det muligt at sejle ubåd om et år. Men lige nu er folk desillusionerede,« gentager han.</p>
			<p>Det har ikke været muligt at fange Peter Madsen for en kommentar ud over, hvad han har skrevet på sine blogs.</p>
			<p>Se det første dyk med Nautilus<br/><section class="video plugin"/></p>
			
			<p/></section></div></body></html>
