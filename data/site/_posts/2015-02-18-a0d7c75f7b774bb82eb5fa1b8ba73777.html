---
layout:     post
title: 	    "Internationale konventioner gør det svært at udvise terrordømte"
post_author:	    
post_date:	    Wed, 18 Feb 2015 22:32:30 +0100
post_site:	    politiken.dk 
post_link:	    http://politiken.dk/indland/ECE2553175/internationale-konventioner-goer-det-svaert-at-udvise-terrordoemte/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
I december blev Sam Mansour for anden gang idømt en lang fængselsstraf for at 
opfordre til terror. Ligesom under første retssag afviste Københavns Byret 
dog at udvise Mansour, bl.a. med den begrundelse, at det ville være en 
overtrædelse af den europæiske menneskerettighedskonvention, fordi han 
risikerer tortur i Marokko. 
</p><p>
Sagen er anket til landsretten, men Sam Mansour er ikke den eneste 
terrordømte, som ikke har kunnet udvises, selv om terrorlovgivningen 
fastslår, at personer, som har andet statsborgerskab, kan udvises, hvis de 
planlægger terror i Danmark. 
</p><p>
Politiken har foretaget en gennemgang af alle de danske terrorsager i dette 
årtusinde, og den viser, at mindst syv personer med udenlandsk 
statsborgerskab stadig har ophold i Danmark, selv om danske domstole eller 
myndigheder har stemplet dem som terrorister. 
</p><h3>
Sidder stadig i fængsel 
</h3><p>
Det gælder blandt andet Danmarks første terrordømte, som i 2007 blev idømt 7 
års fængsel i Glostrup-sagen for at have hjulpet med at forberede et 
terrorangreb. 
</p><p>
Han havde både dansk og jordansk statsborgerskab, men landsretten ville ikke 
fratage ham det danske, fordi han er født og opvokset i Danmark, og fordi 
han risikerede forfølgelse i Jordan. 
</p><p>
Der har dog også været sager, hvor domstolene har besluttet at udvise 
terrordømte. Det gælder for en irakisk mand, der i Vollsmose-sagen var med 
til at skaffe sprængstoffer til et angreb i Danmark og fik 12 års fængsel. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/ECE2472775/blaa-blok-vil-tage-statsborgerskab-fra-flere-terrordoemte/">Blå blok vil tage 
statsborgerskab fra flere terrordømte</a></p><p>
For en afghansk mand, der i Glasvej-sagen blev idømt 8 års fængsel for at 
fremstille sprængstoffer. Og for en somalier, der i 2010 forsøgte at dræbe 
Kurt Westergaard. 
</p><p>
Normalt bliver dømte sendt ud af Danmark, når de har afsonet halvdelen af 
deres straf. De dømte fra de tre sager sidder stadig i fængsel, men de har 
alle afsonet mere end halvdelen af deres straffe, og de er ikke blevet 
udvist. Rigspolitiet vil ikke oplyse, på hvilket grundlag de tre terrordømte 
opholder sig i landet. 
</p><h3>
I livsfare i Irak 
</h3><p>
Politiken har talt med forsvarsadvokaterne for henholdsvis den dømte i 
Glasvej-sagen og den dømte i sagen om attentatforsøg mod Kurt Westergaard, 
men de ved ikke, om deres klienter er på tålt ophold. 
</p><div class="art-quote article-box">
<p class="quote"/>
<blockquote>
<p class="quote-txt">
Vi vil se på, om man kan anvende fodlænke eller på anden måde begrænse 
deres frihedsrettigheder
</p>
<p class="sender">
</p><p class=" bl-elem">Trine Bramsen, S-retsordfører</p> 

</blockquote>
</div><p>
Bjørn Elmquist, der er advokat for den udviste i Vollsmose-terrorsagen, 
fortæller, at hans klient er på tålt ophold, fordi han ikke kan 
tvangsudvises til Irak. <br/><br/>
»Hvis myndighederne virkelig mener, at han er en farlig mand, har jeg svært 
ved at se, hvad det skulle hjælpe at sende ham til Irak, hvor man slet ikke 
vil kunne holde øje med ham«, siger Elmquist.</p><p>
Ud over de terrorister, som er dømt ved domstolene, er der sagen om to 
irakiske statsborgere, som i 2007 blev administrativt udvist. Ifølge PET 
havde de rekrutteret selvmordsterrorister til Irak og udgjorde en trussel 
her i landet, men de kom på tålt ophold, fordi de ville være i livsfare i 
Irak. 
</p><p>
I en analyse af det islamistiske miljø skrev PET sidste år, at »nogle af de 
involverede radikalisatorer i rekrutteringen af unge til miljøerne er kendt 
af PET fra tidligere danske terrorsager«. 
</p><p>
PET vil ikke kommentere på enkeltsager, men skriver i en udtalelse, »at PET 
naturligvis er opmærksomme på personer i og uden for Danmark, som kan have 
relation til terror«. 
</p><h3>
Prisen for menneskerettigheder 
</h3><p>
Ifølge Jonas Christoffersen, direktør på Institut for Menneskerettigheder, er 
de terrordømte i landet et problem, vi må leve med, hvis vi vil have et 
samfund, der overholder menneskerettighederne: 
</p><p>
»Du kan ikke udvise folk, hvis der er tungtvejende grunde til at antage, at de 
vil blive udsat for tortur i et andet land. Det er klart, at det rejser et 
problem, hvis folk er farlige, at man ikke kan komme af med dem. Men det 
gælder også danske statsborgere, dem kan man heller ikke komme af med«. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/indland/ECE2473693/koebenhavner-doemt-for-terrorpropaganda---for-anden-gang/">Københavner dømt for 
terrorpropaganda - for anden gang</a></p><p>
Socialdemokraternes retsordfører, Trine Bramsen, siger, at regeringen er i 
gang med at undersøge, om man kan skærpe vilkårene for folk på tålt ophold. 
</p><p class=" bl-elem">
»Vi vil se på, om man kan anvende fodlænke eller på anden måde begrænse deres 
frihedsrettigheder. Selvfølgelig skal vi overholde menneskerettighederne, 
men vi synes også, det er helt urimeligt, at der er mennesker i Danmark, som 
vi ikke ønsker skal være her«. 
</p>	
</div>
</div></body></html>
