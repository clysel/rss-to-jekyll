---
layout:     post
title: 	    "Lad harddiskene fejle og red dine data med virtualisering"
post_author:	    Jesper Stein Sandal
post_date:	    Fri, 27 Mar 2015 11:50:39 +0000
post_site:	    www.version2.dk 
post_link:	    http://www.version2.dk/artikel/lad-harddiskene-fejle-og-red-dine-data-med-virtualisering-118085?utm_medium=feed&utm_source=version2.dk&utm_campaign=it_nyheder
---
<html><body><div><section class="body"><p>Storage er en voksende hovedpine for it-chefer, fordi datamængderne de seneste år er vokset hurtigere end storagekapaciteten, og samtidig er data blevet stadig mere kritiske for forretningen. Hvis der både skal være plads til flere data, og de skal beskyttes godt, så bliver det dyrt. Derfor er det nødvendigt at tænke anderledes.</p>

<p>»Der er to faste parametre i storageverdenen: Kapaciteten skrumper aldrig, og værdien af data stiger altid, og det giver problemer,« siger marketingchef Kevin Liebl fra den amerikanske storage-startup Zadara til Version2.</p>

<p>Den udfordring har store internetfirmaer som Facebook og Twitter allerede kæmpet med, og det kan være en god idé at skele til, hvordan de har grebet problemet an.</p>

<p>»Facebook ryddede alt af bordet og startede forfra med en ny model. Det er fascinerende, at de satser hele butikken på standardkomponenter, men til gengæld regner med, at de går i stykker og så planlægger ud fra det,« siger Kevin Liebl.</p>

<p>Tankegangen er ikke unik for Facebook. Den kendes også fra mindre storagesystemer, hvor det nogle gange kan betale sig at lagre data på billigere, men større diske, og så blot have tilstrækkelig redundans til at håndtere, når diskene fejler.</p>

<p>Det nye i tilgangen er derimod, at ikke kun diskene, men alle hardwarekomponenterne kan byttes ud med billige standardkomponenter og så lade softwarelaget give den sikkerhed, som tidligere ville ligge i firmwaren hos storagearrayet.</p>

<p>Det kan også overføres til mindre datacentre, hvor man ligeledes kan bruge billigt standardudstyr og planlægge for, at noget går i stykker. Og mindre afhængighed af ét bestemt storagesystem af en bestemt størrelse vil også give andre fordele.</p>

<p>»Den gamle model har været at investere ud fra en femårsplan, hvor du køber ind til, hvad du forventer at skulle bruge, og der er du nødt til at skyde lidt højt for at være på den sikre side. Men når du køber mere, end du har behov for lige nu, så er det en stor investering i noget, som er svært at forudsige,« siger Kevin Liebl.</p>

<p>Ved at lægge et virtualiseringslag oven på sit storagesystem er det enklere at udbygge et lille system ved at tilføje flere systemer, som kan være fra andre leverandører.</p>

<p>En væsentlig forudsætning for denne tilgang er, at man har behovet for at kunne tilpasse sig eller har en væsentlig usikkerhed i forhold til væksten i datamængden.</p>
  </section></div></body></html>
