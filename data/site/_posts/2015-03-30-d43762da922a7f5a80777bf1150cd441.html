---
layout:     post
title: 	    "København vil stå for tyske OL-konkurrencer"
post_author:	    
post_date:	    Mon, 30 Mar 2015 06:26:06 +0200
post_site:	    politiken.dk 
post_link:	    http://politiken.dk/sport/ECE2609390/koebenhavn-vil-staa-for-tyske-ol-konkurrencer/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Hamburg bliver Tysklands bud på en værtsby for De Olympiske Lege i 2024, når 
den sportsglobale begivenhed efter al sandsynlighed vender ’hjem’ til Europa 
efter Brasilien 2016 og Tokyo 2020. 
</p><p>
Og hvis Hamburg – som får konkurrence af bl.a. Boston, Paris og måske Istanbul 
og Doha i Qatar – vinder kapløbet og får tildelt legene, står København 
parat i kulissen til at hjælpe den nordtyske by. 
</p><p>
Hjælpen vil i givet fald gå ud på at arrangere forskellige olympiske 
konkurrencer. 
</p><p>
»Jeg har allerede talt med Hamburgs overborgmester, Olaf Scholz (SPD), om 
denne mulighed, og der vil blive mange flere drøftelser i de kommende år«, 
siger Frank Jensen, Københavns socialdemokratiske overborgmester, til 
Politiken. 
</p><h3>
Samarbejdet er allerede i gang
</h3><p>
Han fortæller, at der allerede eksisterer et godt samarbejde mellem Hamburg og 
København, både på det politiske og administrative niveau. Og den kommende 
faste forbindelse mellem Lolland og Femern skal være med til yderligere at 
forstærke ’strategiske samarbejdsprojekter’, som skal føre til – med store 
ord – en stærk vækstakse i Nordeuropa. 
</p><p>
Når det gælder det mulige olympiske samarbejde, så understreger Frank Jensen 
dog, at der ikke er tale om, at København skal optræde som medarrangør. 
Hamburg skal alene bære det officielle værtskab og arrangørrollen. 
</p><p>
»Men hvis det ender med, at Hamburg får legene i 2024, er det første gang, 
Danmark og København er så tæt på de olympiske lege. Derfor er det spændende 
og også logisk at tænke Danmark ind i arrangementet med afviklingen af helt 
konkrete sportsgrene«. 
</p><p>
»Dette er chancen for at bringe os på verdenskortet«, lyder det med glad 
stemme fra Frank Jensen. 
</p><h3>
Cykling, fodbold og håndbold er gode bud
</h3><p><i class=" bl-elem">Hvilke olympiske idrætsgrene forestiller du dig, at København kan tage sig 
af? </i></p><p>
»Det kan eksempelvis være cykelsport, både på bane og landevej. Vi kan også 
byde ind på fodbold og håndbold, vi er jo ved at opføre en helt ny arena, 
Copenhagen Royal Arena. Både i Nordtyskland og Danmark er der stor interesse 
for håndbold, så det er naturligt at tænke i de baner. Men alt det skal vi 
tale med bystyret i Hamburg om«. 
</p><p><i class=" bl-elem">Danmark er jo et ’vandland’, så kan du forestille dig, at vi kan arrangere 
sejlsportskonkurrencerne? </i></p><p>
»Nej, på det felt er de nordtyske interesser nok for store. Både Kiel og 
Travemünde vil være i spil til sejlsporten«, svarer Frank Jensen. 
</p><p><i class=" bl-elem">Tror du, det vil være en fordel for Hamburg, hvis byen i sin officielle 
ansøgning slår på et samarbejde med København, en hovedstad i et andet land? </i></p><p>
»Så absolut. Det giver signaler om, at man har tænkt sig at nyttiggøre 
allerede eksisterende anlæg og arenaer i to storbyer. At man er 
omkostningsbevidst. Tidligere var det ikke muligt med et sådant samarbejde, 
men den internationale olympiske komité (IOC) har jo nu besluttet, at legene 
godt kan krydse grænser. Derfor tilbyder vi os, ja det vil nærmest være 
pligtforsømmelse ikke at gøre det, når vi er så tæt på Hamburg«. 
</p><h3>
Møde i København til efteråret
</h3><p>
Det er Frank Jensens opfattelse, at Hamburg er så optændt af at få det 
olympiske værtskab, at overborgmester Olaf Scholz, der blev genvalgt for en 
måned siden, er parat til – hvis værtskabet glipper i 2024 – at søge om 
2028, når tiden kommer. 
</p><p>
De to socialdemokratiske overborgmestre, Jensen og Scholz, er i såkaldt 
løbende dialog. 
</p><p class=" bl-elem">
Deres næste møde ventes at finde sted i København i efteråret. Den officielle 
ansøgningsfrist for legene i 2024 er søndag 15. september i år – og nøjagtig 
to år senere finder den afgørende afstemning om værtskabet sted. 
</p>	
</div>

</div></body></html>
