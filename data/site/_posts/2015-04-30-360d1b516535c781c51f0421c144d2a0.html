---
layout:     post
title: 	    "Venstre del af verden forsvandt med et knips"
post_author:	    
post_date:	    Thu, 30 Apr 2015 20:55:42 +0200
post_site:	    politiken.dk 
post_link:	    http://politiken.dk/viden/ECE2648958/venstre-del-af-verden-forsvandt-med-et-knips/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Hun ser ikke venstre del af et ord eller den venstre side i bøger, og hun går 
ind i vægge og dørkarme, fordi hun glemmer den venstre side af sin egen 
krop. 
</p><p>
Sådan har det været, siden Makarem Khalil Ibrahim fik en hjerneblødning for 
tre år siden. Da hun vågnede efter en måned i koma, var den venstre side af 
verden ganske enkelt forsvundet, og den er ikke kommet fuldstændig tilbage 
til hende igen. 
</p><p>
Hun ved, at det hænger sådan sammen, for det har hun fået at vide af 
lægevidenskaben – selv kan hun ikke se, at noget af verden er væk. »Den er 
der jo ganske enkelt bare ikke«, siger Makarem Khalil Ibrahim. 
</p><div class="art-fakta article-box">
<h4 class=""/><p>
Fakta 
</p>
<p>
Neglekt
</p>

<p class="fakta-body" data-buildingblock="embedded_factboxlink">
<b>En mangel på </b>opmærksomhed overfor bestemte synsindtryk typisk dem 
fra venstre side. Kigger patienten i en bog, vil der ikke være en venstre 
side i bogen, og skal patienten ud ad døren, vil vedkommende kun 
beregne plads til højre side af kroppen. 
</p>
</div><p>
Neglekt, som hjerneskaden hedder, rammer årligt cirka 6.000 danskere 
kortvarigt efter ulykker eller hjerneblødninger, men hos cirka 250 af disse 
patienter bliver tilstanden langvarig og i værste fald livsvarig.</p><p>
På Københavns Universitet samarbejder forskere med hjerneskadecentre om 
forskning i neglekt og har netop afsluttet en række lovende undersøgelser af 
genoptræning af patientgruppen, hvis usynlige handikap påvirker deres 
hverdag voldsomt. 
</p><p>
»I værste fald kan patienterne møde op halvt påklædt, fordi de kun er 
opmærksomme på, at den ene side af deres krop findes. De kan også opleve 
konflikter, fordi de ikke hører eller ser deres nærmeste familie, som for 
eksempel stiller sig til venstre for patienten«, fortæller postdoc Inge 
Wilms, der står bag patientstudierne. 
</p><p>
På Institut for Psykologi på Københavns Universitet drikker forskeren og den 
48-årige forsøgsperson Makarem Khalil Ibrahim kaffe, mens de fortæller 
historien om Makarems kamp for at genvinde venstre side af verden. 
</p><h3>
En skade på opmærksomheden 
</h3><p>
Andre eksempler på hjerneskaden neglekt er patienter, der spiser halvdelen af 
indholdet på tallerken, eller som kun tegner halvdelen af helt almindelige 
hverdagsgenstande. Men neglekt er ikke, som man måske kunne tro, en 
synsforstyrrelse. Det er en skade, der forhindrer dele af vores sanseindtryk 
i at nå frem til opmærksomheden. 
</p><p>
Langt de fleste patienter med neglekt opfatter ikke sanseindtryk fra venstre 
side af kroppen, men problemet kan opstå i forbindelse med skader 
forskellige steder i hjernen. 
</p><p>
»Ofte bliver neglekt først opdaget sent i genoptræningen, fordi andre skader i 
første omgang er mere synlige«, fortæller Inge Wilms. I hendes forskergruppe 
undersøger de genoptræning af patienter med neglekt. De arbejder blandt 
andet med en forskydning af patientens synsfelt, som de kalder for 
prismetræning. Ved hjælp af lysets brydning i prismer ’flytter’ forskerne 
synsindtrykket cirka 10 grader mod højre. 
</p><p>
Med et par briller med de særlige prismer indbygget bliver patientens 
synsindtryk kortvarigt forskudt, og det betyder, at raske områder i hjernen 
kan komme til at behandle informationen fra øjnene. Det hjælper med at 
genskabe de indre kort, som hjernen benytter, når den skal danne mening i 
sanseindtrykkene. 
</p><p><span class="img-contimg-fl-right"><img class="image inlineLightBox" src="http://multimedia.pol.dk/archive/00932/videnny_932364y.jpg" alt="" border="0"/><span class="caption"><span class="f-img-caption">Prismer. 
</span>Makarems træning med primsebriller satte gang i en positiv udvikling. I dag kan hun cykle i forvejen planlagte ruter og finde sine ting på køkkenbordet. Foto: Mads Nissen</span></span></p><p>
Træningen ændrer patientens oplevede virkelighed, og det skaber en gradvis 
justering af patienternes opmærksomhed. På den måde igangsættes en effekt, 
som også virker uden af brug af prismebrillerne – men hvor længe den virker, 
og hvilke patienter den påvirker bedst, er forskerne stadig i gang med at 
undersøge. 
</p><p>
Makarem Khalil Ibrahim sad i sin stue og skypede, da hun mærkede en ubehagelig 
følelse, »hun aldrig havde mærket før«. Hun kaldte på den ene af sine to 
sønner og sagde: »Ring til ambulancen, og sig til dem: Min mor dør nu«. 
</p><p>
Så husker Makarem ikke mere, før hun vågnede op på Rigshospitalet en måned 
senere. 
</p><p>
»Jeg bad hele tiden sygeplejerskerne på hospitalet om at få lov til at hoppe 
ud ad vinduet. Jeg var meget deprimeret i begyndelsen. Mine gamle venner 
kunne heller ikke genkende mig«, fortæller hun. I dag – 3 år efter – klarer 
hun sig selv i sin lejlighed, hvor hun bor sammen med den yngste søn, der er 
21 år. Ud over en lille trækning i venstre side af ansigtet, som skyldes 
hjerneskaden, ser hun ikke usædvanlig ud, men hendes livshistorie er 
usædvanligt dramatisk. 
</p><div class="art-fakta article-box">
<h4 class=""/><p>
Fakta
</p>
<p>
Prismen
</p>

<div class="fakta-body" data-buildingblock="embedded_factboxlink">
<p><b>Kendt for </b>det prismen for det regnbuelys, der opstår, når prismet 
bryder det hvide lys. Men linser med bearbejdede prismer bruges også til at 
rykke vores synsindtryk. 
</p><p class=" bl-elem"><b>På den måde </b>kan man lære hjernen at bruge andre neuroner i 
hjernebarken eller lave nye helt hjerneceller. På den måde lærer hjernen 
over tid at kompensere for neglekt-skaden.
</p>
</div>
</div><p>
Makarems familie blev udvist af Irak, mens landet var styret af Saddam 
Hussein, fordi hendes far tilhørte det kurdiske mindretal i Irak. Familien 
bosatte sig i Syrien, hvor hendes mor kom fra, og her uddannede Makarem sig 
til biokemiker.</p><p>
I Syrien mødte hun sin daværende mand, en iraker, der boede i Danmark. Hun 
blev familiesammenført og flyttede til Danmark, lærte dansk og blev uddannet 
sygeplejerske. Siden arbejdede hun med at passe multihandikappede på en 
døgninstitution i Vanløse. I sin fritid skrev hun skønlitteratur og 
oversatte arabiske tekster om blandt andet kvindefrigørelse, som er en af de 
sager, der stadig optager hende, til dansk. Men i dag kan Makarem kun læse 
enkle ord, og hun har ikke nemmere ved læse arabisk, end hun har ved at læse 
dansk. 
</p><p>
Hun smiler, mens hun fortæller: »Engang var jeg en slank kvinde, der brugte 
sminke og penge på mit tøj, gik i højhælede sko, spiste ude og flirtede – 
fik et telefonnummer en gang imellem, fordi nogle syntes, at jeg var smuk«. 
</p><p>
Så fortsætter hun i et mere alvorligt tonefald: »I dag går jeg kun i løbesko, 
og jeg spiser altid hjemme. Jeg tænker ikke længere, at jeg er smuk. Men jeg 
tænker også, at folk selv må om det, hvis de ikke kan lide grimme 
mennesker«. 
</p><p>
Omgivelsernes forventninger er en udfordring for Makarem. 
</p><p>
»Mine sønner siger: »Mor, du skal læse den her roman«. Eller de siger, at jeg 
skal ud og løbe en tur; men det kan jeg simpelthen ikke«, fortæller Makarem. 
</p><p>
Hun går ture eller cykler på forhånd planlagte ruter, hvor hun kender 
omgivelserne godt. Umiddelbart virker hun ikke påvirket af hjerneskaden, men 
efter lidt tid i selskab med hende afslører det sig, at hun går usikkert og 
har svært ved at finde rundt. 
</p><p>
»Har vi været her før«, spørger hun overrasket, da vi vender tilbage til et 
lokale, hvor vi var 20 minutter tidligere. 
</p><p>
Hun forklarer: »Jeg skal fokusere helt enormt på det, jeg gør. Jeg kan ikke 
snakke og gå på gaden samtidig. Når jeg spiser, kan jeg kun spise – jeg kan 
ikke gøre andet samtidig«. 
</p><p>
Det er nu et år siden, hun gennemgik de 14 dages prismetræning, hun ser som et 
vendepunkt mod at kunne klare flere af sine hverdagsgøremål og blive 
opmærksom på de sanseindtryk, der ikke længere rammer hendes opmærksomhed 
automatisk – alle de synsindtryk, der kommer fra venstre side. 
</p><h3>
Prismebrillernes princip 
</h3><p>
Princippet bag prismetræning bygger på Newtons opdagelser fra 1600-tallet 
omkring prismer og lysets brydning. 
</p><p>
Siden Newton brugte prismet til at skabe et farvesystem og til at undersøge, 
hvordan synet fungerer, har forskere vidst, at prismet kan bruges til at 
ændre synsindtrykkene på spektakulære måder. 
</p><p>
Ud over at spalte hvidt lys i regnbuens farver har prismet også en anden 
funktion. Lysets brydning i prismer kan vende vores synsindtryk på hovedet, 
og man kan for eksempel forskyde synsindtryk til venstre. 
</p><p>
»Nu kan vi jo ikke rende rundt med en pyramideformet prisme foran øjnene, men 
vi kan bearbejde prismet, så det bliver fladt, og så kan det indlejres i 
briller«, forklarer Inge Wilms og holder, hvad der ligner et par store 
motorbriller, op foran sig. 
</p><p>
Hvis man holder en blyant op foran de her forsøgsprismebriller, kan man se, 
hvordan den del af blyanten, der ses gennem brilleglasset, bliver forskudt. 
I prismetræningen tager patienten brillerne på og gennemfører en række 
fysiske øvelser 2 gange dagligt i 14 dage blandt andet ved hjælp af et 
computerprogram, som forskerne har udviklet. 
</p><p>
»For mange ser vi en umiddelbar effekt af prismetræningen. Men vi mangler 
at finde ud af, hvordan vi vedligeholder effekten af den træning«, siger 
hun. 
</p><p>
Måske vil det være et træningsprogram i stil med morgengymnastik, som 
patienterne selv kan lave derhjemme. Det kan også være, at effekten kan 
holde længe, når hjernen igennem længere tid er udsat for træningen. 
</p><p>
»Det er jo ikke interessant, hvis patienterne bliver bedre til at lave en 
enkelt øvelse. Det interessante er, om de bliver bedre til at finde ting på 
køkkenbordet, lave mad, færdes i trafikken – ting, de skal kunne, for at de 
kan få deres hverdag til at fungere. Det begynder vi at have empirisk belæg 
for – men det er også den sammenhæng, vi er nødt til at undersøge endnu 
mere«, siger Wilms. 
</p><p>
Hun ser over på Makarem. 
</p><p>
»Jeg kan tydeligt huske, da vi startede den sidste forsøgstræning, for der var 
du for første gang cyklet ud til Center for Hjerneskade. Det tager jeg 
hatten af for«, siger hun. 
</p><p>
For Makarem er det stadig lidt af et chok, at hun i sine egne øjne kan klare 
så lidt af det, hun kunne før sin hjerneblødning. 
</p><p class=" bl-elem">
»Men jeg giver ikke op«, siger hun, inden hun begynder på sin nøje planlagte 
cykelrute hjem. 
</p>	
</div>

</div></body></html>
