---
layout:     post
title: 	    "Fukushima-chef: Oprydning kan tage op til 200 år"
post_author:	    Magnus Boye
post_date:	    Tue, 31 Mar 2015 10:42:00 +0000
post_site:	    ing.dk 
post_link:	    http://ing.dk/artikel/fukushima-chef-oprydning-kan-tage-op-til-200-aar-175176
---
<html><body><div><section class="body">
			<p>Der er en lang række teknologier, der skal opfindes før Fukushimas tre nedsmeltede reaktorer kan blive ryddet. Uden et teknologisk kvantespring er det umuligt at nå målsætningen om at være færdig i 2051, siger chef for kraftværket Akira Ono.</p>
			<p>»Der er så mange usikkerheder involveret. Vi er nødt til at udvikle mange, mange teknologier,« lyder budskabet fra Akira Ono ifølge britiske <a href="http://www.thetimes.co.uk/tto/news/world/asia/article4394978.ece">Times</a>.</p>
			<p>Der er gået fire år siden Japan blev ramt af det jordskælv og den efterfølgende tsunami, der sendte Fukushima-kraftværket til tælling og drev tusinder på flugt. Og selvom energiselskabet Tepco har fået temperaturen fra de tre nedsmeltede reaktorer under kontrol, er man stadig langt fra at vide, hvordan opgaven gribes an herfra.</p>
			
			<p>»For at kunne fjerne atomaffaldet har vi ingen præcis information [om reaktorernes tilstand], eller nogen holdbar metode til at gøre det,« erkender Akira Ono.</p>
			<h2>Satser på nye opfindelser</h2>
			<p>Ved at udnytte de myoner, der dannes, når kosmisk stråling rammer atmosfæren, har Tepco foreløbigt lavet en grov skanning af reaktorerne. Resultatet var som frygtet: Det radioaktive brændsel er smeltet og har spredt sig til de ydre beholdere.</p>
			
			<p>Det radioaktive niveau er nu så højt, at al manuelt arbejde i reaktorerne er udelukket. Tepco satser derfor på, at fremtidige generationer af robotter kan løfte opgaven med at fjerne det smeltede brændsel. Derefter skal materialet placeres i passende beholdere – der også skal opfindes.</p>
			<p>Med de mange ubekendte er tidsplanen for den egentlige oprydning af det katastroferamte kraftværk stadig usikker, om end Akira Ono forbliver optimistisk:</p>
			<p>»Det kan tage 200 år, men vores mål er 30 til 40 år,« siger han og understreger, at teknologien kan udvikle sig hurtigere end man kan forestille sig:</p>
			<p>»For 200 år siden ville ingen havde forestillet sig mobiltelefoner – de ville ikke tro, at man kan kommunikere med nogen meget langt væk med den lille enhed. Jeg tror på, at mennesket har evnen til at udvikle teknologier, når det er nødvendigt.«</p>
			<h2>Oprydning plaget af læk</h2>
			<p>I fire år har Tepco kæmpet for at få kontrol over anlægget og den største atomkraftskatastrofe siden Tjernobyl i 1986. I perioden har utallige tons kontamineret vand hobet sig op i tanke på kraftværkets grund.</p>
			
			<p>Vandet er en blanding af kølervæske til reaktorerne, regnvand, der lander på kraftværkets grund, og grundvand, som flyder under anlægget fra bjergene. Flere gange har selskabet måtte tilstå, at vandet er lækket til havet.</p>
			<p>»Det er pinligt at indrømme, men der er bestemte dele af anlægget, hvor vi ikke har fuld kontrol,« forklarede Akira Ono sidste år.</p>
			<p>Tidligere i denne måned måtte selskabet erkende, at et problem med kontamineret regnvand, der lækkede til havet, havde været kendt i 10 måneder.</p>
			
			<p>Tepco har desuden modtaget massiv kritik for at sløse med støttepengene. Oprydningsarbejdet har ifølge <a href="http://www.japantimes.co.jp/news/2015/03/24/national/board-of-audit-billions-of-yen-wasted-in-fukushima-no-1-cleanup/#.VRpLoI6sU6w">Japan Times </a>indtil videre kostet over ti milliarder kroner for den japanske statskasse.  Af disse har en tredjedel være brugt på anlæg, der ikke har bidraget til opgaven, lød dommen for nylig fra et auditørkops.</p>
			<p>De spildte milliarder er blandt andet gået til regnvandstanke, som er begyndt at lække inden for få uger, og et rensningsanlæg, der holdt op med at virke efter tre måneder.</p>
			<p>Amerikanske PBS besøgte sidste år Fukushima. Se reportagen her:</p>
			
		</section>
		  </div></body></html>
