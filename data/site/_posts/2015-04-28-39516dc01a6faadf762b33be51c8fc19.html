---
layout:     post
title: 	    "Nigerias hær redder 200 piger og 93 kvinder fra Boko Haram"
post_author:	    
post_date:	    Tue, 28 Apr 2015 22:20:23 +0200
post_site:	    politiken.dk 
post_link:	    http://politiken.dk/udland/ECE2647282/nigerias-haer-redder-200-piger-og-93-kvinder-fra-boko-haram/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
200 piger og 93 kvinder. 
</p><p>
Så mange er det lykkedes den nigerianske hær at vriste fri af den islamistiske 
terrororganisation Boko Harams favntag, oplyser hæren på Twitter. Dermed 
kommer der efter lang tid med beretninger om Boko Harams massakrer på den 
nigerianske befolkning endelig en smule lys fra det terrorramte 
vestafrikanske land. 
</p><p>
Det er dog endnu usikkert, om nogle af de 223 savnede piger fra byen Chibok, 
der blev taget til fange i 2014, er blandt de reddede i aften, oplyser den 
nigerianske hær ifølge nyhedsbureauet Reuters. 
</p><p>
I april 2014 kidnappede islamistiske krigere med tilknytning til Boko Haram 
273 skolepiger i byen Chibok, der ligger i den nordøstlige del af landet. 
223 af dem har været væk i mere end et år, hvilket har fået eksperter til at 
opgive håbet om at få pigerne at se i live igen. Men pigerne har ikke desto 
mindre fået massiv international opmærksomhed som følge af en global 
kampagne med kendte ansigter som den amerikanske førstedame, Michelle Obama, 
i spidsen. 
</p><p>
Det vestafrikanske land er hårdt ramt af Boko Harams terror. Senest har en 
rapport fra Amnesty International blotlagt den hærgen, som terroristerne 
står bag. En hærgen, der har sendt millioner på flugt, mange til nabolande 
som Niger og Tchad. Rapporten fra Amnesty beskriver omfattende brud på 
menneskrettighederne i form af kidnapninger af børn, voldtægter og 
massehenrettelser. 
</p><p>
Truslen fra Boko Haram er gradvist taget til siden 2009. Den blev så massiv i 
januar, at Den Afrikanske Union satte 7.500 soldater ind mod 
terrororganisationen. Nigeria har ellers tidligere stået fast på sin evne 
til at bekæmpe terroristerne alene. 
</p><p class=" bl-elem"><b>Opdateres</b></p>	
</div>

</div></body></html>
