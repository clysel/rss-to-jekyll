---
layout:     post
title: 	    "Fornem triumf overstiger veterans vildeste fantasi"
post_author:	    
post_date:	    Sat, 11 Apr 2015 19:33:03 +0200
post_site:	    politiken.dk 
post_link:	    http://politiken.dk/sport/cykling/ECE2624375/fornem-triumf-overstiger-veterans-vildeste-fantasi/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>Bedst som hans chancer for en samlet sejr i Baskerlandet Rundt på det nærmeste var afskrevet, fordi det seks dage lange WorldTour-arrangement arrangement skulle rundes af med en af hans absolut svageste discipliner, enkeltstarten, gjorde den 35-årige spanske veteran Joaquim Rodriguez (Katusha) alle dystre profetier til skamme.</p><p>I det 18,3 km lange temporidt med start og mål i Aia formåede den elegante bjergrytter nemlig at kompensere for sine vante mangler i kampen mod klokken med sine eksplosive klatreevner.</p><p>Rutens stejle passager gjorde det muligt for Rodriguez at forcere så kraftigt, at han ikke alene overtrumfede sin nærmeste rival i klassementet, den colombianske indehaver af førertrøjen Sergio Henao (Sky), men også var uhyre tæt på at sikre sig etapesejren.</p><p>Den gik dog til den 11 år yngre hollandske enkeltstartsmester Tom Dumoulin (Giant-Alpecin), da han tilbagelagde distancen i 28.46 minutter.</p><h3>Mindede om Tour-enkeltstart for to år siden</h3><p>Men Rodriguez var på andenpladsen kun slået med fire sekunder, og eftersom han gik ind til opgaven i nøjagtig samme tid som Henao, og denne som nr. 4 var yderligere 13 sekunder efter, kunne spanieren for første gang i karrieren betræde pladsen øverst på podiet i Baskerlandet Rundt, da det overordnede regnskab gjordes op.</p><p>»Det havde jeg ikke i min vildeste fantasi drømt om kunne lade sig gøre«, lød det spontant fra den ellevilde spanske veteran, der tidligere på ugen vandt 3. og 4. etape.</p><p>»Jeg vidste jeg var i god form, da jeg kom til løbet, men jeg havde trods alt været syg i en periode op til og havde været tvunget til at ændre på mit program, så det kommer som en stor overraskelse for mig, at jeg kunne vinde så stærkt besat et felt som dette«.</p><p>»Den meget kuperede enkeltstartsrute passe mig fint, og den mindede mig faktisk en del om den fra Tour de France i 2013, hvor det jo også gik ganske godt« sagde Rodriguez med henvisning til den tempoetape fra Embrun til Chroges for to år siden i den franske styrkeprøve, hvor han kun blev overtrumfet af briten Chris Froome (Sky) og landsmanden Alberto Contador (Tonkoff-Saxo) og sluttede på tredjepladsen sammenlagt efter Froome og colombianeren Nairo Quintana (Movistar).</p><h3>Quintana sluttede lige uden for podiet</h3><p>Sidstnævnte betragtedes inden starten på Baskerlandet Rundt som storfavorit, men i modsætning til Rodriguez var Quintana ude af stand til på enkeltstarten at drage nytte af sine kvaliteter på stigningerne.</p><p>Sidste års Giro d’Italia-vinder måtte på etapen tage til takke med en syvendeplads 30 sekunder efter Dumoulin, og det betød, at han heller ikke fik opfyldt sin alternative satsning på i det mindste at sikre sig en podieplads.</p><p>Han blev nemlig overhalet af sin baskiske holdkammerat Ion Izaguirre, der blev nr. 3 på enkeltstarten fem sekunder efter den hollandske sejrherre, og top-10 i Baskerlandet Rundt kom herefter sammenlagt til at se således ud: 1. Rodriguez, 2. Henao 13 sekunder, 3. Ion Izaguirre 29, 4. Quintana 38, 5. Simon Yates (Orica-GreenEdge) 46, 6. Michele Scarponi (Astana) 1.06 minut, 7. Rui Costa (Lampre-Merida) 1.14, 8. Michal Kwiatkowski (Etixx-Quick Step) 1.15, 9. Ilnur Zakarin (Katusha) 1.25, 10. Thibaut Pinot 1.33.</p><p>Rodriguez’ triumf er også med til at fremhæve den forrygende succesbølge, som Katusha-mandskabet i øjeblikket rider på.</p><p>Sejren var nemlig det russiske kollektivs 18. i år – de 11 er hentet af nordmanden Alexander Kristoff – og dermed deler Katusha nu førstepladsen på firmaholdenes vinderliste med belgiske Etixx-Quick Step.</p><h3>Beskeden afslutning for Tinkoff-Saxo</h3><p>Baskerlandet Rundt sluttede beskedent for Tinkoff-Saxo, der sidste år havde Alberto Contador som den samlede vinder.</p><p>Den polske Tour de France-bjergkonge Rafal Majka blev blot nr. 49 på enkeltstarten slået med 2.19 minutter, og sammenlagt rakte det til en 15.-plads 3.11 minutter efter Rodriguez.</p><p>Løbets eneste danske deltager Chris Anker Sørensen blev nr. 66 i temporidtet med et minus på 2.52 minutter, mens han i klassementet var 19.18 minutter bagud som nr. 40.</p><h3>Sæsonens første sejr til hollænder</h3><p>For Tom Dumoulin, der havde udspillet sin rolle sammenlagt, hvor han sluttede som nr. 29 med 12.10 minutter op til Rodriguez, var det sæsonens første sejr og den fjerde til Giant-Alpecin.</p><p>Selv om holdet er noteret for en fornem gevinst i Milano-Sanremo ved tyskeren John Degenkolb, der også vandt en etape i Dubai Tour – den fjerde gevinst hentede sloveneren Luka Mezgec i Tour du Haut Var – savnes i høj grad de seneste års tyske sejrsmaskine Marcel Kittel.</p><p class=" bl-elem">Denne meldes i øjeblikket inde i en psykisk krise, og det vides endnu ikke, hvornår han kan genoptage aktiviteterne.</p>	
</div>

</div></body></html>
