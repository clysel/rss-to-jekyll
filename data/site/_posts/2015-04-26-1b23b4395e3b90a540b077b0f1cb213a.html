---
layout:     post
title: 	    "Amerikansk ‘go’ til nyt raketmotor-princip"
post_author:	    Bjørn Godske
post_date:	    Sun, 26 Apr 2015 10:00:10 +0000
post_site:	    ing.dk 
post_link:	    http://ing.dk/artikel/amerikansk-go-til-nyt-raketmotor-princip-175639
---
<html><body><div><section class="body">
			<p>I 2012 fik et nyt raketmotorprincip fra britiske Reaction Engines et godkendt-stempel af den europæiske rumfartsorganisation, ESA, og nu har amerikanerne sagt god for principperne i teknologien, der udvikles under ledelse af den britiske rumfartsingeniør Alan Bond.</p>
			<p>Den nye motor bygger på en traditionel raketmotor, som er modificeret, så den kan bruge komprimeret atmosfærisk luft til at reagere med brint, når den befinder sig i atmosfæren. Når raketten bevæger sig ud i rummet, lukkes for indsugningen, og raketmotoren bruger i stedet medbragt flydende ilt til forbrændingen af brint.</p>
			<p>Dermed slipper raketten for at medbringe flydende ilt til turen i atmosfæren, hvilket sparer vægt.</p>
			<p><aside class="plugin reference info_graphics">
			  <a class="content" href="http://ing.dk/infografik/raketmotoren-der-selv-traekker-vejret-175683">
			    <img src="http://ing.dk/sites/ing/files/styles/w1120_reference_illustration/public/sabre-thumb-01_0.png?itok=QIemRaZw" alt=""/>  </a>
			  
			</aside></p>
			<p>Det virker måske ligetil, men ved hastigheder på omkring Mach 5 er indsugningsluftens temperatur omkring 1.000 grader celsius, og efter en tur gennem en kompressor vil den smelte alt metal i nærheden.</p>
			<p>Centralt i motorprincippet ligger derfor en ekstrem varmeveksler, som er i stand til at nedkøle luften fra de 1.000 grader celsius til -150 grader på bare 0,01 sekund. Den kolde luft gør, at der i både kompressor og raketmotor kan benyttes letvægtslegeringer. Ifølge Reaction Engines kan vægten af hele varmeveksleren holdes nede på 1,5 ton.</p>
			<h2>Udnytter kulde fra fordampning</h2>
			<p>Den hurtige nedkøling af luften klares ved, at helium i et lukket kredsløb køler luften ved hjælp af den kulde, der opstår når den medbragte brint fordamper i en såkaldt pre-burner.</p>
			<p>Reaction Engines har løbende testet princippet, som har fået navnet SABRE (Synergistic Air-Breathing Rocket Engine), og nu har det amerikanske Air Force Research Laboratory (AFRL) grundigt gennemgået resultaterne og kan konkludere, at deres analyser har ‘bekræftet gennemførligheden og potentialet for SABRE-motorcyklus’. AFRL  anerkender dermed, at SABRE er en meget innovativ tilgang.</p>
			<p>Der er dog også et men, for både overgangen fra at benytte atmosfærisk luft til forbrænding til i stedet at bruge flydende ilt samt varmeveksleren har brug for yderlige udvikling, slår AFRL fast i sin vurdering.</p>
			<p>Men hvis teknikken kommer på plads, så skal et fly med SABRE kunne starte fra en almindelig startbane og i atmosfæren opnå en hastighed på lidt over Mach 5 i 28 kilometers højde. Herefter vil indsugningen lukke og motoren gå over i ‘normal’ raket-tilstand. I lav bane vil flyet kunne levere 15 ton satellitter eller andet udstyr, hvorefter det returnerer til Jorden og lander som et fly. Det vurderes, at motorerne vil kunne holde til 200 opsendelser.</p>
			<p>Hvis flyet bliver brugt til transport af mennesker i atmosfæren, vil det kunne flyve fra London til Sydney på fire timer.</p>
		</section>
		  </div></body></html>
