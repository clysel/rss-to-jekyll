---
layout:     post
title: 	    "Skat gør klar til kaos inden årsopgørelser"
post_author:	    
post_date:	    Wed, 04 Mar 2015 19:54:33 +0100
post_site:	    politiken.dk 
post_link:	    http://politiken.dk/indland/ECE2573900/skat-goer-klar-til-kaos-inden-aarsopgoerelser/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Det er endnu engang ved at være den tid på året, hvor danskerne finder ud af, 
om foråret bliver skudt i gang med en pose penge fra Skat, eller om de må 
til lommerne og betale penge tilbage. 
</p><p>
På mandag er Skat klar med årsopgørelsen for 2014, og 4,4 millioner borgere 
kan efter planen få at vide, hvorvidt de har betalt for meget eller for lidt 
i skat i løbet af sidste år. 
</p><p>
Danskerne skal efter al sandsynlighed dog væbne sig med tålmodighed. De 
seneste par år har Skat nemlig døjet med store tekniske problemer i 
forbindelse med udgivelsen af årsopgørelserne, hvor hjemmesiden for eksempel 
er gået ned. 
</p><p>
Derfor har Skat også forberedt sig på de mange problemer, der vanen tro får 
telefonerne til at gløde hos Skat. 
</p><p>
»Vi har kaldt ekstra folk ind til at håndtere de mange ekstra opkald, vi får. 
I alt er 450 personer klar til at svare på spørgsmål. Vi forventer lige som 
sidste år at besvare over 100.000 opkald i den første uge«, oplyser Richard 
Hanlov, der er underdirektør i Skat. 
</p><h3>
Prøvet at gøre det lettere
</h3><p>
Skat har i år forsøgt at gøre processen lettere for skatteyderne. 
</p><p>
Tidligere år har det været nødvendigt at indtaste en del oplysninger, som de 
allerede havde indtastet. Men det er altså anderledes i år, hvor Skat har 
sørget for at oplysningerne automatisk bliver overført til årsopgørelsen. 
</p><p>
»Men derfor skal man alligevel kontrollere tallene og oplyse, hvis man har 
ændringer eller tilføjelser. Det gælder for eksempel befordringsfradrag og 
eventuelle lejeindtægter, siger Richard Hanlov. 
</p><p>
»Selv om vi automatisk overfører fradrag og indtægter fra forskudsopgørelsen 
til årsopgørelsen, så er det vigtigt, at man tjekker, om tallene er 
korrekte«, siger han. 
</p><h3>
Skat: Betal tilbage, hvis du skylder
</h3><p>
Hvis det fremgår af årsopgørelsen, at du skal betale penge tilbage, opfordrer 
Skat til at gøre det hurtigst muligt. 
</p><p>
»Hvis man skal betale restskat, så kan man i TastSelv få klaret betalingen med 
det samme med dankort. Jo tidligere man betaler, jo billigere slipper man i 
rente«, siger Richard Hanlov. 
</p><p class=" bl-elem">
Årsopgørelsen udsendes som udgangspunkt digitalt. Hvis man er frameldt digital 
post, kommer opgørelsen dog med brev fra 14. april. 
</p>	
</div>
</div></body></html>
