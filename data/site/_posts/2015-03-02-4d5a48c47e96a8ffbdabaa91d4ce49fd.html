---
layout:     post
title: 	    "Grontmij: Hospitalsprojekter har givet os milliondyre ar "
post_author:	    Ulrik Andersen
post_date:	    Mon, 02 Mar 2015 15:24:52 +0000
post_site:	    ing.dk 
post_link:	    http://ing.dk/artikel/grontmij-hospitalsprojekter-har-givet-os-milliondyre-ar-174486
---
<html><body><div><section class="body"><p>‘Den forretningsdel, der klarede sig dårligst i 2014, var Danmark.’ Sådan lyder det i <a href="http://www.grontmij.com/MediaCenter/Documents/2015/Grontmij-financial-press-release-full-year-2014.pdf">årsregnskabsmeddelelsen</a> fra Grontmij Danmarks hollandske moderselskab.</p>
			<p>Overskuddet (Ebita) eksklusiv engangsposter er blevet halveret fra 40 til 21 mio. kr, og både omsætning og medarbejderantal var lavere i 2014 end i 2013. Derudover har Grontmij måttet nedskrive 15,7 mio. kr. på et gammelt hospitalsprojekt.</p>
			<p>»Jeg vil ikke sige, hvilket projekt der er tale om. Og jeg mener ikke, at vi som sådan har begået fejl på projektet. Men vi har måske undervurderet, hvor omfangsrig vores opgave på projektet var,« siger John Chupp.</p>
			<p>Han blev indsat som ny leder af Grontmij Danmark, da moderselskabet tidligere i år skiftede Søren Larsen ud.</p>
			<p><figure class="plugin right zoomable"><img data-original-image="http://ing.dk/sites/ing/files/psykiatri_opp.jpg" src="http://ing.dk/sites/ing/files/styles/w1120_media_right/public/psykiatri_opp.jpg?itok=7hocQfhK" alt=""/><figcaption> Grontmij har vundet flere store sygehusbyggerier - blandt andet det nye psykiatriske sygehus på Skejby. Ét af projekterne - og Grontmij vil ikke sige hvilket - har nu fået rådgiveren til at afskrive 15,7 mio. kr. <cite>Foto: Arkitema</cite></figcaption></figure></p>
			
			<p>John Chupp kommer fra den britiske del af Grontmij, som han har gjort til en profitabel forretning i et meget hårdt marked. Nu skal han gøre det samme i Danmark. Og det er der absolut gode muligheder for, mener han:</p>
			<p>»Grontmij Danmark er en velfunderet virksomhed med fantastisk meget erfaring. Og vi ser vækst for os i det kommende år – både på omsætning, overskud og medarbejderantal.«</p>
			<p>De skrammer og ar, som Grontmij har fået på hospitalsprojekterne, skal nu vendes til fordele.</p>
			<p>»Vi har været gennem tre hårde år, som har givet os ar. Men dem kan vi nu vise til kunderne som beviser på, at vi er kommet gennem projekterne, og vi nu ved, hvad der skal til for at gøre hospitalsprojekter til en succes for kunderne – og for os selv,« siger John Chupp.</p>
			
			<p>Grontmij er langtfra de eneste, der har måttet sande, at hospitalsbyggeri godt kan give en syg økonomi, fortæller adm. direktør for Foreningen af Rådgivende Ingeniører, Henrik Garver.</p>
			<p>»Der er flere hospitalsprojekter, som er blevet rigtig dyre for de involverede parter. Der har været rigtig meget læring og derfor meget høje omkostninger for både arkitekterne, rådgiverne og entreprenørerne, og projekterne har bestemt ikke været et særligt solidt fundament for indtjening,« konstaterer han.</p>
			
			<p>Årsagerne skal både findes i, at rådgiverne undervurderede kompleksiteten af projekterne, og at bygherrerne var urealistisk ambitiøse, da planlægningen af projekterne gik i gang.</p>
			<p>»Regionerne har nok været for ambitiøse i forhold til budgetrammer og budgetkrav. Det har ført til mange projektændringer, når byggerierne skulle skæres til. En del af regningen er endt hos bygherrerne, men en del er også endt hos rådgiverholdene,« siger Henrik Garver.</p>
			
			<p>Han håber, at rådgiverne kan tjene de dyre lærepenge ind igen ved at vinde hospitalsbyggerier i udlandet.</p>
			<p>»Forhåbentlig har man fået opbygget en kompetence, der kan bruges internationalt.«</p>
		</section></div></body></html>
