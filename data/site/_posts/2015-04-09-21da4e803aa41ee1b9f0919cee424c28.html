---
layout:     post
title: 	    "Flagermus-effekt kan blive et mareridt for Femern-forbindelsen"
post_author:	    
post_date:	    Thu, 09 Apr 2015 06:06:56 +0200
post_site:	    politiken.dk 
post_link:	    http://politiken.dk/oekonomi/dkoekonomi/ECE2618458/flagermus-effekt-kan-blive-et-mareridt-for-femern-forbindelsen/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Magnus Heunicke kan ikke holde et lille grin tilbage. 
</p><p>
Den danske transportminister og hans følge er netop steget ud af flyet i 
Berlin og trådt ind i en bus, da det går op for dem, at der mangler noget. 
En rådgiver har i flyet glemt sin taske, der blandt andet indeholder en kopi 
af den tale, som er central senere på dagen. 
</p><p>
Ministeren er fløjet til Berlin for at deltage i et arrangement på den danske 
ambassade, hvor han skal overbevise en gruppe vigtige embedsmænd, politikere 
og interesseorganisationer om fortsat at give deres støtte til 
Femern-forbindelsen mellem Danmark og Tyskland. 
</p><h3>
Verdens længste sænketunnel er i spil 
</h3><p>
Måske er ministerens grin da også en anelse nervøst. 
</p><p>
»Alle de vigtige spillere er med. Der er ikke råd til fejltagelser«, siger 
Magnus Heunicke om turen til Berlin. 
</p><p>
Den glemsomme rådgiver skynder sig ud af lufthavnsbussen, skridter hurtigt 
over landingsbanen og ind i flyet, hvor han får fat i sin taske. Alt er godt 
igen. 
</p><p>
Men den lille episode er ikke den eneste udfordring, Magnus Heunicke og hans 
følge møder på deres færd for at komme et skridt nærmere realiseringen af 
verdens længste sænketunnel, der har været på tegnebrættet i årtier. 
</p><p><b class="ext-link">OVERBLIK: </b><a class="embeddedlink" href="http://politiken.dk/viden/ECE2247519/femern-forbindelsen-saadan-bliver-verdens-laengste-tunnel-bygget/">Sådan bliver verdens længste tunnel 
bygget</a></p><p>
Ideen om en fast forbindelse over Femern Bælt stammer fra før murens fald, 
hvor daværende Volvo-direktør Pehr G. Gyldenhammer ville udnytte den faste 
forbindelse til at styrke Sveriges bånd til den vestlige del af det 
europæiske kontinent. Også i dag er ambitionen mere end bare en tunnel 
mellem to kyster. 
</p><p>
Den nye strækning af togskinner og motorvej skal være en del af en mange 
tusinde kilometer lang transportkorridor, der strækker sig fra den 
russisk-finske grænse helt ned til Malta i syd. 
</p><p>
I det store perspektiv handler det om, hvad vi vil med Europa, siger 
ministerpræsident Thorsten Albig fra delstaten Schleswig-Holstein, der har 
ambitioner om at knytte danskerne og tyskerne tættere sammen. 
</p><p><span class="img-contimg-fl-left"><img class="image inlineLightBox" src="http://multimedia.pol.dk/archive/00833/620px-Femern-tunnel_833767a.gif" alt="" border="0"/></span></p><h3>
Hurtigtog til Hamborg 
</h3><p>
Direktøren fra Novo i København skal kunne sætte sig ind i toget for blot to 
en halv time senere at gå til møde med sin forretningskollega i Hamborg. 
</p><p>
Familien Müller fra Lübeck med alle dens børn skal få endnu større blik for 
København som ferieby. 
</p><p>
Og familien Jensen på den danske side må meget gerne se mere mod Tyskland, 
hvor Hamborg gerne vil øge oplandet, fordi byen kandiderer til at være 
OL-vært i 2024. 
</p><p>
En af talerne på ambassaden drister sig sågar til at citere en af det 
europæiske projekts fædre, franskmanden Jean Monnet, hvis idéer om at undgå 
krig ved at binde landenes industrier og økonomier sammen blev grundlaget 
for Kul- og Stålunionen: 
</p><p>
»Hvis jeg skulle gøre det igen, ville jeg begynde med kultur«, lyder citatet 
fra den franske statsmand. På sine gamle dage fortrød Monnet nemlig lidt, at 
han ikke havde koncentreret sig lige så meget om forholdet mellem mennesker 
og kulturer. 
</p><h3>
De seneste måneder har det været op ad bakke 
</h3><p>
Sådan lyder altså også ambitionen for Femern-forbindelsen. Intet mindre. Men 
særligt i de seneste måneder har det været op ad bakke. Det erkender Magnus 
Heunicke da også i den tale, som han holder på ambassaden foran godt 100 
tilhørere. 
</p><p>
»Femern-forbindelsen er udfordret«, siger den danske minister. 
</p><p>
I Danmark har det først og fremmest vak opsigt, at prisen for sænketunnellen 
er steget markant. 
</p><p>
Der er sket en del, siden prisen for tunnelen oprindeligt lød på 33 milliarder 
kroner. Gang på gang er den steget. Og da entreprenørerne tidligere på året 
indleverede deres tilbud, røg prisen endnu engang op. Nu: 54,9 milliarder 
kroner. I takt med prisstningerne er åbningen samtidig blevet udskudt fra 
2018 til 2021. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/politik/ECE2553388/minister-truer-med-at-droppe-femern-forbindelse-efter-kraftigt-prishop/">Minister truer med at droppe 
Femern-forbindelse efter kraftigt prishop</a></p><p>
Alligevel er det en entusiastisk Magnus Heunicke, der er taget til Berlin for 
at kæmpe. I sin tale er han godt i gang med at forklare, hvordan den danske 
dronning har underskrevet førstebehandlingen af den danske anlægslov, da han 
må se sig ufrivilligt afbrudt. 
</p><p>
Ind i foredragssalen træder en mand, der tiltrækker sig al opmærksomhed. Ikke 
manden selv. Men hans mobiltelefon, der larmer noget så højlydt fra 
jakkelommen. Manden forstår ikke, at larmen stammer fra lige netop hans 
mobil. 
</p><div class="art-quote article-box">
<p class="quote"/>
<blockquote>
<p class="quote-txt">
Jeg vil gerne sige det lige ud: Vi har brug for, at I fortsat giver det her 
projekt den nødvendige støtte
</p>
<p class="sender">
Magnus Heunicke,<br/>
transportminister 
</p>
</blockquote>
</div><p>»Jeg tror, at nogen ...«, siger Heunicke henvendt til forsamlingen, da 
larmen bliver ved i næsten et minuts tid. 
</p><p>
»Godt. Så fortsætter jeg«, siger Heunicke, mens publikum griner. 
</p><p>
»Jeg vil gerne sige det lige ud: Vi har brug for, at I fortsat giver det her 
projekt den nødvendige støtte«, slutter Heunicke. 
</p><p>
Lidt senere får den danske minister, hvad han har bedt om. Enak Ferlemann er 
den kærkomne budbringer. Som en anden karikatur på en effektiv tysker 
undlader den ulasteligt klædte viceminister for transport alt væveri. 
</p><p>
Det kan godt være, at nogle af hans landmænd diskuterer, hvorvidt man skal 
genforhandle traktaten, der er hele grundlaget for det dansk-tyske 
samarbejde om forbindelsen. Men, konstaterer Ferlemann: »Det er vrøvl«. 
</p><h3>
Kvinde i forsamlingen advarer mod projektet 
</h3><p>
De fleste i forsamlingen er positive over for Femern-forbindelsen. Men ikke 
alle. Og blandt de tilstedeværende genkender Magnus Heuncike udmærket 
kvinden med det kastanjefarvede pagehår, der senere tager ordet for at 
advare mod projektet. 
</p><p>
Socialdemokraten Bettina Hagedorn har i mere end 20 år kæmpet mod 
Femern-forbindelsen, og selv om det egentlig er meningen, at hun blot skal 
stille et spørgsmål til en af talerne, så ender hun i stedte med at holde et 
længere indlæg. 
</p><p>
For en modstander som Hagedorn er det især glædeligt, at de tyske myndigheder 
har modtaget mere end 3.000 indsigelser mod projektet – herunder fra 
miljøorganisationen Nabu. Og over for Politiken erkender Magnus Heunicke da 
også, at lige netop det kan blive en udfordring af de helt store. 
</p><p><b class="ext-link">LÆS ARTIKLEN </b><a class="embeddedlink" href="http://politiken.dk/oekonomi/ECE2585254/tysk-miljoeoffensiv-kan-forsinke-femernforbindelse/">Tysk miljøoffensiv kan forsinke 
Femernforbindelse</a></p><p>
Hvis ikke tyskerne er grundige, risikerer projektet senere at blive ramt af 
retssager, der oven i købet kan have en opsættende virkning, sådan at alt 
skal sættes i stå, og tusindvis af arbejdere sendes hjem. 
</p><p>
»En sjusket miljøgodkendelse, som vil betyde retssager med opsættende 
virkning, vil være et mareridt«, siger Heunicke, der godt er klar over, at 
sporene skræmmer: 
</p><p>
»Se på Berlins nye lufthavn. Se på motorvejsprojekter ned gennem Tyskland, der 
er blevet stoppet på grund af en flagermus-art, som man ikke har undersøgt 
godt nok«. 
</p><h3>
Usikkerhed om traktat 
</h3><p>
Selv om viceminister for transport Enak Ferlemann har forsikret, at den tyske 
regering ikke har i sinde at genforhandle traktaten med Danmark, så er det 
ikke desto mindre igen et af spørgsmålene, da den danske minister og 
Ferlemann senere på aftenen er live igennem på den nordtyske tv-station NDR. 
</p><p>
I Tyskland har statsrevisorerne udtalt sig kritisk om prisen for det tyske 
landanlæg, der er steget i takt med mere ambitiøse planer for veje og 
skinner på den tyske side. Hvor prisen oprindeligt lød på knap 6 milliarder 
kroner, kan den nu ende med at blive over 16 milliarder. Derfor opfordrer 
statrevisorerne til at genforhandle traktaten. 
</p><p>
»Hvordan vil du reagere, hvis Tyskland forsøger at komme ud af traktaten«, 
spørger journalist Mirja Fiedler fra NDR. 
</p><p>
»Jeg har ikke hørt tyskerne tale med mig om at genforhandle traktaten«, 
parerer Heunicke. 
</p><h3>
Nye tyske togskinner er først klar tre år efter åbning 
</h3><p>
Næste problem: De tyske myndigheder planlægger en ny dobbeltsporet 
jernbane syd for tunnelen. Men i februar gav den tyske regering besked om, 
at de nye skinner først kommer til at stå klar i 2024. 
</p><p>
Konsekvensen er, at man flere år efter den planlagte åbning i 2021 fortsat 
bliver nødt til at køre med dieseltog. På den danske side har myndighederne 
nu udskudt kontrakter for de forskellige anlægsarbejde. 
</p><p>
»Altså, danskerne ser ud til at være beredt til at bygge langsommere, sådan at 
tyskerne også kan blive færdige med deres skinner og veje«, konstaterer 
Mirja Fiedler over for de tyske tv-seere. 
</p><p>
Det er bare et spørgsmål om koordinering, argumenterer Heunicke, der har 
sværere ved at svare på spørgsmålet om det danske budget for tunnelen. 
</p><p>
»Hvor er smertegrænsen for det danske folk«, vil Mirja Fielder vide. 
</p><h3>
Ministeren har forberedt sig på det kritiske spørgsmål 
</h3><p>
Heunicke har set spørgsmålet komme, og inden interviewet har det danske 
embedsværk slået ring omkring ministeren for at diskutere, hvordan han skal 
tackle det meget konkrete spørgsmål. 
</p><p>
»Det er det største projekt i dansk historie. Men vi har faktisk god erfaring 
med at bygge broer og tunneler til Sverige og inden for Danmark. Vi har 
aldrig undersøgt et projekt så grundigt, og jeg har ikke set noget tal, der 
skræmmer mig«, svarer Heunicke. 
</p><p>
I dansk presse har ministeren slået fast, at entreprenørernes nuværende bud er 
»klart utilfredsstillende« og kaldt det »ikke realistisk« at gennemføre 
projektet med så høje priser. Det fastholder han over for Politiken. 
</p><p>
»De priser skal ned, og det kommer de også«, siger Heunicke. 
</p><p><i class=" bl-elem">Så du er klar til at droppe projektet, hvis det vedbliver at være så høje 
priser?</i></p><p>
»Jeg står ved, hvad jeg har sagt. Men jeg vil ikke sige noget yderligere, 
fordi nu er vi inde i en forhandling«. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/dkoekonomi/ECE2609514/lolland-falster-maerker-saa-smaat-opsvinget/">Lolland-Falster mærker så småt 
opsvinget</a></p><p>
Danmark har forpligtet sig til at stille garanti for lån til tunnelen, som så 
skal betales tilbage i takt med, at passagererne betaler for at benytte 
forbindelsen. I Folketinget har ordførerne fra såvel Venstre som Dansk 
Folkeparti sagt, at de nødig vil have en tilbagebetalingstid, der strækker 
sig længere end 40 år. Men den er allerede 39 år. 
</p><p>
»Der er en økonomisk smertegrænse, som hedder 50 år«, siger Heunicke. 
</p><p>
Med så høj en tilbagebetalingstid risikerer projektet at lide rentedøden. I 
store projekter optager staten de første mange år nye lån blot for at betale 
af på renterne. Der går altså en rum tid, før gælden høvles af. 
</p><p>
Tag for eksempel den faste forbindelse over Storebælt. Selv om den åbnede i 
1998, skylder staten milliarder af kroner væk for den kombinerede bro- og 
tunnelforbindelse. 
</p><p>
»50 år er den økonomiske smertegrænse. Så kan der være en politisk 
smertegrænse. Mit mål er at komme længere ned end 39 år«, siger Heunicke. 
</p><h3>
Ingen garanti for EU-støtte 
</h3><p>
I løbet af aftenen får særligt en mand opmærksomhed fra den danske 
transportminister. Ireren Pat Cox er EU-kommissionens koordinator på den 
omfattende korridor fra Finland til Malta. Dermed er han også en central 
figur i kampen om økonomisk støtte fra EU. En kamp, der pludselig er spidset 
til. 
</p><p>
EU-kommissionen har modtaget 735 ansøgninger til den pulje, som Danmark og 
Tyskland har set sig varm på. Hertil kommer, at en del af pengene i puljen 
måske overgår til kommissionens nye investeringsplan, hvor betingelserne er 
anderledes. 
</p><p><b class="ext-link">LÆS ARTIKLEN</b><a class="embeddedlink">Danmark kæmper hård kamp om 
EU-støtte til Femern-forbindelsen</a></p><p>
Af samme grund kridter Magnus Heunicke altså flere gange sine sortblanke 
ministersko for at opsøge Pat Cox, der er lige så jovial, som hans milde 
ansigtsudtryk giver indtryk af. 
</p><p>
»Som en irer ved jeg ikke, om jeg kan sige, at Carlsberg er den bedste øl i 
verden«, siger Pat Cox. 
</p><p>
Men, lader han forstå, der er entusiasiame omkring det dansk-tyske projekt, og 
han er glad for den utvetydige støtte fra tysk side. For som han selv siger: 
</p><p>
»En tunnel uden komplette adgangsveje er lidt som en irsk pub uden øl. Og tro 
mig: Det ville være en ulykkelig situation«. 
</p><p>
Nok er Pat Cox venlig. Og altså oven i købet en mand med humor, vil mange 
mene. Men på nuværende tidspunkt er han tilbageholdende med garantier for 
det, som Heunicke og alle de andre er mest ude efter – støttekroner fra EU. 
</p><p>
Alligevel er den danske minister optimistisk. På vej op i flyet mod København 
næste dag svarer Magnus Heunicke selvsikkert for sig på spørgsmålet om, 
hvorvidt den står på fly eller ministerbil på vejen til Berlin, når tunnelen 
engang står færdig. 
</p><p>
»Så tager man jo hurtigtoget«. 
</p><p><i class=" bl-elem">Gør du det, hvis du er transportminister til den tid?</i></p><p>
»Ja, det vil jeg elske at gøre«. 
</p><p class=" bl-elem"><i class=" bl-elem">Magnis Heuinickes besøg i Berlin fandt sted onsdag 25. april. Siden har et 
enigt budgetudvalg i det tyske parlament fulgt indstillingen fra 
rigsrevisorerne og opfordret regeringen til at genforhandle traktaten med 
Danmark. I spidsen for udvalget står Bettina Hagedorn. I regeringen har 
Ferlemann afvist at give efter for det stigende pres. </i></p>	
</div>

</div></body></html>
