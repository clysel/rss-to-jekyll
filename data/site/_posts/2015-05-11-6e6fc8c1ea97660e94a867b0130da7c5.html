---
layout:     post
title: 	    "Blog: Det ultimative overvågningssamfund"
post_author:	    Jesper Lund Stocholm
post_date:	    Mon, 11 May 2015 08:12:41 +0000
post_site:	    www.version2.dk 
post_link:	    http://www.version2.dk/blog/det-ultimative-overvaagningssamfund-182728?utm_medium=feed&utm_source=version2.dk&utm_campaign=it_nyheder
---
<html><body><div><section class="body">
    <p>I 2002 havde filmen "Minority Report" premiere i USA.</p>

<p>Filmen er et dystopisk billede af fremtiden blandet med utopiske lunser smidt ind i form af elektriske, autonome biler, video-hologrammer, intense målrettede reklamer etc.</p>

<p>Men det var klart dystopien, der fyldte mest. Kernen i filmen er et system, der kan afdække <em>kommende</em> forbrydelser, og man kan blive anholdt for en "fremtidig forbrydelse", der endnu ikke er sket.</p>

<p>Systemet er naturligvis ikke fejlfrit (ikke nogen spoiler her), men det er en anden historie.</p>

<p>Jeg kan huske, at jeg ikke var særligt ramt af selve kernen i filmen - jeg har nok set for mange dystopiske film til at det kom helt ind under huden på mig.</p>

<p>Til gengæld var der 3 sekunder i filmen, der brændte sig ind i min hukommelse. Disse sekunder sker lige under en times tid inde i filmen:</p>

<p><section class="video plugin"/></p>

<p>Det sker ca. 56:10 inde i ovenstående klip (direkte link til klippet på dette tidspunkt virker desværre ikke i min browser (Chrome))</p>

<p>Hovedpersonen, John Anderton, er ude at køre med metro, og ved dørene er der et overvågningskamera, der scanner alle rejsende og tillader realtidscheck af alle passagerer/borgere imod diverse registre.</p>

<p>Jeg får stadig nærmest kuldegysninger over sådan et samfund.</p>

<p>Og hvad har dette af relation til vores lille andedam?</p>

<p>Jo, den anden dag faldt jeg over denne kommentar i sporet efter en artikel omkring automatisk nummerpladescanning:</p>

<blockquote>
  <p>Hvis de vil bruge det til at stoppe folk som kører i bilen når den ikke er synet så er det ikke et problem for mig.</p>
</blockquote>

<p>I mine øjne er der <strong>overhovedet</strong> ikke nogen forskel på den dystopiske retina-scan af alle passagerer og automatisk nummerplade-scanning af alle bilister, og vi er nødt til at spørge os selv:</p>

<p>Er det sådan et samfund, vi ønsker at leve i?</p>

<p>Er vi interesserede i et samfund, hvor ganske almindelig færdsel i det offentlige rum medfører konstant verifikation af, om man skylder i skat, mangler syn af bilen, har overtrådt betingelser for prøveløsladelse eller ikke har betalt ægtefællebidrag i sidste måned?</p>

<p>Jeg ved i hvert fald godt, hvad mit svar er, nemlig ET RUNGENDE NEJ!</p>

<p>... men ok, hvis man ikke har noget at skjule, så er det jo ligemeget ...</p>
  </section>


  </div></body></html>
