---
layout:     post
title: 	    "Europa stod slet ikke på Franks ønskeseddel"
post_author:	    
post_date:	    Tue, 21 Apr 2015 22:17:06 +0200
post_site:	    politiken.dk 
post_link:	    http://politiken.dk/udland/ECE2637532/europa-stod-slet-ikke-paa-franks-oenskeseddel/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Det ligner topmålet af fredfyldt idyl, når Frank kører rundt på de sicilianske 
landeveje på sin lyserøde pigecykel. Men det var slet ikke planen med den 
31-årige nigerianers liv. Han havde intet ønske om at komme til Europa. 
Endnu mindre nu, hvor han er kommet frem. 
</p><p>
»Jeg havde det fint i Libyen. Jeg havde et godt job som murer, jeg tjente gode 
penge, jeg boede godt, jeg nød livet. Men da Gaddafi blev væltet, blev det 
ganske forfærdeligt at være sort i Libyen«, siger Frank, der tog den 
farefulde flugt i båd over Middelhavet for ni måneder siden. 
</p><p>
Han bor nu på en nedlagt amerikansk militærbase ved Mineo på Sicilien, der i 
går fik 25 nye beboere – de overlevende fra weekendens katastrofe, hvor de 
øvrige druknede. FN’s seneste skøn for dødstallet lyder på 800, hvilket gør 
det til den værste ulykke på Middelhavet nogensinde. 
</p><p><b class="ext-link">LÆS ARTIKEL</b><a class="embeddedlink" href="http://politiken.dk/udland/ECE2636495/eksperter-eu-faar-svaert-ved-at-bremse-flygtningestroem/">Eksperter: EU får svært ved at 
bremse flygtningestrøm</a></p><p>
Men den står ikke alene. Næsten dagligt er der nye rapporter om skibe, der går 
ned med hundredvis af passagerer, og ifølge FN er kursen sat mod et samlet 
dødstal i år på omkring 30.000 personer. 
</p><p>
Sidste år døde 3.279 mennesker i forsøget på at nå frem til Europa, men de 
første måneder af 2015 har tallet været omkring 30 gange større end de 
tilsvarende måneder af 2014. 
</p><h3>
Risikoen for at drukne 
</h3><p>
Frank var udmærket klar over risikoen for at drukne, da han satte sig i båden. 
</p><p>
»Men det var helt umuligt at blive i Libyen. Sorte mænd bliver tævet og røvet 
hele tiden; somme tider torteret og slået ihjel«, siger Frank. 
</p><p>
Amin, der oprindelig kommer fra Gambia, fik brækket både fingre og ben i 
Libyen, før han blev slået bevidstløs. 
</p><p>
»Araberne overfalder os konstant og røver alt, hvad vi har. Ikke blot penge og 
telefon; en nogenlunde hel skjorte kan være nok«, fortæller Amin. 
</p><p>
Dels har racismen fået frit løb i et Libyen i total opløsning, dels er de 
stridende parter bange for, at de sorte vil lade sig hyre af rivalerne som 
lejesoldater. 
</p><p>
Den udvikling har skabt frygt for, at en meget stor del af afrikanerne, der er 
kommet til Libyen sydfra, vil fortsætte nordpå til Italien. Der gættes på 
tal fra flere hundrede tusinde til en million, der kan blive drevet over 
havet, men der findes ingen pålidelige opgørelser. 
</p><p>
»Libyen blev for farligt, men det var ikke muligt at rejse tilbage til Gambia, 
hvor præsidenten dræber folk hver dag og hver nat og fængsler enhver, der 
mistænkes for ikke at støtte ham«, fortæller Mustafa, en anden gambianer, 
der følte sig tvunget til at tage chancen og rejse til Italien, selv om han 
her lever langt ringere, end han gjorde i Libyen. 
</p><h3>
Begyndte at slå hinanden ihjel 
</h3><p>
For Frank med den lyserøde pigecykel var det heller ikke en mulighed at rejse 
hjem til Nigeria, da Libyen var blevet for farlig. Han flygtede for tre år 
siden fra Nigeria, da kristne og muslimer, der bor side om side i hans 
hjemby i den sydlige del af landet, begyndte at slå hinanden ihjel. 
</p><p>
Frank forsøgte at sætte en stopper for det ved at hjælpe politiet som 
meddeler. Da muslimerne opdagede, at han hjalp politiet, opsøgte de ham i 
hans hjem, hvor de forsøgte at banke oplysninger om, hvor han var, ud af 
hans gravide kone. Hustruen aborterede, og Frank stak af over hals og hoved. 
</p><p>
Frank vil under ingen omstændigheder tilbage til Nigeria og betalte i stedet 
menneskesmuglerne ca. 8.400 kr. for at sende ham i ud en faldefærdig båd med 
kurs mod Italien. 
</p><p>
Det var meget tæt på at gå galt. Båden havde kun benzin nok til lige akkurat 
at nå ud over den libyske søgrænse, men da de løb tør for benzin og ringede 
til den italienske kystvagt på en satellittelefon, menneskesmuglerne havde 
givet dem med, viste det sig, at de stadig var i Libyen. Kystvagten kunne 
ikke redde dem, før de havde kæmpet sig det sidste stykke ud af Libyen i 
konstant livsfare, fortæller Frank. 
</p><h3>
To under anklage for massedrab 
</h3><p>
Menneskesmuglerne sørger ofte for at overlade migranterne til sig selv, inden 
de bliver samlet op af kystvagten. Men ifølge italiensk politi har to af de 
ansvarlige for weekendens forlis med 800 dræbte i flere dage gemt sig blandt 
deres ofre. 
</p><p>
Den tunesiske kaptajn og en syrisk håndlanger blev samlet op af vandet sammen 
med de 26 andre overlevende. En af dem, en mand fra Bangladesh, var så ilde 
tilfredt, at han måtte flyves i helikopter til Catania på Sicilien, hvor han 
udpegede de to mænd som menneskesmuglere. 
</p><p>
Da de 27 andre overlevende natten til i dag anløb havnen i Catania, blev de to 
i nat anholdt og varetægtsfængslet. Det fortalte en italiensk anklager på 
kajen i Catania. I går blev de sigtet for uagtsomt massedrab. 
</p><p><b class="ext-link">LÆS ARTIKEL</b><a class="embeddedlink" href="http://politiken.dk/udland/ECE2636254/politiken-i-catania-to-overlevende-sigtes-for-menneskesmugling/">Politiken i Catania: To 
overlevende sigtes for menneskesmugling</a></p><p>
De overlevende unge mænd blev modtaget med bifald fra flere hundrede 
italienere, der var mødt frem på kajen. 
</p><p>
Det var kun mænd, der overlevede kæntringen. Kvinder og børn blev låst inde på 
de nedre dæk og havde ikke nogen chance for at redde sig ud, da skibet sank. 
</p><p>
Der var ellers lagt an til noget nær heltemodtagelse af de overlevende på 
kajen i Catania. 
</p><p>
Viceministerpræsident Graziano Delrio var på plads som del af en 
velkomstkomite, der på øjemål talte langt over hundrede uniformer. Røde, 
orange og gule hjælpearbejdere. Blå matroser fra søværnet, sorte politifolk 
og hvide kystvagter. 
</p><p>
Antallet af uniformsdragter blev dog langt overgået af de mange hundrede 
journalister og kamerafolk fra hele Europa, Asien og USA, der aftenen 
igennem kritiserede Europa for at lukke øjnene for de mange dødsfald i 
Middelhavet. 
</p><p>
Denne aften og nat, på kajen i Catania, var kritikken uberettiget. Der var 
mindst fem uniformerede hjælpearbejdere for hver af de 27 overlevende. 
</p><h3>
Frank vil bare gerne arbejde 
</h3><p>
De 27 overlevende blev symbolet på de 800, der blev dræbt. 
</p><p>
»Europa er ved at beslutte sig for at gå efter menneskesmuglerne og straffe 
dem«, sagde en amerikansk reporter ud i æteren. 
</p><p>
»De ignorerer det faktum, at migranter udmærket ved, hvilken risiko de løber, 
og alligevel betaler menneskesmuglerne flere tusind dollars«, tilføjede hun. 
</p><p>
Der blev sagt skyld, ansvar og skam på rigtig mange sprog på rigtig mange 
kanaler på kajen i Catania, men det var kun en lille flok demonstranter, der 
havde et bud på en løsning: »Drop grænserne, drop nationerne«, lød det. 
</p><p>
Frank, Amin, Mustafa og de andre afrikanske migranter, der sætter livet på 
spil, kunne tilføje: Drop konflikter, vold og undertrykkelse. Lev i fred, 
frihed og velstand. 
</p><p>
Men Frank er mest optaget af at få lov til at bruge sin krop igen. 
</p><p>
»Jeg er nødt til at arbejde for at kunne leve rigtigt. Det her liv gør mig 
slap og doven. Det er ikke det liv, jeg ønsker«. 
</p><p class=" bl-elem"><span class="img-contimg-fl-right"><img class="image inlineLightBox" src="http://multimedia.pol.dk/archive/00929/Afrika-kort--deskto_929674a.gif" alt="" border="0"/></span></p>	
</div>

</div></body></html>
