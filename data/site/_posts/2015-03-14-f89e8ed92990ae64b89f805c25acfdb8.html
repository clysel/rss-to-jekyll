---
layout:     post
title: 	    "Egypten vil bygge ny hovedstad øst for Kairo"
post_author:	    
post_date:	    Sat, 14 Mar 2015 13:23:05 +0100
post_site:	    politiken.dk 
post_link:	    http://politiken.dk/udland/ECE2587642/egypten-vil-bygge-ny-hovedstad-oest-for-kairo/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Kairo er en af verdens ældste hovedstæder, men intet varer evigt, og Egyptens 
regering har planer om at opfører en helt ny, administrativ 
regeringshovedstad.
</p><p>
Den 700 kvadratkilometer store by vil blive bygget øst for Kairo - mellem den 
nuværende hovedstad og Suezkanalen. Den skal kunne huse fem millioner 
indbyggere, siger Egyptens boligminister, Mustafa Kaml Madbuli, som har 
præsenteret planerne for offentligheden i turistbyen Sharm el-Sheikh i 
weekenden.
</p><p>
»Idéen om at bygge en ny by er opstået, fordi vi ved, at Kairos indbyggertal 
vil blive fordoblet i de kommende 40 år«, siger han.
</p><p>
Der bor i dag op mod 20 millioner mennesker i storbyen Kairo. I 2050 venter 
man, at tallet vil være tæt på 40 millioner.
</p><h3>
Ukendt pris
</h3><p>
Prisen på den nye by står ikke klart, og det er heller ikke fastlagt i 
detaljer, hvor hurtigt den skal bygges. Men selve flytningen af ministerier, 
regeringsbygninger og kontorer ventes at blive gennemført inden for fem år 
for omkring 45 milliarder dollar (320 milliarder kroner).
</p><p>
Ved en konference i Sharm el-Sheikh i Sinai ved Det Røde Hav forsøger 
regeringen i weekenden at tiltrække investorer.
</p><p>
»I den nye by vil der være en bedre forståelse af store grønne områder og en 
bedre forståelse for det at være i live«, siger Madbuli.
</p><p>
Han tilføjer, at der også vil blive opført en international lufthavn, en 
forlystelsespark, som er fire gange større end Disneyland, samt 90 
kvadratkilometer med solanlæg samt et el-tog på strækningen mellem den nye 
by og Kairo.
</p><p class=" bl-elem">
»Den overordnede plan er at få skabt en global by med en god infrastruktur af 
hensyn til Egyptens fremtid«, siger han.
</p>	
</div>
</div></body></html>
