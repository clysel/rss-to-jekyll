---
layout:     post
title: 	    "Uventet efterspørgsel udsætter dansk hold for hårdt pres"
post_author:	    
post_date:	    Tue, 21 Apr 2015 10:38:43 +0200
post_site:	    politiken.dk 
post_link:	    http://politiken.dk/sport/cykling/ECE2636439/uventet-efterspoergsel-udsaetter-dansk-hold-for-haardt-pres/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Da det efter nogle turbulente måneder i slutningen af sidste år omsider 
lykkedes at skabe det økonomiske grundlag for at etablere Danmarks nye 
professionelle cykelmandskab Cult Energy, meldte der sig hos sportschef 
Michael Skelde spekulationer om, hvorvidt det nu også kunne lade sig gøre 
som debutant på den internationale scenes noget højere niveau at skaffe 
tilstrækkeligt mange attraktive starter.
</p><p>
Det punkt er imidlertid længst passeret, og midt mellem to attraktive 
WorldTour-optrædener i Amstel Gold Race og Liège-Bastogne-Liège er det et 
ganske andet problem, der manifesterer sig for den Horsens-baserede 2. 
divisionshold.
</p><p>
Efterspørgslen på Cult Energys ryttere har nemlig fra arrangørside vist sig at 
være så stor, at det med en trup på 16 mand kun meget vanskeligt lader sig 
gøre at tilfredsstille den.
</p><h3>
Kun fem mand til start i Italien
</h3><p>
Det giver sig lige nu udslag i, at Skelde kun er i stand til at mønstre fem 
mand til start i det krævende italienske Giro del Trentino, som indledes i 
dag med en 13,3 km holdtidskørsel fra Riva del Garda til Arco.
</p><p>
»Da vi tog fat på denne sæson, frygtede jeg, at det ville blive svært at komme 
ind på markedet, men det er gået lige modsat«, konstaterer Michael Skelde.
</p><p><b class="ext-link">LÆS OGSÅ</b><a class="embeddedlink" href="http://politiken.dk/sport/cykling/ECE2633917/bjarne-riis-arvtager-spaendt-paa-debuten-i-det-fineste-selskab/">Bjarne Riis' arvtager spændt 
på debuten i det fineste selskab</a></p><p>
»Vi står nu med så mange opgaver, at rytterne er virkelig hårdt presset. Når 
det er kommet dertil, skyldes det, at mange arrangører venter længe med at 
give besked på, om de vil have os med eller ej, mens andre slår til med det 
samme«.
</p><p>
»Det betyder, at vi har sagt ja til nogle løb for at være på den sikre side, 
og altså så har bundet os, når der kommer accept på deltagelse i de 
begivenheder, som vi egentlig hellere ville være med i«.
</p><h3>
Håber at kunne ansætte flere ryttere
</h3><p>
»Derfor er den aktuelle problematik omkring Giro del Trentino opstået. Jeg har 
forklaret italienerne, at vi kun kan møde med fem mand og håbede så egentlig 
på, at de ville løse os fra kontrakten. De vil imidlertid gerne have os til 
start under alle omstændigheder, og så må vi se at få det bedste ud af det«.
</p><p>
»På længere sigt er det ikke holdbart, og jeg håber meget på, at vi klan 
styrke økonomien så meget, at der kan blive råd til at ansætte yderligere 
ryttere. Helt ideelt vil det være, hvis vi allerede inden sommerferien kunne 
sikre os en medsponsor til Cult, så vil kan planlægge lidt ud i fremtiden, 
men om det går i opfyldelse, aner jeg ikke. Lige nu er der ikke andet at 
gøre end af forsøge at få alt til at gå op«.
</p><p>
De fem mand, som Cult Energy har sendt til Giro del Treniino, er Rasmus 
Quaade, tyskeren Linus Gerdemann, svenskeren Gustav Larsson, luxembourgeren 
Joel Zangerle samt tjekken Karel Hnik, og der er ingen tvivl om, at de får 
deres sag for.
</p><h3>
Richie Porte varmer op til Giro d’Italia
</h3><p>
Ganske vist får Giro del Trentino kun deltagelse af fire af 17 hold med 
WorldTeam-status – Astana, Ag2r, Cannondale-Garmin ogTeam Sky – men desuden 
starter de fem mandskaber med wildcard til Giro d’Italia, og den fire dage 
lange styrkeprøve har tradition for at forme sig som en knaldhård 
forberedelsesopgave netop til den italienske rundtur, der indledes 9., maj.
</p><p>
Blandt de medvirkende i Giro del Trentino er WorldTour-ranglistens nr. 1 
australieren Richie Porte, der også er udset til at være Team Skys trumf i 
Giro d’Italia.
</p><p>
Han får konkurrence af blandt andre den stærke Ag2r-dup, italieneren Domenico 
Pozzovivo og franskmanden Jean-Christophe Peraud samt den tidligere 
canadisiek Giro d’Italia-vinder Ryder Hesjedal (Cannondal-Garmin), der har 
den danske OL-vinder Lasse Norman mellem holdkammeraterne.
</p><p>
Derimod har sidste års nr. 3 i Giro d’Italia, italieneren Fabia Aru, der 
skulle have være Astanas kaptajn, måtte sende sygemelding.
</p><p class=" bl-elem">
Løbet vandtes sidste år af australieren Cadel Evans 50 sekunder foran 
Pozzovivo, der selv tronede øverst på podiet i 2012.
</p>	
</div>

</div></body></html>
