---
layout:     post
title: 	    "Nyt selskab vil udfordre Vestas og Siemens på havmølle-markedet "
post_author:	    Sanne Wittrup
post_date:	    Wed, 11 Mar 2015 10:32:21 +0000
post_site:	    ing.dk 
post_link:	    http://ing.dk/artikel/nyt-selskab-vil-udfordre-vestas-og-siemens-paa-havmoelle-markedet-174677
---
<html><body><div><section class="body"><p>Knap et år efter at Vestas og Mitsubishi gik sammen om udvikling af en 8 MW havvindmølle slår to andre af branchens større spillere nu pjalterne sammen om det samme:Nemlig at udvikle, producere, sælge og servicere en ny 8 MW havvindmølle – og markedsføre de to spilleres mindre 5 MW havmøllemodeller.</p>
			
			<p>De to selskaber er franske Areva og spanske Gamesa, og det nye selskab kommer til at hedde Adwen. Det får 700 medarbejder, og havmøllerne skal produceres på de to selskabers eksisterende fabrikker.</p>
			<p>Fra de to selskaber findes der allerede ordrer i det nye selskabs pipeline på 2800 MW på de eksisterende modeller, og Gamesas direktør for offshore, Louis Alvarez, der bliver adm. direktør for det nye selskab er ikke i tvivl om målet:</p>
			<p>»Vi går efter at få 20 pct. af det lukrative europæiske offshore-marked , som vi vurderer vil nå en størrelse af 25 GW installeret effekt i 2020,« sagde han tirsdag på et pressemøde i forbindelse med Offshore konferencen i Bella Centret.</p>
			
			<p>Selskabet vil ligeledes gå efter det asiatiske offshore marked, hvor man allerede er til stede og som man vurderer til at have en størrelse på 17 GW i 2020.</p>
			<p>Bestyrelsesformand Louis-Francois Durret, som kommer fra Areva, har store forventninger til det nye samarbejde om at udvikle en 8 MW havmøllemodel, som efter planerne kan serieproduceres fra 2018:</p>
			<p>»Vores ingeniører taler det samme sprog, så vi forventer at kunne udvikle og producere en konkurrencedygtig 8 MW vindmølle og alle dens funktioner indenfor rammerne af det nye selskab,« sagde han på pressemødet tirsdag.</p>
			<p>Ifølge virksomheden vil den nye 8 MW vindmølle få branchens længste vingeblade på 88 meter og dermed mulighed for at levere markedets højeste årlige elproduktion.</p>
			<p>Der er endvidere tale om en model med en medium speed to-trins gearboks, kombineret med en permanent magnet generator – hvilket er det samme princip som hos MHI Vestas 8 MW.</p>
			
			<p>Flere energiselskaber med offshore porteføljer har tidligere efterlyst flere konkurrerende vindmølleproducenter at vælge imellem. Med det nye selskab Adwen, får de opfyldt dette ønske.</p>
		</section></div></body></html>
