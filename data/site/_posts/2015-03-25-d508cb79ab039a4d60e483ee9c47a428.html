---
layout:     post
title: 	    "Kunderne svigter Coops gebyrfrie supermarkedsbank"
post_author:	    
post_date:	    Wed, 25 Mar 2015 06:17:38 +0100
post_site:	    politiken.dk 
post_link:	    http://politiken.dk/oekonomi/virksomheder/ECE2602123/kunderne-svigter-coops-gebyrfrie-supermarkedsbank/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Det var en sejrsikker Lasse Bolander, der lancerede projekt Coop Bank i 
efteråret 2013. 
</p><p>
Timingen var optimal for en dansk supermarkeds-bank med fokus på simple, 
billige og gebyrfrie bankprodukter rettet mod helt almindelige forbrugere, 
fastslog bestyrelsesformanden, der forsigtigt vurderede, at den nye bank 
kunne hente i omegnen af 250.000 kunder i løbet af de første ti leveår. 
</p><p>
»Når vi tror, vi kan få det her op at køre, er det, fordi vi ved, at vi kan 
lave en bank med lavere omkostninger end de 'gamle' banker«, fastslog Lasse 
Bolander over for Politiken. Nu har Coop Bank fremlagt sit første 
helårsregnskab for 2014, og med det en hel stribe skuffelser. Kun 45.000 
kunder er der kommet i butikken, målet var 70.000 i regnskabsåret 2014. 
</p><h3>
Mybanker: Det er ikke imponerende 
</h3><p>
Bankens udlån er slet ikke i nærheden af det forventede. Bundlinjen viser et 
underskud på 62 millioner kroner – og selvom et underskud i den 
størrelsesorden var ventet, var håbet et ganske andet; nemlig at den nye 
bank ramte Coops 1,5 millioner medlemmer lige i hjertekulen, gjorde dem til 
trofaste bankkunder og dermed endnu mere loyale butikskunder i Coops 1.200 
butikker. 
</p><p>
Den opskrift har nemlig virket for dagligvarekæderne Tesco i England og ICA i 
Sverige. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/virksomheder/ECE2179775/supermarkedsbank-vil-ogsaa-saelge-billaan/">Supermarkedsbank vil også 
sælge billån </a></p><p>
Men sådan er det ikke gået i Danmark. Og det kommer helt bag på John Norden, 
direktør i bankportalen Mybanker.dk. 
</p><p>
»45.000 kunder efter halvandet års arbejde. Det er ikke overbevisende. Men jeg 
forstår det simpelthen ikke; de har alle muligheder for at få denne her bank 
op at køre, de har et kundegrundlag på 1,5 millioner Coop-medlemmer og 
desuden en masse daglige butikskunder, som de kunne gøre bevidste om denne 
nye og billige bank. Coop formår tilsyneladende ikke at sælge varen godt nok 
og klart nok«, siger John Norden. 
</p><h3>
Direktør: Flertallet undgår gebyrer 
</h3><p>
Han mener dog fortsat, at banken har et »enormt potentiale« i konkurrencen med 
de upopulære storbanker. 
</p><p>
Især, hvis den holder sig langt væk fra de bekostelige gebyrer, der bliver 
opkrævet på de basale bankforretninger, mener John Norden. 
</p><p>
Men selvom frihed for gebyrer fortsat er varemærket for Coop Bank, så vil 
banken til efteråret opkræve nye gebyrer fra de kunder, der udviser 
»uhensigtsmæssig kundeadfærd«, fastslår bankens direktør Allan Nørholm: 
</p><p><i class=" bl-elem">Men så er I jo ikke en gebyrfri bank mere?</i></p><p>
»Vi holder fast i, at vi er en gebyrfri bank for flertallet af kunder. Men vi 
indfører nogle adfærdsregulerende gebyrer for den del af kunderne, der 
eksempelvis ikke betaler til tiden eller smider hævekortet væk. Vi bruger 
utroligt meget tid på den form for uhensigtsmæssig adfærd, og for at vi 
fortsat kan være en gebyrfri bank for de 90 procent af vore kunder, der 
passer deres daglige bankforretninger, jamen så opkræver vi nu lidt flere 
gebyrer fra de kunder, der ikke følger reglerne«, siger direktøren og 
tilføjer: 
</p><p>
»Men der er fortsat ikke nogen gebyrer på dit MasterCard, hvis du er kunde i 
Coop Bank, eller på dit Visa-Dankort, din netbank eller mobilbank. Du kan 
oven i købet optage et lån uden stiftelsesomkostninger«. 
</p><h3>
Svært at få danskere til at skifte bank 
</h3><p>
Han forventer hverken overskud i år, næste år eller året efter. At bygge en 
bank op er et langt sejt træk. »Vi er da ikke tilfredse før vores bank giver 
overskud, og jeg vil da også gerne have mange flere kunder. Men vi er er på 
vej, og noget af det vanskeligste, der findes, er at få folk til at skifte 
bank«. 
</p><p>
»Det da rigtigt, at vi havde haft endnu flere kunder, hvis alle koncernen 
38.000 medarbejdere havde fået en konto i banken, sådan som det var planen. 
Men her har vi valgt at sige, at det skal være et tilbud til medarbejderne, 
og ikke noget, de skal tvinges til at gøre«. 
</p><p><i class=" bl-elem">Hvor mange har så taget imod tilbuddet?</i></p><p>
»Det er vel omkring de 3.000 ansatte«. 
</p><p><i class=" bl-elem">Er det imponerende?</i></p><p>
»Nej, men det tager tid at få en bank op at køre. Det er ikke ligesom at købe 
en flæskesteg«. 
</p><h3>
Nyt Coop-regnskab i dag 
</h3><p class=" bl-elem">
I dag fremlægger Coop årsregnskabet for koncernen og de 1.200 butikker, der 
blandt andret omfatter kæderne Fakta, Kvickly og Super Brugsen. 
</p>	
</div>
</div></body></html>
