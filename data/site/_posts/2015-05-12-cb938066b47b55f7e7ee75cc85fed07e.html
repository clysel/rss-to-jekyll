---
layout:     post
title: 	    "Ni ud af ti elektronikforhandlere er helt blanke om kemi-regler"
post_author:	    Magnus Bredsdorff
post_date:	    Tue, 12 May 2015 03:33:09 +0000
post_site:	    ing.dk 
post_link:	    http://ing.dk/artikel/ni-ud-af-ti-elektronikforhandlere-er-helt-blanke-om-kemi-regler-176025
---
<html><body><div><section class="body">
			<p>Store dele af den danske elektronikbranche er helt uvidende om, at den har pligt til at oplyse kunderne om særligt problematiske stoffer i alt fra ure over eltandbørster til computere.</p>
			<p>I en ny undersøgelse, som Miljøstyrelsen offentliggør i dag, svarer hele 93 procent, at de ikke kender til den oplysningspligt, som følger af EU-reglerne.</p>
			<p>Ifølge kemikalieforordningen Reach kan en hvilken som helst kunde henvende sig direkte i butikken og kræve svar på, om et bestemt produkt indeholder stoffer, der står på EU’s liste som særligt problematiske for miljø og sundhed. Det gælder blandt andet hormonforstyrrende ftalater, bromerede flammehæmmere og polyfluorerede stoffer, som har en række skadevirkninger, herunder lavere fødselsvægt og forringet sædkvalitet.</p>
			
			<p>Findes stofferne i produkterne, skal kunden have svar inden for 45 dage. Kun syv procent af deltagerne i undersøgelsen svarer ja til, at de kender den forpligtelse.</p>
			<p>Miljøstyrelsen tilrettelagde undersøgelsen, så den har særligt fokus på små virksomheder. Kun 10 ud af de 57 deltagere har således flere end 20 medarbejdere. Det fokus skyldes, at styrelsen forventede, at netop de små virksomheder har størst udfordringer med at kende reglerne.</p>
			<p>Alligevel undrer det Dorte Bjerregaard Lerche, der er kampagneansvarlig hos Miljøstyrelsen, at kun syv procent kender deres forpligtelse til at oplyse om de sælrigt problematiske stoffer.</p>
			<p>Hun henviser blandt andet til den app, som Miljøstyrelsen og Forbrugerrådet har udviklet. Den gør det enkelt at skanne en stregkode og derefter stille spørgsmålet om skadelige stoffer.</p>
			<p>»Set i lyset af den debat, der har været om app’en, havde jeg forventet, at flere kendte til oplysningspligten, men undersøgelsen viser, at der er behov for, at de mindre virksomheder får bedre kendskab til reglerne,« siger hun.</p>
			<p>Dorte Bjerregaard Lerche understreger, at det ikke kun gælder forhandlere af elektronik, hårde hvidevarer osv. Alt fra dagligvarekæder over tøjbutikker med ure i sortimentet til Matas, der sælger elektrisk opvarmede fodbade, skal kende oplysningspligten.</p>
			
			<p>Dansk Erhvervs miljøpolitiske chef, Jakob Lamm Zeuthen, fastslår, at forbrugerne skal have den information, som de har ret til. Derfor skal butikkerne arbejde på at forstå lovgivningen om oplysningspligt, mener han.</p>
			<p>Det kommer dog ikke bag på erhvervsorganisationen, at de små butikker, grossister og importører, som er med i Miljøstyrelsens undersøgelse, har et lavt kendskab til reglerne.</p>
			<p>»Butikkerne oplever ikke, at nogen spørger efter det. Det skyldes blandt andet, at reglerne ikke understøtter deres indkøb. Kunder venter ikke 45 dage, til vi får svar, med at købe et nyt fjernsyn,« siger Jakob Lamm Zeuthen.</p>
			
			<p>Han tilføjer, at det også er uklart, hvad oplysningspligten omfatter. EU-Kommissionen har således indledt en sag mod Danmark og en håndfuld andre lande. Det skyldes ifølge Dansk Erhverv, at Danmark fortolker pligten anderledes, end kommissionen har lagt op til. Ifølge EU gælder pligten kun, hvis det problematiske stof udgør mere end 0,1 procent af vægten af et produkt, oplyser Jakob Lamm Zeuthen.</p>
			<p>Han nævner en cykel som eksempel: Dansk Erhverv mener, at hele cyklen skal bestå af mere end 0,1 pct. af det problematiske stof for at være omfattet af reglen. De danske myndigheder mener derimod, at det gælder for cyklens del-komponenter. Hvis håndtagene indeholder over 0,1 pct. af en af de problematiske blødgørere, så skal kunden ifølge den danske tolkning have det at vide.</p>
			<p>»Butikkerne skal selvfølgelig sætte sig ind i reglerne, men lige nu savner vi at få en fortolkning på plads,« lyder det fra Dansk Erhvervs miljøpolitiske chef.</p>
			
			<p>Med undersøgelsen indleder Miljøstyrelsen en kampagne, der skal oplyse virksomhederne om reglerne for kemi i deres produkter. Kampagnen er en led i en aftale, som regeringen har indgået med Enhedslisten om at sætte 20 millioner kroner af til at sikre børn og unge mod skadelig kemi.</p>
			<p>Der bliver ikke tale om annoncer eller tv-spots. Derimod samarbejder Miljøstyrelsen med en række brancheorganisationer, som kan informere deres medlemmer.</p>
		</section>
		  </div></body></html>
