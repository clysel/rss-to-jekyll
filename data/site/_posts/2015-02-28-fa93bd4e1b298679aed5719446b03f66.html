---
layout:     post
title: 	    "Taulov-virksomhed splejser verdens stærkeste fibertov"
post_author:	    admin
post_date:	    Sat, 28 Feb 2015 15:00:11 +0000
post_site:	    ing.dk 
post_link:	    http://ing.dk/artikel/taulov-virksomhed-splejser-verdens-staerkeste-fibertov-174382
---
<html><body><div><section class="body"><p>En dugfrisk kundeanekdote illustrerer meget godt, hvorfor Dynamica Ropes’ særlige fibertov i de senere år er blevet efterspurgt verden over fra Norge til New Zealand.</p>
			<p>Kunden, en eksisterende én af slagsen, efterspurgte et lettere tov, men med samme brudstyrke som hidtil.</p>
			<p>»Og det lykkedes os faktisk at lave netop sådan et tov,« fortæller grundlægger og direktør i Dynamica Ropes Jørgen Sørensen.</p>
			<p>Han mener, at det er netop er kombinationen af knowhow, håndværk og maskinteknologi, der gør virksomheden i Taulov i stand til at hive forskellige egenskaber ud af de grundlæggende ens fibre.</p>
			<p><figure class="plugin right zoomable"><img data-original-image="http://ing.dk/sites/ing/files/joergen_soerensen2.jpg" src="http://ing.dk/sites/ing/files/styles/w1120_media_right/public/joergen_soerensen2.jpg?itok=drDU5b9-" alt=""/><figcaption>En 40 mio. kr. dyr investering i nye maskiner og en udvidelse af produktionsarealet skal bane vejen for yderligere vækst for Dynamica Ropes. Grundlægger og direktør Jørgen Sørensen – her med et færdigt stykke fibertovværk – mener dog ikke, at produktionen kan automatiseres yderligere. Lønandelen er i forvejen ret lille, det er råmaterialerne, der koster. <cite>Foto: Morten Lund</cite></figcaption></figure></p>
			<p>Og nyt grej er på vej til det østjyske. I forbindelse med en udvidelse af produktionsarealet har Jørgen Sørensen indkøbt både en helt ny flettemaskine, en 15 ton opvikler og Europas længste testbænk til tovværk.</p>
			<h2>Flyder på vandet</h2>
			<p>Dynamica Ropes fremstiller fibertovværk, som er ti gange stærkere end stålwirer og fem gange stærkere end traditionelt polyestertovværk. Men samtidig er det så let, at det flyder på vandet.</p>
			<p>Som et eksempel kan Jørgen Sørensen fortælle, at et 36 millimeter tykt fibertov splejset til en endeløs strop på 9,2 kg på New Zealand er blevet brugt til at trække et lokomotiv, der var kørt af sporet, op på skinnerne igen. En tilsvarende stålwireløsning ville ifølge Dynamica Ropes have vejet 92 kg og krævet ekstra mandskab eller ligefrem en kran.</p>
			<p>Tovværket fremstilles på basis af såkaldte Dyneema-fibre, der kommer fra Holland, og som blandt andet anvendes til skudsikre veste og som indlæg i militærekøretøjer. Fibrenes fulde navn er Ultra-High Molecular Weight Polyethylene (UHMWPE).</p>
			<p>Men i Dynamica Ropes’ lille produktion i Taulov, netop hvor E20 fletter sammen med Østjyske Motorvej, tvindes, flettes, imprægneres, forstrækkes og splejses de ultratynde fibre til tykt, solidt tovværk.</p>
			<p>Dynamica Ropes værdiforædling sker således igennem hele processen. Fra fortvindingen af de enkelte fiberfilamenter til den afsluttende splejsning, hvor virksomheden konstant udvikler og optimerer på det gamle sømandshåndværk.</p>
			<p>Undervejs tyes der til hjælp fra en maskinpark, der blandt andet omfatter adskillige semiautomatiske flettemaskiner. Juvelen i samlingen er imidlertid den imprægnerings- og forstrækningsmaskine, som produktionschef Enes selv har udviklet.</p>
			<p><figure class="plugin right zoomable"><img data-original-image="http://ing.dk/sites/ing/files/dynamica_ropes1.jpg" src="http://ing.dk/sites/ing/files/styles/w1120_media_right/public/dynamica_ropes1.jpg?itok=6_nQvuQ0" alt=""/><figcaption>I Dynamica Ropes’ flettemaskiner bliver kordelerne flettet til tov med hver deres egenskaber. Spolerne drejer både højre og venstre om i fletningen for at give et balanceret tovværk. Fjedre under spolerne sørger for det helt rigtige tryk. <cite>Foto: Morten Lund</cite></figcaption></figure></p>
			<p>Her bliver de færdige stykker tov først opvarmet til lige under smeltepunktet i en kæmpe mikroovn, inden de forstrækkes og imprægneres. Det udmønter sig i 10 procent større holdbarhed og stabilitet.</p>
			<p>Sådanne stærke typer tovværk er der brug for mange steder i industrien. Det kunne være som alternativ til stålwirer, polyesterstropper eller traditionelle tunge rebtyper til fastsurring af kraner på jack-up-skibe, eller det kunne være til forskellige løfteopgaver i industrien. Humlen er, at man får mere styrke for mindre vægt.</p>
			<h2>Ingeniører tænker stadig i stålwirer</h2>
			<p>Alligevel har det været en sej kamp at overbevise ingeniørerne rundt omkring om fordelene ved sådanne fibertove, fortæller Jørgen Sørensen. Ingeniører har det med stadig at tænke i stålwirer, polyesterstropper og kæder i forbindelse med løfteopgaver.</p>
			<p>»Det er en alvorlig bekymring for os,« lyder det med et grin fra direktøren, som dog kan glæde sig over, at kendskabet er for opadgående.</p>
			<p>I sidste uge var der således besøg fra en dansk virksomhed, som påtænker at bruge Dynamica Ropes’ tov til et spil til vindmøller.</p>
			<p>Jørgen Sørensens virksomhed voksede med godt 40 procent sidste år, og successen skal nu omsættes til yderligere vækst. Derfor har han investeret 40 millioner kroner i opførelsen af en ny, tilstødende produktionshal med spritnyt inventar.</p>
			<p>Herunder Europas længste testbænk til tovværk, en ny opvikler, som kan rulle lange længder tov i tykke diametre samt en ny flettemaskine, der kan klare 15 ton i stedet for de 700 kg, som er maksimumsbelastningen for de nuværende maskiner.</p>
			<p>Testbænken skal blandt andet bruges til at teste nye typer splejsninger og tovværk. Med en kommende ISO-certificering på vej vil Dynamica Ropes nu erobre endnu større bidder af offshore-markedet, for eksempel dybhavsoperationer med tovlængder på 8.000 meter.</p>
		</section></div></body></html>
