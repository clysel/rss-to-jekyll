---
layout:     post
title: 	    "Jens Andersen og Astrid Lindgren vinder Politiken Litteraturpris"
post_author:	    
post_date:	    Sat, 21 Feb 2015 21:02:31 +0100
post_site:	    politiken.dk 
post_link:	    http://politiken.dk/kultur/ECE2556443/jens-andersen-og-astrid-lindgren-vinder-politiken-litteraturpris/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4 class="">
Politikens Litteraturpris</h4>
<div class="fakta-body" data-buildingblock="embedded_factboxlink">
<p>
Det er tredje gang, Politikens Litteraturpris bliver uddelt. For to år siden 
fik <b>Kim Leines</b> 'Profeterne i Evighedsfjorden' prisen og sidste år løb <b>Yahya 
Hassan</b> med prisen. 
</p><p>
Årets vinder er <b>Jens Andersen</b> og hans biografi ’Denne dag, et 
liv’, som handler om forfatterinden Astrid Lindgren. 
</p><p class=" bl-elem">
Det er Politiken Fonden, der sponserer Politikens Litteraturpris, og fundatsen 
slår fast, at prisen skal gå til et værk, der har litterær værdi og tilhører 
en af kategorierne: Roman, noveller, digte, essays, kulturkritik og 
biografi. 
</p>
</div>
</div><p>
Da læserafstemningen nærmede sig opløbet, var der ingen tvivl. 
</p><p>
Politikens læsere pegede på biografien om kvinden, der skrev så begavet og 
nuanceret om forholdet mellem lysets og mørkets kræfter og troede på alle 
børns muligheder for at klare selv den mægtigste modgang. Det kan godt være 
man må gemme sig ude i snedkerskuret og snitte træfigurer en gang imellem, 
men det forhindrer ikke at man bliver sognerådsformand som stor. 
</p><p>
Få forfattere har som Astrid Lindgren haft så klart et blik for børn og unges 
behov for kærlighed – og fortællinger. 
</p><p>
Da hun fyldte 90, opkaldte russerne et stjernetegn efter hende. Og da hun i 
1978 holdt talen ’Aldrig våld!’ ved modtagelsen af Tyske Boghandleres 
Fredspris, sagde hun: 
</p><p>
»Jeg tror, vi må begynde fra grunden. Med børnene. I har givet jeres fredspris 
til en børnebogsforfatter, og så kan I ikke forvente jer det store politiske 
overblik eller forslag til internationale problemløsninger. Jeg vil tale om 
børnene. Min uro for dem og mine forhåbninger for dem. De, som er børn nu, 
skal jo engang overtage håndteringen af vores verden, hvis der til den tid 
findes noget tilbage af den«. 
</p><p>
»De skal bestemme over krig og fred, og hvilken slags samfund vi vil have, om 
de vil have et, hvor volden bare tager til og til, eller om de vil have et, 
hvor mennesker lever i fred og fællesskab med hinanden. Findes der 
overhovedet noget håb om, at de skal kunne skabe en fredeligere verden end 
den, vi er lykkedes med? Og hvorfor har vi lykkedes så dårligt trods al god 
vilje?«. 
</p><p><span class="img-contimg-fl-center"><img class="image inlineLightBox" src="http://multimedia.pol.dk/archive/00915/Astrid_Lindgrens_ga_915066y.jpg" alt="" border="0"/><span class="caption"><span class="f-img-caption">Hold. 
</span>Jens Andersen har arbejdet tæt sammen med Lindgrens datter i arbejdet med bogen. Foto: Martin Lehmann</span></span></p><p>
Lindgren talte dengang om atomtruslen, men hun kunne have talt om alle 
voldstrusler, for om de bliver realiseret, har i høj grad at gøre med, om 
det lykkes os voksne at udstyre børn og unge med værdier og holdepunkter, 
som peger mod fællesskab og tolerance over for forskellighed. 
</p><p>
Gennem sin biografi, der viser nye, moderne sider af Astrid Lindgren, af 
hendes sårbarhed og personlige smerte, har Jens Andersen, den biografiske 
genres flittige kombination af bjergbestiger, detektiv og gentleman, 
bidraget fornemt til denne proces. Hans vellykkede biografi vil bidrage til 
at holde interessen for Lindgrens enestående forfatterskab ved lige. 
</p><p>
At Politikens læsere ikke er ene om at prise Andersens formåen, vidner de 
mange overstrømmende svenske anmeldelser af ’Denne dag, et liv’ om. Det er 
ikke hvem som helst, der får adgang til hidtil ukendt privat materiale om 
det svenske nationalikon, men Jens Andersen fik, og det kan ikke undre. Hans 
mange litterære biografier er gennemsyret af troen på litteraturens 
civiliserende kraft. Det er godt at tænke på i disse tider. 
</p><p class=" bl-elem">
Tillykke! 
</p>	
</div>
</div></body></html>
