---
layout:     post
title: 	    "Guide til vælgerne: De »tre hemmeligheder« om vindskæve meningsmålinger"
post_author:	    
post_date:	    Wed, 13 May 2015 16:00:41 +0200
post_site:	    politiken.dk 
post_link:	    http://politiken.dk/indland/politik/skyggekabinettet/ECE2656296/guide-til-vaelgerne-de-tre-hemmeligheder-om-vindskaeve-meningsmaalinger/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-quote article-box">
<p class="quote"/>
<blockquote>
<p class="quote-txt">
Faktisk er der en hemmelighed mere. Men den er så hemmelig at jeg ikke rigtig 
kan fortælle om den.
</p>
</blockquote>
</div><p>
Jeg kan godt lide amerikansk politik. Da jeg boede i USA for et par år tilbage 
var det ofte en 'guilty pleasure', at sidde flere timer foran fjernsynet og 
følge med i bittesmå opdateringer. 
</p><p>
Ikke mindst fordi amerikanske journalister gerne udnytter fortællekraften i 
politik. 
</p><p>
Imidlertid er alt ikke lige godt. Et af flere kuriøse tal-indslag, jeg 
studsede over, handlede om en meningsmåling på kun 500 respondenter, som 
skulle afdække alle amerikaneres syn på Kongressen (det amerikanske 
parlament). 
</p><p>
Med mikroskrift på skærmen skrev CNN derpå om den kæmpe statistiske 
usikkerhed, der var i deres undersøgelse. Men speakeren nævnte ikke dette 
væsentlige faktum i tv-indslaget. 
</p><p>
Det virkede useriøst. Især at et stort medie som CNN ville binde an med en 
sådan historie. 
</p><h3>
Målingernes (af)magt 
</h3><p>
I Danmark er vi ofte mere påpasselige i vores omgang med data. I øjeblikket 
oplever jeg imidlertid, det er værd at stille skarpt på målingernes 
(af)magt. 
</p><p>
Det skyldes, at vi nærmer os et folketingsvalg med hastige skridt. Og med det 
følger utallige meningsmålinger. 
</p><p>
På det seneste har flere af dem strittet i modsatte retninger. Det har skabt 
forvirring på Christiansborg og omegn: For hvor tæt er Thorning egentlig på 
at indhente Løkke? 
</p><p>
Man kan indvende, at målinger kommer og går. Ja, at der er så mange at de 
udligner hinanden. 
</p><p>
Min opfattelse er omvendt. Især tæt på et valg formår meningsmålinger at få en 
vital betydning for den stemning, som bliver slået an i dækningen af partier 
og politikere. 
</p><p>
Derfor bør medierne være kritiske over for tal – ligesom vi er det med 
magthaverne. 
</p><p>
Det handler ikke om et enkelt meningsmålingsbureau, det handler snarere om en 
generel udvikling herhjemme og i udlandet. 
</p><h3>
Tre hemmeligheder 
</h3><p>
Ud fra mine egne erfaringer og efter at have talt med flere kilder i branchen 
for meningsmålinger, så er der i øjeblikket tre store problemer eller 
hemmeligheder, som en kilde fra et målingsinstitut benævner situationen. 
</p><p>
For det<i> første</i> bliver der lavet mange flere målinger end 
tidligere. Det blomstrer frem med nye institutter, der kolporterer politiske 
tal til danskerne. Og det trykker gerne prisen på en måling. Det er fint for 
os der køber målinger, men ikke altid for befolkningen som konsumerer dem, 
da den svingende kvalitet er svær at vurdere. 
</p><p>
Valgforsker Martin Vinæs Larsen sagde forleden i Skyggekabinettets Podcast <a href="http://http://politiken.dk/indland/politik/skyggekabinettet/policast/ECE2650373/policast-uge-19-har-soeren-gade-nok-sten-i-pungen-til-at-blive-v-formand/">(Policast)</a>, 
at når det handler om politiske meningsmålinger, er flere ikke altid bedre. 
</p><p>
Med det mente han, at når der kommer flere målinger, vil der også være flere 
vindskæve målinger. Og som oftest er det de mest skæve, der får størst 
dækning i medierne. Hvilket så kan resultere i en mediedækning, som skaber 
rundhyl på Christiansborg. 
</p><p>
For det <i>andet </i>er der en tendens til at færre respondenter svarer på 
målingerne. De folk, jeg har talt med fra meningsmålingsinstitutterne, siger 
samstemmende, at det er svært, at fastholde folks opmærksomhed. 
</p><p>
Svarprocenter under 40 procent er ikke unormalt, lyder det fra topfolk hos 
institutterne. Flere prøver at imødegå denne tendens ved at lave »korte og 
interessante politiske målinger«. Eller laver lotterier med kulørte præmier, 
der lokker folk til tasterne. Til trods for denne ihærdige indsats kan det 
alligevel skævvride målingerne, når antallet der svarer falder betydeligt. 
</p><p>
For det <i>tredje</i> skal vælgerne læse det 'der står med småt' i målingerne 
om tidsperiode og indsamlingsmåde, siger flere i branchen. 
</p><p>
Som hovedregel skal en måling gerne være indsamlet over mindst tre dage, for 
at man kan nå ud til så mange befolkningsgrupper som muligt. Dernæst er der 
forskel på om en måling er lavet over telefonen eller over internettet. 
</p><p>
Over telefonen vil man sjældent opliste alle partinavne, hvorimod på nettet 
vil alle partinavne figurere på skærmen. Det betyder, at nye og ukendte 
partier som Alternativet ofte står stærkere i netmålinger. 
</p><p>
Mange institutter forsøger at imødegå denne udfordring ved at lave 500 
interviews med telefon og 500 interviews over internet. Men langtfra alle 
målinger foretages med dette miks. 
</p><h3>
Coca-Cola opskrift 
</h3><p>
Faktisk er der en hemmelighed mere. Men den er så hemmelig, at jeg ikke rigtig 
kan fortælle om den. Det drejer sig om den måde meningsmålinger bliver 
vægtet på. Det vil sige, hvordan institutterne lægger til og trækker fra, 
når de har indsamlet data for at få et mere præcist tal-billede. Det er 
altså institutternes 'Coca-Cola opskrift'. Og den holder de tæt til kroppen, 
fordi der her kan skrues en hel del op og ned på partiernes tilslutning i 
håbet om at lave den bedste og mest præcise måling. 
</p><p>
Politiske målinger vil som minimum oftest blive korrigeret efter, hvad folk 
stemte på ved sidste valg. Læg dertil, ifølge tidligere og nuværende ansatte 
i branchen, som jeg har talt med, at der foregår en mere håndholdt vægtning. 
Institutterne kigger først på snittet over de andres målinger og kan sågar 
finde på at sammenholde de netop indsamlede tal med den aktuelle politiske 
situation for at se, om den afspejler hvilke partier, der på vej op og ned. 
Det sker dog ikke altid og alle steder, men det sker. 
</p><p>
I den håndholdte vægtning gemmer sig et faremoment. Ved det netop overståede 
valg i England ramte målingerne helt ved siden af valgresultatet. Det har 
skabt selvransagelse i branchen på den anden side af Nordsøen. 
</p><p>
Et af kritikpunkterne er netop om bureauerne skelede for meget til hinanden og 
den aktuelle politiske situation. I dagene efter valget forklarede flere 
institutter i hvert fald, at de havde holdt målinger tilbage, fordi de lå 
for langt fra mainstream. 
</p><p class=" bl-elem">
Den næste tid vil vise, hvordan de danske institutter har tænkt sig at agere 
under folketingsvalget. Men en åben debat om metoder og muligheder er 
kærkommen. Ikke mindst fordi målinger er magt. Især i moderne politik. 
</p>	
</div>

</div></body></html>
