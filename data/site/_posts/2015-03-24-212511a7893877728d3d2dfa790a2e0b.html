---
layout:     post
title: 	    "Dansk landsholdsspiller frygter den tredjebedste række"
post_author:	    
post_date:	    Tue, 24 Mar 2015 07:59:17 +0100
post_site:	    politiken.dk 
post_link:	    http://politiken.dk/sport/fodbold/ECE2601601/dansk-landsholdsspiller-frygter-den-tredjebedste-raekke/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
William Kvist drømte om at rykke op i Premier League med Wigan i denne sæson. 
I stedet har sæsonen udviklet sig til en lang kamp for at undgå nedrykning 
til den tredjebedste engelske fodboldrække.
</p><p>
Derfor ved Kvist ikke, hvad der skal ske efter denne sæson, når den danske 
landsholdsspillers kontrakt udløber.
</p><p>
»Det må vi se på. Wigan ligger til nedrykning, så vi må se. 
Jeg kommer ikke til at tage en beslutning før til sommer. Jeg er efterhånden 
vant til denne situation, hvor jeg skal finde en løsning, fordi der ikke er 
en normal fortsættelse. Det hviler jeg rimelig godt i, siger Kvist.
</p><p>
En skade i baglåret satte Kvist tilbage for lidt over en måned siden, så på 
det seneste er det kun blevet til sene indskiftninger. Som i weekenden, hvor 
Kvist kom ind og lavede en assist til 1-1-resultatet mod Bolton.
</p><p>
- Vi kæmper kraftigt for ikke at rykke ned. Jeg kom tilbage i slutningen af 
januar og var endda anfører. Så blev jeg desværre skadet og skulle i form 
igen, og det er jeg så kommet nu.
</p><p>
- Situationen er, at vi stadig kæmper for at undgå nedrykning. Og jeg håber på 
at spille så mange minutter som overhovedet muligt, siger han.
</p><p>
Wigans manager, Malky Mackay, var lang tid om at give Kvist chancen, og den 
kom i sidste øjeblik, inden januars transfervindue lukkede.
</p><p>
- Manageren skulle måske bruge lidt lang tid på at se mig til træning, jeg ved 
det ikke. Det kan jeg kun gisne om.
</p><p>
- Jeg må acceptere, at han valgte andre spillere frem for mig, da jeg kom 
tilbage efter landskampene (mod Serbien og Rumænien sidste år). Og de 
spillere holdt han fast i et stykke tid.
</p><p>
- Det så ud som om, jeg var på vej væk i januar, og så skete der et eller 
andet. Jeg begyndte at spille igen og viste det, jeg ved, jeg kan. Det var 
han meget tilfreds med, husker Kvist.
</p><p>
De seneste sæsoner har været turbulente i først Fulham, hvor Kvist røg af 
holdet af den nyansatte manager Felix Magath. Og Wigan-tiden har også været 
svær.
</p><p>
- Jeg elsker stabilitet. Tro mig eller lad vær: Jeg har faktisk søgt 
stabilitet hele vejen igennem. Det lyder som om, jeg ligger og vræler. Men 
jeg synes, jeg har været uheldig.
</p><p>
- Jeg valgte Fulham, som var en god engelsk klub. Jeg kendte Brede Hangeland 
og René Meulensteen, og så kom den kære Magath efter tre kampe, som jeg 
faktisk havde spillet.
</p><p>
- Og Wigan var en klub i top-3 over de største budgetter. En god klub med en 
trup, der havde været i Premier League og satsede på at komme tilbage.
</p><p>
- Wigan var egentlig det rigtige valg. Jeg kunne spille fast i et år og komme 
i Premier League, som er målet. Men det har været en uheldig sæson generelt 
set, erkender Kvist.
</p><p class=" bl-elem">
Wigan ligger lige under nedrykningsstregen i Championship med fem point op til 
Rotherham. Der resterer syv spillerunder.
</p>	
</div>
</div></body></html>
