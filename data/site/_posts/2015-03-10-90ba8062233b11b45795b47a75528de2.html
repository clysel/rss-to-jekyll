---
layout:     post
title: 	    "Vindkraft fra havet kan snart stå på egne ben"
post_author:	    
post_date:	    Tue, 10 Mar 2015 09:03:54 +0100
post_site:	    politiken.dk 
post_link:	    http://politiken.dk/oekonomi/2050/energi/ECE2580262/vindkraft-fra-havet-kan-snart-staa-paa-egne-ben/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Der er masser af vind til havs og ikke så meget bøvl med naboerne. Det har 
fået havmølleparker til at skyde frem siden årtusindskiftet, men de er dyre 
at opføre og får derfor offentlig støtte. 
</p><p>
Størrelsen af støtten diskuteres til stadighed, men nu er det måske muligt at 
se enden på den: Om mindre end ti år vil havmøller kunne konkurrere med kul- 
og gaskraft, når man måler på prisen for strøm over hele deres levetid, 
hedder det i en ny analyse af havvind i Europa. 
</p><p>
Forudsætningen er, at prisen sænkes med en fjerdedel. Og det kan godt lade sig 
gøre, fastslår analysen. 
</p><p>
Den er udarbejdet af det internationale rådgivningsfirma Ernst &amp; 
Young for den europæiske vindenergisammenslutning, Ewea, og offentliggøres i 
dag ved en konference i København. 
</p><p>
»Analysen viser, at havvind er en væsentlig bidragyder til kontinentets 
energisikkerhed nu og over det næste årti«, siger Thomas Becker, der er chef 
for Ewea. 
</p><h3>
Store møller sænker prisen
</h3><p>
I løbet af de næste fem år kan omkostningerne blandt andet sænkes ved at 
anvende større og mere pålidelige møller med lavere driftsomkostninger. Det 
kan ifølge analysen give en besparelse på helt op til 9 procent af 
omkostningerne. 
</p><p>
De store møller er allerede på vej ind. Hvor en havmøllepark som Middelgrunden 
ved København har møller med en effekt på 2 MW per styk, sælger Siemens nu 
en 6 MW mølle. Siemens, hvis vindafdeling har hovedkvarter i Danmark, har 
indtil videre været dominerende på havmøllemarkedet. MHI Vestas, der kom 
senere i gang med havmøller, har nu udviklet en 8 MW mølle. 
</p><p>
Vattenfall, der netop har vundet ordren på den næste danske havmøllepark, <a class="embeddedlink" href="http://politiken.dk/oekonomi/ressourceoekonomi/ECE2573909/usaedvanligt-og-maalrettet-fodarbejde-giver-danmark-billig-havmoellepark/">Horns 
Rev 3,</a> har meddelt, at den vil blive udstyret med 6-8 MW møller. 
</p><p>
Andre besparelser kan hentes i kraft af, at der er mange projekter på vej, så 
virksomhederne har udsigt til en støt afsætning, samt øget konkurrence 
blandt leverandørerne af flere komponenter. 
</p><p>
»Omkostningsreduktioner er en topprioritet indenfor havvind. Vi bliver nødt 
til at gøre det profitabelt at investere i havvind-projekter, uafhængigt af 
tilskud«, lyder en kommentar fra Michael Hannibal, der er chef for Siemens’ 
afdeling for vindkraft og vedvarende energi. 
</p><h3>
Cepos: Vent på prisfald
</h3><p>
I 2030 kan prisen for havvind være nået ned på omkring 90 euro (ca. 670 kr.) 
per megawatttime, vurderes det i analysen. 
</p><p>
Det er ikke helt urealistisk, mener analysechef i den liberale tænketank 
Cepos, Otto Brøns-Petersen, som dog ikke vil kalde det en lav pris. Men det 
bør få Danmark til at genoverveje sine egne planer for udbygning af havvind: 
</p><p>
»Hvis der kommer meget kraftige produktivitetsstigninger indenfor havvind, så 
koster det rigtig meget at bygge nu. Det vil være bedre at vente på 
prisfaldet, specielt for Danmark, som allerede har udbygget så kraftigt med 
havvind«, siger han. 
</p><p>
Havvind tegnede sig sidste år for knap 1 procent af elforsyningen i EU. Den 
planlagte udbygning frem til 2020 forventes at tredoble 
produktionskapaciteten. I absolutte tal er udbygningen størst i 
Storbritannien og Tyskland, mens Frankrig vil tage sine første 
havmølleparker i brug i perioden, og Holland vil mere end tredoble sin 
kapacitet. 
</p><p>
Ernst &amp; Young kigger også fremad i analysen. De har regnet på forskellige 
scenarier for, hvordan EU kan opfylde sit klimamål for 2030, hvor 
CO2-udledningen fra unionen skal være 40 procent lavere, end den var i 1990. 
</p><h3>
Ønskeseddel til politikerne
</h3><p>
Et af scenarierne går ud fra noget nær endnu en tredobling af kapaciteten 
inden 2030. Dermed ville havvind nå op på at levere 8,4 procent af den 
europæiske elforsyning. Godt dobbelt så meget vil komme fra landvind. 
Europæerne vil altså få omkring en fjerdedel af deres strøm fra vindkraft i 
2030 i dette scenarie, som ifølge analysen fra Ernst &amp; Young vil 
skabe 1,6 millioner arbejdspladser. 
</p><p class=" bl-elem">
Endelig ser analysen på, hvad der kan gøres fra myndighedernes side for at 
fremme havvind og gøre det billigere i de kommende år. Ønskesedlen omfatter 
blandt andet lånegarantier for at få flere investorer på banen. Et 
velfungerende, veludbygget elnet, så havmølleparkerne kan afsætte deres 
strøm. Nationale mål for vedvarende energi, da der ikke er udsigt til 
bindende EU-mål for landene efter 2020, og klare rammer for udbygning. 
</p>	
</div>
</div></body></html>
