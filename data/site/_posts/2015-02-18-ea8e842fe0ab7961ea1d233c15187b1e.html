---
layout:     post
title: 	    "Mozilla vil godkende alle udvidelser til Firefox"
post_author:	    Martin Bernth
post_date:	    Wed, 18 Feb 2015 08:19:26 +0000
post_site:	    www.version2.dk 
post_link:	    http://www.version2.dk/artikel/mozilla-vil-godkende-alle-udvidelser-til-firefox-78567?utm_medium=feed&utm_source=version2.dk&utm_campaign=it_nyheder
---
<html><body><div><section class="body"><p>Noget kunne tyde på, at Mozilla er træt af malware, der dukker op i butikken for ekstra tilføjelser til firmaets populære Firefoz-browser. Nu lukker Mozilla nemlig den frie og uregulerede adgang og sætter sig tungt på godkendelsen af nye add-ons, skriver <a href="https://nakedsecurity.sophos.com/2015/02/17/firefox-to-get-a-walled-garden-for-browser-extensions-mozilla-to-be-sole-arbiter/">it-sikkerhedsbloggen Naked Security.</a></p>

<p>Den nye godkendelsesprocdeure til at få en add-on godkendt til Firefox’s svar på App Store, kendt som AMO, vil ifølge Naked Security blive fuldautomatisk. Det åbner for en række bekymringer, da den slags automatiserede løsninger ikke altid fanger potentielle ondsindede programmer.</p>

<p>Derfor kan Firefox’ nye certificeringskrav i virkeligheden skabe en falsk tryghed, der er endnu farligere end førhen, hvor alle vidste, at de små add-ons var forbundet med en vis risiko.</p>

<p>Sideløbende vil Mozilla også åbne mulighed for at brugere kan ‘shoppe’ på det åbne marked, hvilket betyder, at add-ons ikke nødvendigvis behøver at komme fra Mozillas AMO-butik.</p>

<p>Men ansvaret for softwaresikkerheden bliver ikke lagt over på brugerne af den grund, da Mozilla også kræver, at add-ons uden for den officielle butik skal godkendes af firmaet selv. Særlige udvikler-udgaver af browseren vil dog stadig have muligheden for at bruge ucertifcerede add-ons.</p>

<p>Beslutningen om at ‘hegne haven ind’ har fået brugere og udviklere af Firefox til at reagere med ærgrelse over, at nye add-ons fremover skal igennem et større bureaukrati for at kunne bruges i browseren, der er blandt de få tilbage, hvor udviklingen af applikationer ikke er reguleret.</p>

<p>»Vær søde ikk at gøre dette. Det er at tage friheden væk fra jeres brugere og jeres add-on-udviklere. I giver virksomheder og regeringer et kraftfuldt værktøj til at undertrykke add-ons, de ikke bryder sig om, ved at presse jer [Mozilla, <em>red.</em>] til ikke at underskrive,« skriver en forurettet bruger og fortsætter:</p>

<p>»Mozilla som en platform for frihed og kreativ softwareudvikling vil blive revet itu af dette.«</p>
  </section></div></body></html>
