---
layout:     post
title: 	    "Klassens tykke pige vejer 54 kilo"
post_author:	    
post_date:	    Fri, 20 Feb 2015 17:43:03 +0100
post_site:	    politiken.dk 
post_link:	    http://politiken.dk/kultur/fomo/klummer_fomo/ECE2555984/klassens-tykke-pige-vejer-54-kilo/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Jeg havde for nylig en 8.-klasses erhvervspraktikant, som jeg satte til at 
skrive en klumme om, hvordan det er at være en pige på 14 år. 
</p><p>
Det blev en hjerteskærende fortælling om, hvordan alt i hendes klasse handlede 
om at være tynd. Hvordan pigerne systematisk overvågede hinandens vægt og 
fødeindtag. Hun fortalte, at de roste hinanden for at springe måltider over, 
og at en af pigerne havde fået konstateret anoreksi. 
</p><p>
De andre piger støttede hinanden, når de var så sultne, at de ikke kunne 
koncentrere sig i timerne eller var svimle. Som hjælpemidler havde pigerne 
apps, der en gang i timen bippede, når de skulle lave maveøvelsen planken 
eller avancerede digitale kalorietællere. Det gav status at uploade 
bikinibilleder på Instagram. 
</p><p>
»Det vigtigste er at være tynd. Ingen af de populære piger i min klasse har et 
gram fedt på kroppen«, stod der i klummen. 
</p><div class="art-quote article-box">
<p class="quote"/>
<blockquote>
<p class="quote-txt">
Nej, lille pige på 5 år - du er fucking perfekt! Det er resten af verden, den 
er gal med
</p>
</blockquote>
</div><p>
Hun skrev også om, hvordan drengene bakkede op om det her ved at have indført 
et såkaldt kid-greb (ligesom med kvæg), hvor de målte bredden på pigernes 
numser, der skulle passe indenfor drengenes hånd-mål (to tommelfingre mod 
hinanden og stritte med lillefingrene så man danner en ramme på en 20-30 cm) 
for ikke at være for stor. Hun skrev om, hvordan det var ubetinget at være 
klassens tykkeste pige, selvom hun kun vejede 54 kg. Og at drengene også 
kæmpede for at have sixpack og gik i træningscenter frem for holdsport og 
for alt i verden ikke ville være tykke. </p><p>
Jeg kom til at tænke på hendes fortælling igen, da debatten om den meget tynde 
16-årige model fra modemagasinet Covers modeserie bragede løs i går. Meget 
hurtigt kom den debat til at handle om modelbureauets ansvar, designernes 
ansvar, modebladenes ansvar, modebranchens ansvar. Og det er da kæmpe stort, 
det ansvar. Det er sgu skræmmende, at vores ungdom ødelægger sig selv, hader 
deres kroppe og higer efter et ideal, der for manges vedkommende ikke er 
forsvarligt. 
</p><p><b class="ext-link">BAGGRUND</b><a class="embeddedlink" href="http://politiken.dk/forbrugogliv/sundhedogmotion/ECE2554015/cover-beklager-tynd-model-denne-modeserie-skulle-vi-ikke-have-trykt/">Cover beklager syletynd model: »Denne 
modeserie skulle vi ikke have trykt«</a></p><p>
Men det er også alle os andre voksnes ansvar. Jeg tilhører selv en generation, 
der nægter at blive gamle. Som løber marathon, dyrker crossfit, spiser 
palæo, uploader imponerende løbetider, checker ind i fitnesscentret til 
Facebook-venners applaus. Vi putter billeder på Instagram af vores skyr med 
antioxidantrige blåbær og tager selfies med de nye løbetights. Jeg har 
personligt siddet til utallige 'pigemiddage' og røvkedet mig, fordi alle 
nipper til maden og spytter i et glas hvidvin i timevis for at spare på 
kalorierne. 
</p><p>
Spørgsmålet er, hvad det gør ved vores børn? De kan jo ikke undgå at høre om, 
at nu skal far tabe sig igen. Eller mor skal have strammet sit maveskind op. 
Og nu tager vi lige en kålkur og en personlig træner. Jeg har da selv 
overværet det. Set mine veninders døtre spørge mor, om hun også var for tyk 
på maven. Nej, lille pige på 5 år - du er fucking perfekt! Det er resten af 
verden, den er gal med. 
</p><p>
Den der evige kamp mod kroppen, mod dellerne, mod rynkerne - den er vores børn 
jo vidner til. Vi reproducerer kropshadet generation for generation. Vores 
piger er døtre af kvinder, der altid er på slankekur. Som kalder det 'at 
synde' at tage et stykke lagkage til en fødselsdag. En veninde fortalte, at 
hendes datter i 4. klasse kom hjem med et papir, der detaljeret beskrev, 
hvordan datteren skulle lave en masse mavebøjninger, planker og squats, så 
hun kunne tabe sig. Papiret var skrevet med 200 børnestavefejl af en pige på 
cirka 12 år, men det var noget, som pigerne gik og delte i skolen. Der var 
ikke et eneste ord om, hvorfor hun skulle blive tyndere. 
</p><p>
For tyndere er bare bedre. Punktum. 
</p><p>
Måske skulle vi begynde at fortælle vores børn, at det vigtigste er at være 
rask og stærk. At det er sejt at kunne klatre højt, tegne flot, læse tykke 
bøger, bygge den fedeste hule, bage den flotteste kage. Rose dem for det de 
gør i stedet for, hvordan de ser ud. 
</p><p class=" bl-elem">
Det man siger, er man selv. 
</p>	
</div>
</div></body></html>
