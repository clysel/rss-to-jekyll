---
layout:     post
title: 	    "Mundkurv: Frygt skaber tavshed i Junckers butik"
post_author:	    
post_date:	    Wed, 01 Apr 2015 22:31:33 +0200
post_site:	    politiken.dk 
post_link:	    http://politiken.dk/udland/ECE2614512/mundkurv-frygt-skaber-tavshed-i-junckers-butik/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Der var vild forvirring i det internationale pressekorps den onsdag 
eftermiddag sidst i februar, da Jean-Claude Juncker igen tog både de 
europæiske medier og store dele af sin egen organisation med bukserne nede.
</p><p>
Hundreder af korrespondenter var ved at forberede artikler og indslag om den 
strategi for en energiunion, som kommissionen havde fremlagt kort forinden.
</p><div class="art-quote article-box">
<p class="quote"/>
<blockquote>
<p class="quote-txt">
Det er naivt at tro, at man kan kontrollere kommunikationen på den måde, 
som kommissionen er begyndt på
</p>
<p class="sender">
Anonym kilde i kommissionen Claes de Vreese, professor ved Amsterdams 
Universitet 
</p>
</blockquote>
</div><p>
EU-hovedstadens danske journalister sad midt i en briefing med 
konkurrencekommissær Margrethe Vestager om det vigtige energiforslag, da 
mobiltelefonerne begyndte at bippe med noget helt andet: at selv samme 
kommission pludselig ganske uventet havde vedtaget endnu en gang at lade 
Frankrig slippe for strafprocedurer på trods af landets gentagne brud på 
EU’s budgetregler.</p><p>
Beslutningen om Frankrig og to andre eurolande med budgetproblemer var ventet 
med spænding, fordi den har betydning for euroreglernes troværdighed. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/debat/profiler/poulaaroee/ECE2485580/jean-claude-juncker-er-en-skamplet-paa-eu/">Jean-Claude Juncker er en 
skamplet på EU</a></p><p>
Men kommissionen havde selv kommunikeret, at det problem først skulle på 
dagsordenen to dage senere. Derfor var medierne dårligt forberedt på at 
håndtere nyheden. Det samme var dele af kommissionens eget embedsapparat, 
inklusive EU-repræsentationerne i de 28 medlemslandes hovedstæder, der 
heller ikke havde fået noget forvarsel fra Bruxelles.
</p><p>
»Folk var dybt frustrerede. Det var en typisk Juncker: Ud med det, så jeg kan 
styre det hele«, siger en kilde i kommissionen.
</p><h3>
Kun en håndfuld talsmænd
</h3><p>
I lighed med flere andre interne kilder, Politiken har talt med, ønsker 
vedkommende ikke at stå frem med navn af frygt for de mulige konsekvenser. 
Det er nemlig ikke velset at kritisere den topstyrede og meget politisk 
bevidste kommunikation, som er blevet hverdagen i Bruxelles, siden 
Jean-Claude Junckers hold overtog magten i kommissionen sidste efterår.
</p><p>
Men ingen af kilderne er i tvivl om, at det var en bevidst handling fra 
topchefen og hans nærmeste medarbejderes side at overraske så mange som 
muligt ved at rode den ømtålelige nyhed om Frankrigs budget sammen med 
energiunionen.
</p><p>
Der har været tidligere eksempler. Som da Juncker pludselig dukkede uanmeldt 
op til et pressemøde midt i november, efter at han i en hel uge havde dukket 
sig for pressens spørgsmål om skattely-skandalen LuxLeaks. 
</p><p>
Eller da kommissionen senere samme måned nægtede at oplyse tid og sted for 
offentliggørelsen af et stort forslag om en europæisk investeringsfond, der 
ellers skulle være et flagskib for kommissionens plan om at skabe vækst og 
job i Europa.
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/fokus_oekonomi/Luxembourg_laekage/ECE2483495/formodet-kilde-til-luxleaks-skandalen-er-sigtet-i-luxembourg/">Formodet kilde til 
#LuxLeaks-skandalen er sigtet i Luxembourg</a></p><p>
Den slags er blevet kendetegnende for et EU-system, som Juncker ønsker at gøre 
»mere politisk«, og hvor der skal kommunikeres »mindre, men bedre«. 
</p><p>
Det har blandt andet medført en reform af kommissionens talsmandstjeneste, 
hvis styring nu er blevet flyttet helt op til kommissionsformanden selv og 
hans meget magtfulde kabinetschef, tyskeren Martin Selmayr. 
</p><p>
Kun en lille håndfuld talsmænd har nu lov til at tale med medierne, og alt 
skal godkendes i toppen. »Resultatet er, at de, der ved noget om sagerne, 
ikke tør sige noget. Og de, der må sige noget, de ved ikke nok. Det er måske 
i Junckers og Selmayrs interesse. Så kan de styre det hele. Men er det i 
EU’s og borgernes interesse?«, siger en kilde.
</p><p>
En anden centralt placeret kilde i kommissionen påpeger, at Martin Selmayr 
sidste år var chef for Junckers politiske kampagne for at blive EU-chef. 
Samme bånd kan findes hos de fleste andre i den lille gruppe mennesker 
omkring formanden, der nu reelt styrer kommissionens information til 
offentligheden.
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/fokus_oekonomi/Luxembourg_laekage/ECE2482463/ny-aftale-mod-skattely-skat-faar-lov-at-loebe-fra-sine-aftaler/">Ny aftale mod skattely: Skat 
får lov at løbe fra sine aftaler</a></p><p>
Den nye cheftalsmand, grækeren Margaritis Schinas, har for eksempel tidligere 
siddet i Europaparlamentet for Jean-Claude Junckers egen konservative og 
kristdemokratiske politiske familie, EPP.
</p><p>
Blandt medierne i Bruxelles er det blevet bemærket, at informationen bliver 
styret anderledes håndfast end under den tidligere kommission, der var ledet 
af portugiseren José Manuel Barroso.
</p><p>
Blandt de positive ændringer er, at kommissærerne selv er mere til stede i 
kommissionens presserum. Til gengæld er der meget længere imellem de 
generelle pressemeddelelser, og det sker jævnlig, at kun udvalgte 
journalister fra de største medier bliver inviteret til fortrolige 
briefinger, mens andre må ringe forgæves til forskræmte embedsmænd med 
mundkurv på.
</p><p>
»Juncker og Selmayr har tydeligvis deres egen strategi. Det har de lov til«, 
siger formanden for den internationale pressesammenslutning i Bruxelles, 
API, den tyske korrespondent Tom Weingaertner.
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/fokus_oekonomi/Luxembourg_laekage/ECE2481590/juncker-strakte-sig-langt-for-at-faa-amazon-til-luxembourg/">Juncker strakte sig langt for 
at få Amazon til Luxembourg</a></p><p>
»Det er ikke vores opgave som journalistorganisation at forholde os til deres 
politiske linje. Men vi må insistere på, at det ikke forringer mediernes 
arbejdsvilkår. Og det har vi gjort«, siger han.
</p><p>
Også forskere i kommunikation og medier er bekymrede over udviklingen.
</p><p>
»Det er naivt at tro, at man kan kontrollere kommunikationen på den måde, som 
kommissionen er begyndt på«, siger Claes de Vreese, professor i politisk 
kommunikation ved Amsterdams Universitet.
</p><p>
»Det er særlig uheldigt for en institution i EU-systemet at vælge denne 
kommunikationsstrategi, for borgerne har i forvejen en oplevelse af, at der 
er en kløft mellem systemet og borgerne. Denne strategi er næppe den rette 
til at lukke en sådan kløft«, siger han.
</p><h3>
Små medier er chanceløse
</h3><p>
Den anerkendte hollandske professor advarer om, at nutidens medielandskab ikke 
tillader, at man styrer, hvad alle på alle niveauer i organisationen siger 
udadtil. 
</p><p>
»Det er en top-down-model, hvor man forsøger at styre og strømline 
kommunikationen oppefra i organisationen. Man kan sætte et meget stort 
spørgsmålstegn ved, om det er den rette strategi i 2015«, siger professor de 
Vreese. Han vurderer, at det giver en skævvridning af mediedækningen af 
EU-spørgsmål, hvis journalister ikke kan tale med embedsfolk.
</p><p>
»Det betyder, at kun store mediehuse med ressourcer til selv at grave 
oplysninger frem kan komme bag facaden. Små medier vil nu få endnu sværere 
ved at dække EU som område«, siger de Vreese.
</p><p>
På Roskilde Universitet advarer professor i journalistik Mark Ørsten også om, 
at netop en institution som EU-kommissionen opfattes som lukket og topstyret.
</p><p>
»Kommissionen har i forvejen rollen som skurk i den offentlige debat. Det 
image fodrer kommissionen kun selv med denne strategi – i en tid, hvor EU 
bestemt ikke er elsket«, siger Ørsten.
</p><p><b class="ext-link">LÆS OGSÅ </b><a class="embeddedlink" href="http://politiken.dk/oekonomi/fokus_oekonomi/Luxembourg_laekage/ECE2481231/juncker-foeler-sig-personligt-forfulgt-af-medier-bag-laekage/">Juncker føler sig personligt 
forfulgt af medier bag lækage</a></p><p>
EU står lige nu på et vigtigt sted i sin historie, hvor Europa langsomt er på 
vej ud af en dyb økonomisk krise, og der er masser af problemer at løse. 
</p><p>
Mens EU fører tilsyn med flere områder end nogensinde, har tilliden til 
institutionerne været faldende i mange lande fra 2007 til i dag, påpeger 
Claes de Vreese.
</p><p>
»Det her løser ikke tillidsmanglen. Det risikerer at virke stik modsat«, siger 
han:
</p><p class=" bl-elem">
»Det ville være langt bedre at sige: Her er en vigtig politisk debat om, 
hvilket Europa der skal komme ud af krisen. Jo mere information, des bedre. 
Det nytter ikke, at man vil styre al information oppefra. Det er kortsigtet 
at tro, at det kan skabe større tillid til EU. I stedet vil det nu blive en 
del af debatten, at kommissionen forsøger at styre debatten«.
</p>	
</div>

</div></body></html>
