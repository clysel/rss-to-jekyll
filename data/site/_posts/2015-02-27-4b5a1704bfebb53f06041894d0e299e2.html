---
layout:     post
title: 	    "Video: Se en perfekt damp-ring i B&W-hallen"
post_author:	    Mathias Skov Johansen
post_date:	    Fri, 27 Feb 2015 13:21:00 +0000
post_site:	    ing.dk 
post_link:	    http://ing.dk/artikel/video-se-en-perfekt-damp-ring-i-bw-hallen-174421
---
<html><body><div><div class="panel-panel panel-col-first container">
		    <section class="body"><p>Det virkede som et skørt påfund, da tegnestuen BIG sammen med den tyske kunstgruppe Realities:United for tre år siden præsenterede idéen om at udlede røgringe fra det nye forbrændingsværk Amager Bakke. Efter seneste forsøg i går, torsdag, i en kold B&amp;W-hal på Refshaleøen i København, kom røg-ringene endnu et skridt tættere på virkelighed.</p>
			<p>Med blandt andre raketbygger Peter Madsen, Rambøll og ekspert i bygnings-aerodynamik Holger Koss fra DTU lykkedes det efter flere forsøg  BIG at opsende en perfekt stabil røgring, der i 40 sekunder svævede mod loftet i den store fabrikshal. Samme princip skal om få år, hvis alt går efter planen, udlede emissionsfrie damp-ringe fra skorstenen på forbrændingsværket Amager Bakke, der lige nu ligger som en kæmpe byggeplads rundt om hjørnet fra B&amp;W-hallen.</p>
			<p><section class="video plugin"/></p>
			
			<p/></section><p>Udover at se godt ud på hovedstadens himmel er tanken bag det flotte fænomen at oversætte CO2-udledning til et konkret formsprog.</p>
			<p>»For at skabe opmærksomhed om, at vi udleder CO2 og virkningen på klimaet, fik BIG og Realities:United den tanke at lave et apparat, der gjorde, at når man ledte en vis mængde CO2 ud, kom der en kæmpemæssig røgring«, forklarer Peter Madsen, som er kendt for sine raket-byggerier og alskens form for rumteknologi i sit værksted ’Raket-Madsens Rumlaboratorium’ i nabolaget ved B&amp;W-hallerne.</p>
			
			<p>Holdet bag fik sidste år klargjort teknikken tilstrækkeligt til at opsende en stabil dampring udendørs. I modsætning til klassiske røgringe, som man normalvis kender det fra rygere med talent for underholdning, er der her tale om ren vanddamp uden rester fra svovl, kvælstof og anden urenhed.<br/><figure class="plugin right zoomable"><img data-original-image="http://ing.dk/sites/ing/files/roegringmaskine.png" src="http://ing.dk/sites/ing/files/styles/w1120_media_right/public/roegringmaskine.png?itok=BM6AaN3m" alt=""/></figure><br/>
			»Anlægget er et apparatur til at lave enorme dampringe – ikke røgringe, men dampringe. I virkeligheden er det en form for skulptur, som skal integreres i kraftværket Amager Bakke«, siger en stolt Peter Madsen.</p>
			<p>For ham virkede det oplagt at udnytte hans talenter for praktisk kemi, hårfine trykbalancer og svejsning i det forstående eksperiment.</p>
			<p>»Nogle af de her genstande minder om de raketter, jeg bygger. Det er jo ekstreme maskiner, og det er utroligt lunefuldt at få det til at virke - meget vanskeligere end at få en raket til at virke, vil jeg mene«, siger han.</p>
			<p>Prototypen til røgmaskinen har form som et aflangt timeglas, hvor nederste del er en elektrisk dampkedel, der sammenkoblet med en akkumulator leder op til en stor ventil, som hurtigt kan åbnes og lukkes.</p>
			<p>»Dampen strømmer op gennem den øverste sektion, hvori der er en celleinddeling, der skaber et laminart flow. Øverst rammer den en skarp kant, så flowet bliver turbulent og roterer om sig selv, hvilket faktisk danner en røgring. Det specielle i forhold til andre røgringe-maskiner er, at der indeni vil være en skorstenspibe fra kraftværket. Derfor har vi en simuleret skorsten stående indeni bygget specielt til formålet«, forklarer Peter Madsen, inden han sammen med Jakob Lange fra BIG endnu engang justerer bartrykket og vand-tilførslen.</p>
			<p>Netop skorstensrøret gjorde det umuligt at opsende røgringe ud fra et traditionelt princip. Derfor bidrog ekspert i bygningsaerodynamik Holger Koss fra DTU med en udvidet indercirkel i prototypen, hvilket skulle hjælpe røg-opsendelsen til den rigtige form.</p>
			<p>»Man plejer at lave røgringe gennem en stor tønde, hvor du har en elastisk bund og på den anden side en låge med hul i midten. Skubber du luften ud, knækker den på den anden side, sendes i rotation og danner en flot ring. På Amager Bakke skal ringen være stor for at kunne hæve sig over byen. Min tanke var, at sætte en pind i midten af den klassiske røgringkanon. Hvis vi kan skyde en røg-vortex i en sådan opstilling, er næste trin at skalere det op, så det kan gøres i stor skala«, fortæller Holger Koss.</p>
			
			<p>»Det specielle her er, at vi i princippet har sat en pind ned i spidsen af vores mekanisme og udvidet den, så det former en stor donut-ring. Det var uvist, om det var muligt at lave dampringe på den baggrund, fordi det simpelthen aldrig har været afprøvet før. I dag tester vi damp-ringene indendørs, så vi undgår vind og vejr og udelukkende kan koncentrere os om damptryk og lufttryk, som vi blander inde i tanken,« siger Jakob Lange, der er partner og leder af tegnestuens nye tekniske afdeling <a href="http://big.dk/#big-ideas">BIG Ideas</a>.</p>
			<p>Det er det femte forsøg, holdet nu gennemfører. Siden sidst er et nyt mundstykke kommet på, som hjælper til stabilisering af damp-ringens letpåvirkelige form.</p>
			<p>Og så lykkes det. Som en fontæne eksploderer dampen lodret og stabiliseres i en perfekt cirkulær røgsky, præcis som Peter Madsen beskrev det. Ringen svæver langsomt mod loftet i den store lagerhal og opløses i løbet af et halvt minuts tid.</p>
			<p>»Fænomenet er svært at få til at lykkedes. Men når det lykkes, ser det helt magisk ud. Det her fænomen starter i en eksplosion af damp og ud af det kaos kommer et ordnet system, røgringe, som kan eksistere i rigtig lang tid«, siger en stolt Peter Madsen.</p>
			<p><figure class="plugin full zoomable"><img data-original-image="http://ing.dk/sites/ing/files/diagramroeg.png" src="http://ing.dk/sites/ing/files/styles/article_inline/public/diagramroeg.png?itok=WgAeWgIv" alt=""/><figcaption> Findes økonomien til den endelig udgave af damp-mekanismen i Amager Bakke bliver den opført i væsentlig større skala </figcaption></figure></p>
			<p>BIG og de øvrige partnere arbejder resten af 2015 videre med projektet. Planen er, at indhente flere investorer og opføre en model i skala 1:2 til sommer. Dernæst håber BIG, at de sammen med Amager Ressource Center, kommunen og de øvrige samarbejdspartnere kan få de fornødne tekniske og økonomiske detaljer på plads, da røgmekanismen endnu ikke er en del af anlægsbudgettet.</p>
			<p>Hvis alt går flyvende, kan københavnerne fra 2017 tælle røgringe på himlen.</p>
		
		  </div>
		  </div></body></html>
