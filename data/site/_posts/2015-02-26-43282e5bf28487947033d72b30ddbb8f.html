---
layout:     post
title: 	    "En forfattergeneration fik kvindekønnet som stempel i panden"
post_author:	    
post_date:	    Thu, 26 Feb 2015 23:12:12 +0100
post_site:	    politiken.dk 
post_link:	    http://politiken.dk/kultur/ECE2564700/en-forfattergeneration-fik-kvindekoennet-som-stempel-i-panden/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Kvindelige forfattere. Jødiske forfattere. Homoseksuelle forfattere. Muslimske 
forfattere. Mandlige forfattere. Sorte forfattere. Døve forfattere. Danske 
forfattere. Forfattere med rødt hår, forfattere med skæg og briller, 
forfattere med stor røv og hængenosser. Ih du milde. Så stopper festen. 
</p><p>
Hvem har brug for de grupperinger? Kunne man ikke sige, at hvis der er noget 
vi IKKE har brug for lige nu, så er det grupperinger? Og jeg mener både 
intolerancens grupperinger i danskere og muslimer og den tilsyneladende 
tolerances grupperinger i hvide kvinder, sorte kvinder, lesbiske adopterede 
kvinder osv. 
</p><p>
For nogle år siden medvirkede jeg i et litterært arrangement i København om og 
med de forfattere, der slog igennem i 1990erne, bl.a. Helle Helle og Kirsten 
Hammann. Fire kritikere og fire forfattere, alle fra samme generation, 
præsenterede og læste op. Der var fulde huse og gode diskussioner om årtiet 
efter murens fald. 
</p><p><b class="ext-link">GENERATIONSPORTRÆT </b><a class="embeddedlink" href="http://politiken.dk/magasinet/feature/ECE2562431/kvindelige-forfattere-loeber-med-baade-publikum-og-penge/">Kvindelige forfattere 
løber med både publikum og penge</a></p><p>
Dagen efter var der en reportage om arrangementet i nærværende dagblad. Der 
stod, at fire kvindelige forfattere havde inviteret deres fire slyngveninder 
til en snak om litteratur. Dén reportage kan stadig bringe mit pis i kog. 
Det havde netop været så fint, at kritikernes og forfatternes køn 
overhovedet ikke havde været i fokus ved dét arrangement, men så trådte 
altså den alt andet end fintfølende journalist ind i manegen med sit store 
grove stempel. 
</p><p>
Endog med en hæmningsløst sexistisk forestilling om, at når kvinder inviterer 
hinanden til offentlig optræden, er det fordi de er slyngveninder. 
</p><h3>
Synd for både manden og kvinden 
</h3><p>
Forleden gjorde Politiken så igen et forsøg på at bundte nogle af 
generationens mest markante stemmer sammen som »kvindelige forfattere«. Men 
hvad skal vi med de grupperinger, hvad skal vi med de mærkater? 
</p><p>
Regel nummer et er naturligvis, at man får et mærkat, hvis man afviger fra 
normen. Det er svært at forestille sig en reportage om en generation af 
»mandeforfattere«. Det er en af patriarkatets helt bærende figurer, at 
manden er normen og kvinden den, der har et køn. Jeg har mange steder 
argumenteret for, at det egentlig er synd, både for manden (der på sin vis 
bliver kønsløs) og for kvinden (der alene skal bære kønnets byrde), og at 
kønnet kunne blive noget andet end en byrde, hvis både mand og kvinde fik 
del i det. 
</p><p><b class="ext-link">ANMELDELSE </b><a class="embeddedlink" href="http://politiken.dk/kultur/boger/ECE2564085/kirsten-hammanns-nye-roman-er-en-skideskaeg-parforholdsgyser/">Kirsten Hammanns nye roman er en 
skideskæg parforholdsgyser</a></p><p>
Men hvad skal man gøre, hvis man får kønnet som et stempel i panden? Tja, man 
kan insistere på at få det fjernet, at være menneske frem for kvinde. Eller 
man kan gå den vej, hvor man insisterer på, at alle, også mænd, skal gå 
rundt med deres stempler tydeligt i panden, og at stemplerne må have en 
langt mere detaljeret specificerings-grad. Som da jeg på en amerikansk 
universitets-campus så to foreninger med hver deres stand: Foreningen for 
Homoseksuelle Studerende, Foreningen for Døvstumme Homoseksuelle Studerende 
(imponerende at de døve og de stumme dog havde kunnet finde sammen). 
</p><h3>
En spand lort til Patricia Arquette 
</h3><p>
Reaktionen på at blive grupperet og kategoriseret af andre kan være at 
gruppere alt og alle i stadig mere specifikke kategorier. Desværre med en 
tendens til, at disse grupper bare ligger og kaster møg på hinanden. Som vi 
så det i weekenden, da den amerikanske skuespillerinde Patricia Arquette 
benyttede sin Oscar-tale til at plædere for ligeløn for mænd og kvinder og 
derefter fik en spand lort i hovedet af repræsentanter for farvede, 
homoseksuelle amerikanere, der ikke gad høre på en hvid, heteroseksuel, 
»privilegeret« kvinde. 
</p><p>
I artiklen om generationen af »kvindeforfattere« citeres en litteraturforsker 
for at mene, at deres bøger ofte handler om »lille mig i en stor, 
globaliseret og uoverskuelig verden«. Men at være et lille jeg i en 
stor verden lyder sådan set som et meget stort og alment litterært tema. Og 
måske er det lille jeg en af litteraturens forcer. Det jeg, der aldrig helt 
vil kunne identificere sig med prædikater som kvinde, bøsse, jøde, dansker, 
muslim osv. Det jeg, der er lille nok til at kunne sive ind i andre 
identiteter end forfatterens, ja sågar andre end menneskets. 
</p><p class=" bl-elem">
I søndagens bogsektion blev Helle Helles 'Hvis det er' (som jeg, i øvrigt 
sammen med to mænd, har nomineret til Nordisk Råds Litteraturpris) 
karakteriseret som en »feminin« bog. Det er på en måde en alvorlig kritik, 
ikke af forfatterens køn, men af bogens litterære vellykkethed, al den stund 
Helle Helle her for første gang lader sin jeg-fortæller være en mand. Men 
det er måske en særlig »feminin« evne at kunne leve sig ind i andre, også i 
folk af andet køn? I så fald kan vi vist roligt udnævne litteraturen som 
sådan til »feminin«, for er der noget forfattere gør, så er det netop at 
skrive sig ind i perspektiver og stemmer som overskrider deres eget 
identitetsplagede jeg, ja sågar overskrider det menneskelige jeg. 
</p>	
</div>
</div></body></html>
