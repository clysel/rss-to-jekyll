---
layout:     post
title: 	    "Derfor undgår fremtidens hardware skyen"
post_author:	    Elías Christian Lundström
post_date:	    Mon, 11 May 2015 04:29:39 +0000
post_site:	    www.version2.dk 
post_link:	    http://www.version2.dk/artikel/clouden-er-blevet-et-fy-ord-naar-privatlivet-skal-sikres-162233?utm_medium=feed&utm_source=version2.dk&utm_campaign=it_nyheder
---
<html><body><div><section class="body">
    <p>Cloud er stadig et af de mest populære udtryk, der bliver både brugt og misbrugt til at signalere, at man er med på moden.</p>

<p>Men for nogle virksomheder er det at lagre data i skyen langt fra noget man råber højt om. Det oplevede danske Churchdesk, da virksomheden forsøgte at udvide forretningen til Tyskland. På grund af tyskernes forskrækkelse mod NSA's overvågning, stolede Churchdesks kunder ikke på, at deres data var sikre på den amerikanske cloudtjeneste hos Amazon. Som en konsekvens måtte iværksætterne skifte til en europæisk cloud-udbyder.</p>



<p>I andre tilfælde er skyen noget, man helst undgår.</p>

<p>»Der er en trend mod, at man kun sender det, der er højst nødvendigt, afsted til serveren, mens man lagrer og behandler det meste data lokalt for at sikre privatlivet,« siger Mirko Presser, der er chef for Smart City Lab hos Alexandra Instituttet og formand for det internationale Internet of Things (IoT) Forum.</p>

<p><figure class="plugin right zoomable"><img data-original-image="http://www.version2.dk/sites/v2/files/modcam.jpg" src="http://www.version2.dk/sites/v2/files/styles/medium/public/modcam.jpg?itok=v8i4pzvl" alt=""/><figcaption>Modcam er udstyret med en smartphone-processor og kan selv analysere videooptagelserne i stedet for at sende tunge filer ud i skyen. </figcaption></figure></p>

<p>Den svenske opfindelse Modcam er en slags overvågningskamera, der netop bryster sig af sin begrænsede brug af skyen. Kameraet analyserer videooptagelserne lokalt på selve enheden i stedet for at sende de tunge råfiler ud til en server. Herefter bliver optagelserne slettet og kun analyseresultaterne ender ude i skyen.</p>

<p>Det giver flere fordele ifølge iværksætterne bag Modcam:</p>

<p>»Vi aflaster datacentrene, reducerer belastningen af netværket og er i højere grad med til at sikre privatlivet på samme tid,« siger medstifter af Modcam Karl-Anders Johansson.</p>



<p>Mens prisen på båndbredde og cloudtjenester som Amazon Web Services rasler ned i følge Mirko Presser, så sker der en tilsvarende udvikling i de lokale IoT-enheder såsom forskellige sensorer i hjemmet. Processorerne bliver mindre, hurtigere og mindre strømkrævende, mens både lavenergi bluetooth og wifi-chips er kommet til. På den måde kan det nogle gange bedre betale sig at lade de lokale enheder tage sig af de svære udregninger.</p>

<p>Og det gælder alt fra termostater over smartpærer til sikkerhedssystemer i hjemmet ifølge Karl-Anders Johansson.</p>

<p>»Vi kommer til at se en masse machine-learning, der vil ske lokalt. Hele Internet of Things-trenden peger i den retning,« siger han.</p>

<h3>Clouden i stuen</h3>

<p>Mange IoT-enheder er kun udstyret med en lavenergi bluetooth-chip, som ikke kommunikerer direkte til internettet. De er i stedet forbundet med en central hub, der også er udstyret med en wifi-forbindelse og derfor står som bindeleddet mellem enhederne og resten af nettet. Og når disse alligevel bliver udstyret med stadigt kraftigere processorer, så kan de lige så godt klare noget af det arbejde, som skyen skulle tage sig af ifølge Karl-Anders Johansson.</p>

<p>»De er det perfekte sted at aggregere data og tage beslutninger lokalt. Vi kommer til at se på flere områder, hvor databehandlingen sker lokalt før i skyen,« siger han og fortsætter.</p>

<p>»Vi forventer, at alting virker hele tiden, men vi kan ikke altid garantere, at der er internetforbindelse. Det er en anden grund til, at vi ikke altid kan stole på skyen.«</p>

<p><figure class="plugin right zoomable"><img data-original-image="http://www.version2.dk/sites/v2/files/point.jpg" src="http://www.version2.dk/sites/v2/files/styles/medium/public/point.jpg?itok=Pob4l5d0" alt=""/><figcaption>Point lytter med i hjemmet, men sender ikke nogle lydfiler afsted over nettet. En stor del af analysen foregår lokalt på enheden. </figcaption></figure></p>

<p>Point er en anden opfindelse, der også kun benytter sig af skyen som sidste udvej. Den fungerer som en avanceret sensor, der lytter med i hjemmet og aktiverer en alarm på ejerens smartphone, når der sker noget mistænkeligt, som eksempelvis et vindue der smadrer, eller hvis nogen spiller meget høj musik i hjemmet. Det gør den ved løbende at analysere alle de lyde, som sensorerne opfanger og matche dem med de mønstre, som den ved svarer til nogle forudbestemte begivenheder. På den måde viser den kun resultatet af overvågningen uden at dele mellemregningerne. Selve lydoptagelserne bliver nemlig ikke gemt ifølge opfinderne, hvilket efter deres udsagn gør det umuligt at ‘lytte med’ på samtaler.</p>



<p>Point har to sensorer: en lavenergi-sensor som lytter efter en markant lyd, og som efterfølgende kan ‘vække’ en lidt kraftigere sensor, som foretager en grov analyse af lyden for at beslutte, om den er værd at reagere på. Først herefter bliver der sendt en signatur af lyden ud i skyen, hvor lyden kan analyseres og matches med eksempelvis signaturen af et vindue, der smadrer.</p>

<p>Det kunne have været en oplagt løsning for opfinderne bag Point at løbende streame lydoptagelserne ud i skyen, som så kunne foretage analysen. Men for det første ville det være for tungt og dermed kræve meget båndbredde og tære på batterierne ifølge Nils Mattison, der er adm. direktør og stifter af Form Devices, som udvikler Point.</p>

<p>Samtidig ville det også skabe en øget risiko for, at optagelserne endte i de forkerte hænder. Så ved at foretage en del af analysen lokalt, slog iværksætterne to fluer med et smæk.</p>

<p>»Hvert system har brug for en vis granularitet af informationen, og normalt vil man ikke designe det til at være mere kompliceret end det. Du vil ikke have mere data overført, end du har brug for til dit formål. Dem der siger, at de gerne vil have alle data kommer til at få et problem med at sikre privatlivet,« siger Mirko Presser og anerkender dog samtidig, at ikke alle virksomheder ser det som deres mål.</p>

<p>»En forretning har også en interesse i at få så meget data som muligt fra forbrugeren, og så har du brug for at have en stærk cloudplatform,« siger han.</p>



<h3>Skyen er for langsom til automatisk nummerpladegenkendelse</h3>

<p>I en lidt anden boldgade finder man politiets kommende system til automatisk nummerpladegenkendelse.</p>

<p><figure class="plugin right zoomable"><img data-original-image="http://www.version2.dk/sites/v2/files/autovu-intern.jpg" src="http://www.version2.dk/sites/v2/files/styles/medium/public/autovu-intern.jpg?itok=yQL6FNgl" alt=""/><figcaption>Politibilerne må gemme databaserne over de eftersøgte biler lokalt på en computer. Det er for langsomt at søge på en server, når der hurtigt skal reageres på en eftersøgt nummerplade. </figcaption></figure></p>

<p>Selvom sikringen af privatlivet ofte bliver brugt som et af argumenterne imod systemet, der lægger op til en masseovervågning af borgerne, så er denne løsning også et eksempel på et større system som ikke gør brug af clouden. Dog mest af alt af tekniske hensyn.</p>



<p>Når politibilerne i starten af 2016 bliver udstyret med kameraer og systemer til at registrere og lagre informationer om de omkringkørende bilers nummerplader, så vil hele systemet ligge lokalt i bilerne. Hver gang en nummerplade bliver aflæst af kameraerne, sammenholder systemet den med politiets egen 'sortliste' over eksempelvis efterlyste biler, og biler der ikke har været til syn. Dette tjek skal foregå lynhurtigt, da et eventuelt match i databasen øjeblikket skal få alarmen i politibilen til at lyde, så betjentene kan reagere og stoppe den relevante bil.</p>

<p>Og til det formål, er hastigheden stadig ikke høj nok til at sende forespørgslen over internettet til en central database over de eftersøgte biler ifølge en leverandør. Sådan en løsning ville ellers sikre, at politibilerne lå inde med de mest opdaterede lister.</p>

<p>»Politibilerne kan endnu ikke sende informationen til en server, fordi det ikke går hurtigt nok, sagde den regionale salgschef Nick D'hoedt fra leverandøren af systemet, Genetec, tidligere til Version2.</p>

<p>Derfor kommer politiets databaser i første omgang til at ligge lokalt i politibilerne. De vil derefter blive opdateret hver aften, når de kommer tilbage i garagen på samme måde som Rejsekort-standerne i busserne.</p>
  </section>

  
      </div></body></html>
