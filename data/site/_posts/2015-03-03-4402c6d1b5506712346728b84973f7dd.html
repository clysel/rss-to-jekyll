---
layout:     post
title: 	    "Netanyahu og Obama er i åbent opgør om Iran"
post_author:	    
post_date:	    Tue, 03 Mar 2015 21:30:35 +0100
post_site:	    politiken.dk 
post_link:	    http://politiken.dk/udland/ECE2572318/netanyahu-og-obama-er-i-aabent-opgoer-om-iran/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Det var ironisk nok en retorisk præstation helt oppe i Barack Obamas klasse, 
da Israels premierminister, Benjamin Netanyahu, tidligere i dag talte til 
USAs kongres. 
</p><p>
I en følelsesladet appel spækket med referencer til Holocaust og det jødiske 
folks tragiske historie opfordrede Netanyahu de amerikanske politikere til 
at bremse den aftale om inddæmning af Irans atomare program, som 
Obama-regeringen i øjeblikket forhandler i Geneve. 
</p><p>
»Elie, jeg ville ønske, at jeg kunne love dig, at verden har lært af 
historien«, sagde Netanyahu i en hilsen til holocaust-overlever og 
nazi-jæger Elie Wiesel, der var til stede som gæst på Capitol Hill. »Men jeg 
kan kun indtrængende opfordre verdens ledere til ikke at gentage fortidens 
fejl«, sagde premierministeren efterfulgt af et af mange bragende bifald fra 
Kongressen. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/udland/ECE2570810/analyse-uvennerne-bibi-og-barack-naar-i-dag-et-nyt-lavpunkt/">Analyse: Uvennerne Bibi og 
Barack når i dag et nyt lavpunkt</a></p><p>
Et atombevæbnet Iran er en eksistentiel trussel mod Israel og verdens jøder, 
og den aftale, som Obama sammen med verdens øvrige stormagter i øjeblikket 
er ved at indgå, vil ikke bremse vejen til bomben, men bane vejen, sagde 
premierministeren. 
</p><p>
Iranerne kan nemt bryde aftalen ligesom Nordkorea gjorde, sagde Netanyahu. Men 
selv ved at holde aftalen, kan Iran om ti år få atomvåben. Et årti, der i 
historisk sammenhæng »blot er et blink med øjnene«, advarede den israelske 
leder. 
</p><p>
Den direkte undsigelse af Iran-forhandlingerne er endnu et lavpunkt i 
forholdet mellem lederne af USA og Israel. Dagens tale var ikke koordineret 
med Det Hvide Hus, og præsident Obama har afvist at mødes med Netanyahu, 
mens han er i Washington. Mellem 40 og 50 demokratiske medlemmer af 
Kongressen boykottede talen, som de anser som et forsøg på at underminere 
den amerikanske præsident og et politisk stunt i den aktuelle, israelske 
valgkamp. 
</p><p>
På trods af indledende forsikringer om at præsident Obama har gjort meget for 
Israel, var talen en klar afvisning af præsidentens politik på Obamas 
hjemmebane i Washington. »Denne handel, der nu forhandles, vil ikke 
forhindre Iran i at udvikle atomvåben. Det vil stort set sikre, at Iran får 
de våben - og masser af dem«, sagde Netanyahu, der mere end antydede, at 
Israel var klar til en selvstændig militæraktion, uanset om en aftale kommer 
i hus eller ej. 
</p><h3>
Obama afviser skarpt 
</h3><p>
Det offentlige skænderi mellem Obama og Netanyahu har sikret talen maksimal 
forhåndsomtale, og billetterne til tilhørerlogen har været de varmeste i 
Washington i ugevis. 
</p><p>
Uenighederne fortsatte for åbent tæppe, da præsident Obama helt usædvanligt 
brugte 11 minutter på blankt at afvise kritikken. Han understregede, at de 
to lande er enige om, at Iran ikke skal have atomvåben. 
</p><p>
»Det her er den bedste måde at forsøge at nå det mål. Sanktioner kan ikke gøre 
det. Militær indgriben kan ikke gøre det«, sagde Obama. 
</p><p>
»Premierminister Netanyahu har ikke vist noget som helst levedygtigt 
alternativ«, fortsatte præsidenten i den helt usædvanlige, offentlige 
meningsudveksling mellem de to ledere af de traditionelt nære allierede 
lande. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/udland/int_usa/ECE2520265/obama-smaekker-doeren-i-det-hvide-hus-for-netanyahu/">Obama smækker døren i Det 
Hvide Hus for Netanyahu</a></p><p>
Endnu skarpere var Demokraternes leder i Repræsentanternes Hus, Nancy Pelosi, 
der i en pressemedelelse skrev, at hun var grædefærdig under Netanyahus tale 
- men ikke over den højtflyvende retorik. 
</p><p>
»Jeg var bedrøvet over dens fornærmelse af USAs intelligens som en del af 
P5+1-forhandlingerne og bedrøvet over den nedladende indstilling overfor 
vores kendskab til truslen fra Iran og vores bedre kamp mod spredning af 
atomvåben«, skrev Pelosi. 
</p><h3>
Øger pres for sanktioner 
</h3><p>
Den skarpe reaktion fra Obama og Pelosi er et tegn på, at der er reel 
bekymring i Det Hvide Hus over, om den israelske premierminister kan skubbe 
til opbakningen til forhandlingerne internt i USA. 
</p><p>
Det amerikanske senat kræver at stemme om en eventuel endelig aftale med Iran. 
</p><p>
I slutningen af denne måned skal senatet behandle den såkaldte 
Kirk-Menendez-lov, der skærper sanktionerne mod Iran. Det vil kaste 
øjeblikkeligt grus i det diplomatiske maskineri, advarer Obama, der vil 
nedlægge veto mod loven. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/tv/udland/ECE2548478/israel-til-danske-joeder-kom-hjem/">Israel til danske jøder: Kom 
hjem</a></p><p>
Men dagens tale kan øget presset på især præsidentens demokratiske partifæller 
for at vedtage nye sanktioner - en kurs flere af dem i forvejen støtter. 
</p><p>
Og mens flere i lighed med Obama efterlyste et alternativ til forhandlingerne, 
havde Netanyahus tale åbenlyst gjort indtryk på flere demokrater. 
</p><p class=" bl-elem">
»Det var en stærk tale«, sagde Californiens senator Dianne Feinstein til CNN, 
der erklærede sig betænkelig ved aftalens rækkevidde. »Ti år er ikke lang 
tid. Jeg ville foretrække en aftale, der rækker længere«. 
</p>	
</div>
</div></body></html>
