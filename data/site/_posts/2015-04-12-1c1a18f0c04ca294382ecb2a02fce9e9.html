---
layout:     post
title: 	    "Ny bog fortæller historien om Svendborgs stålsatte skibsbyggere"
post_author:	    Erik Lyngsø-Petersen
post_date:	    Sun, 12 Apr 2015 12:00:10 +0000
post_site:	    ing.dk 
post_link:	    http://ing.dk/artikel/ny-bog-fortaeller-historien-om-svendborgs-staalsatte-skibsbyggere-175309
---
<html><body><div><section class="body">
			<p>I 1901 havde Svendborg 11.500 indbyggere og var vokset med næsten 3.000 på kun ti år. Skibsfarten var motor i denne udvikling. ‘Byens Handelsflaade er meget stor og overgaar i Tonnage langt andre Provinsbyers’, fortæller Salmonsen i 1905.</p>
			<p>Den driftige by på Sydfyn er opstået ved en naturhavn i en bugt bag en sandbanke, som i løbet af 1800-tallet blev fyldt op og bevokset og siden blev til Frederiksøen.</p>
			<p>Her blev flere skibsværfter og maskinværksteder i begyndelsen af 1900-tallet centrum for den industrielle udvikling og omdrejningspunkt for byens økonomiske op- og nedture.</p>
			<p>Årene fra 1900 og frem var teknisk set en uhyre frugtbar periode med utallige vigtige opfindelser inden for alle fagområder. Perioden var samtidig politisk og økonomisk særdeles turbulent, og især Første Verdenskrigs uhyrligheder og politiske konsekvenser blev skelsættende for udviklingen.</p>
			<p><figure class="plugin right zoomable"><img data-original-image="http://ing.dk/sites/ing/files/staalsat-3.jpg" src="http://ing.dk/sites/ing/files/styles/w1120_media_right/public/staalsat-3.jpg?itok=nuWgGP8N" alt=""/><figcaption>Frederiksbroens jernbetondæk under opførelse i foråret 1919. Det var Kampsax’ første broentreprise. I baggrunden er værftets maskinværksted under opførelse. (Foto fra bogen) </figcaption></figure></p>
			<h2>Fra træ til stål og diesel</h2>
			<p>For søtransporten var det naturligvis især markant, at skrog af træ blev skiftet ud med stål, og at sejlkraft blev erstattet af maskinkraft. Hertil kommer, at konkurrencen mellem damp og diesel gav anledning til markante opdagelser og opfindelser, som ikke kun vedrørte søtransporten, men hele infrastrukturen, herunder ikke mindst landets elektrificering.</p>
			<p>Svendborg er naturligvis kun en lille brik i alt dette, men historien om værfterne på Frederiksøen er typisk for den omstilling til stålskibsbyggeri, der fandt sted i alle provinsens værftsbyer, som vi havde mange af dengang – Helsingør, Frederikshavn, Nakskov, Odense, Aalborg m.fl.</p>
			<p>Allerede i 1906 etableredes en flydedok ved øen, men en nok så vigtig forudsætning for udviklingen af stålskibsværftet er den dæmning og bro, som forbinder øen med fastlandet. Den kom først til i 1919, efter at stads- og havneingeniøren havde argumenteret med både kommunalpolitikere og offentligheden, der bekæmpede broprojektet, som det gerne er tilfældet med broprojekter her til lands.</p>
			<p>Byggeriet blev indledt i sommeren 1918 og var Kampsax’ (som dengang hed Kampmann, Kierulff og Saxild efter stifterne) første broprojekt, efter at firmaet var grundlagt november 1917.</p>
			<h2>Kriser og arbejdskampe</h2>
			<p>Nu har en ingeniør med rødder i byen sat sig for at dokumentere  Frederiksøens værftshistorie i denne turbulente tid. Kaj Nykjær Jensen (DIAB 1970) har arbejdet som ingeniør i Cowi flere steder i udlandet og desuden i en årrække i Svendborg.</p>
			<p>På baggrund af firmaarkiver og private optegnelser har han stykket historien sammen om den første industri på øen og herunder ikke mindst stålskibsværftet, hvis udvikling tog fart under Første Verdenskrigs opskruede økonomi, og som sidenhen gik bankerot under de efterfølgende kriser og arbejdskampe.</p>
			<p>Når man betænker, at værftet havde relativt langt større betydning for Svendborg end f.eks. B&amp;W med sine flere tusind ansatte havde for København på samme tid, forstår man, at den historie er værd at få fortalt.</p>
			<p>I 1926 krakkede værftet, men blev heldigvis efter en rekonstruktion Svendborgs største arbejdsplads og vigtigste erhvervsdynamo i det 20. århundrede, før det endeligt blev lukket i 1996.</p>
			<p>Også maskinværkstedet satsede forkert, idet man så sent som i 1924, hvor dieselmotoren i flere år havde været markedsledende, indgik en licensaftale om at producere den tyske Lentz ventildampmaskine, hvoraf man kun fik bygget et enkelt eksemplar.</p>
			<p>‘Stålsat’ er en godt fortalt historie og et flot layoutet bogværk med et væld af herlige gamle fotos og tegninger, idet forfatteren – foruden de lokale avisarkiver og byrådsreferater – bl.a. har haft adgang til værftsdirektørens omfattende private albums og optegnelser (igennem dennes søn, skibsingeniør Niels Fisker-­Andersen) og til Kampsax’ arkiv.</p>
			<p><em>Kaj Nykjær Jensen: ‘Stålsat. Frederiks­øen og værfterne 1901-1926’. Svendborg Museum 2014, 210 sider, rigt ill., 298 kr.</em></p>
		</section>
		  </div></body></html>
