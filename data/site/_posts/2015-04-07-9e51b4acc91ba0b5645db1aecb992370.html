---
layout:     post
title: 	    "Dokumentar viser på afskyelig og smuk vis rundt i de østrigske kældre"
post_author:	    
post_date:	    Tue, 07 Apr 2015 20:34:16 +0200
post_site:	    politiken.dk 
post_link:	    http://politiken.dk/kultur/filmogtv/filmanmeldelser/ECE2618123/dokumentar-viser-paa-afskyelig-og-smuk-vis-rundt-i-de-oestrigske-kaeldre/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
En gruppe mænd mødes for at skåle igennem hjemme i den enes kælder, der er 
indrettet med alt muligt nazi-nips som mindestue for Hitler. En husmor 
herser med sit helt eget nøgne, overvægtige svin af en mand, som nyder at 
kravle rundt i deres lejlighed på alle fire og – ved særlig lystige 
lejligheder nede i kælderen – blive hevet op i nosserne. Og en midaldrende 
kvinde pusler om sine livagtige dukkebabyer, der bor i æsker på hylderne i 
hendes kælderrum. 
</p><div class="art-fakta article-box">
<h4 class="">
Filmanmeldelse</h4>
<div class="fakta-body" data-buildingblock="embedded_factboxlink">
<div class="clearfix m-top5 m-bottom5">
<img class="pol-rating-img" src="http://politiken.dk/graphics/ratings/4_hjerter_red.png" alt="Politiken synes"/>
</div>
<p>
I kælderen. Instr.: Ulrich Seidl. Østrig, 2014. 85 min. 
</p><p>
Doxbio-premiere i morgen.
</p><p class=" bl-elem">
Se <a href="http://www.doxbio.dk" target="_blank">www.doxbio.dk</a> for 
arrangementer relateret til premieren på ’I kælderen’.
</p>
</div>
</div><p>
Oftest er det ikke almindeligheder, der foregår i de kældre, som Ulrich Seidl 
viser i sin film ’I kælderen’. Det er de chokerende og sædvanligvis skjulte 
sysler, som den østrigske instruktør sætter lys på i værket, hvori han 
bruger kælderen som metafor for underbevidstheden. </p><p>
Ulrich Seidls hidtil mest kendte film er det fiktive projekt 
’Paradis-trilogien’, hvor han under titlerne ’Kærlighed’, ’Tro’ og ’Håb’ 
skildrede kvinders groteske jagt på kærlighed, ømhed og sex. Selv 
foretrækker Seidl at blive kaldt provokatør i stedet for instruktør. 
Udfordringen ved som Seidl at være i provokationsfaget er, at der skal 
skrues mere og mere op for vanviddet, hvis han fortsat skal chokere, anfægte 
og forskrække et publikum, der kender hans præmis. 
</p><h3>
Formidabelt iscenesatte tableauer 
</h3><p>
Det ved Seidl godt. Og han fanger publikums opmærksomhed allerede i 
åbningsscenen, hvor en mus leger foran en enorm slange i et bur. Indtil 
slangen hugger til og Seidl med dét gys har åbnet sine tilskueres sanser, så 
man lader sig kaste omkring i underbevidsthedens allerdybeste i en film, der 
består af en lang og afvekslende række af for det meste formidabelt 
iscenesatte tableauer om mørke, menneskelige hemmeligheder. 
</p><p>
Når han får en prostitueret i arbejdstøjet og en af hendes kunder til at 
fortælle om hver sine evner, placerer han dem opretstående, midt i billedet, 
med alvorlige ansigtsudtryk, så de og deres alt andet end modelperfekte 
kroppe ligner nøgternt afbildede objekter på et naturalistisk maleri. 
</p><p><b class="ext-link">SE BILLEDERNE </b><a class="embeddedlink" href="http://politiken.dk/fotografier/ECE2533053/et-kig-ned-i-de-oestrigske-kaeldres-dyb/">Et kig ned i de østrigske kældres 
dyb</a></p><p>
I andre scener er opstillingen lige så symmetrisk og velordnet, når Seidl 
lader en gruppe skydeglade mænd udveksle racistiske bemærkninger eller får 
nogle mænd til at fortælle flove mandschauvinistiske vittigheder, der ikke i 
sig selv er sjove. Men det er Seidls opstilling af dem. 
</p><div class="art-quote article-box">
<p class="quote"/>
<blockquote>
<p class="quote-txt">
Når Seidls tableauer stiger op fra det underbevidste til almindelige og banale 
handlinger som tøjvask, bryder instruktøren med sin ellers konsekvente tone
</p>
</blockquote>
</div><p>
Også når han får nazisympatisøren til at afstøve Hitlers portræt med en kost, 
og når han får den fuldt påklædte herskerinde til at fortælle om sin 
omkringvimsende slavemand, er de præcise anretninger af mennesker og 
genstande med til at gøre både de enkelte scener og den samlede film 
humoristisk på den absurde måde. </p><p>
Det har ikke stor betydning for filmen, men det er vanskeligt at se den uden 
at tænke på, at Østrig er berygtet for grusomme sager om misbrug af børn i 
kældre. Ulrich Seidl selv har udtalt, at han begyndte på ’I kælderen’, før 
de sager kom frem. Ikke alle hans opstillinger er dokumentariske. For 
eksempel har kvinden med dukkerne i virkeligheden ikke sine små 
erstatningsbabyer i sit kælderrum, men derimod i sin lejlighed. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/ibyen/byliv/ECE2612248/doxbio-stiller-skarpt-paa-koebenhavnernes-mystiske-kaelderrum/">DOXBIO stiller skarpt på 
københavnernes mystiske kælderrum</a></p><p>
Kvinden med dukkerne fungerer imidlertid i filmen. Også langt bedre end en 
kort scene med nogle apatisk rygende unge og en anden scene med lige så 
apatiske kvinder, der er stillet stumme op ved siden af en hårdt og højlydt 
arbejdende vaskemaskine. Når Seidls tableauer stiger op fra det 
underbevidste til almindelige og banale handlinger som tøjvask, bryder 
instruktøren med sin ellers konsekvente tone. 
</p><p class=" bl-elem">
Uden at komme med forklaringer på, hvorfor en mand samler på naziuniformer og 
-medaljer, eller hvorfor en kvinde er nødt til at tage uhyggeligt livagtige 
dukkebabyer i sin favn, dækker Ulrich Seidl op til besøg i de mest 
mørkelagte og dybe hjørner af menneskesindets underetage. ’I kælderen’ er 
grim og smuk, smagløs og sjov, ikke til at få øjnene fra og ikke hele vejen 
til at holde ud at se på. Så sammensat og uforglemmelig er kun få film. 
</p>	
</div>

</div></body></html>
