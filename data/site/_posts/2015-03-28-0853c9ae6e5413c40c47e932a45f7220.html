---
layout:     post
title: 	    "Overgangen til sommertid har en kulsort baggrund"
post_author:	    
post_date:	    Sat, 28 Mar 2015 16:56:37 +0100
post_site:	    politiken.dk 
post_link:	    http://politiken.dk/oekonomi/dkoekonomi/ECE2606568/overgangen-til-sommertid-har-en-kulsort-baggrund/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Søndagene var bilfri, hver anden gadelygte var blevet slukket, og temperaturen 
var blevet sat ned i offentlige bygninger, da den daværende statsminister 
Poul Hartling (V) i vinteren 1974 fremsatte forslag om sommertid. Op gennem 
1960’erne var der blevet fråset i billig energi, men i 1970’erne var prisen 
på olie steget, og så gjaldt det om at finde sparemuligheder. 
</p><p>
»Indførelsen af sommertid for perioden april til september ville skønsmæssigt 
medføre en nedgang i elektricitetsforbruget på en 1/2 pct. af det samlede 
forbrug«, stod der i bemærkningerne til lovforslaget fra januar 1974. 
</p><p>
Danmark skal bruge 12.000-13.000 færre tons kul eller 8.000 tons mindre 
brændselsolie om året, forklarede Hartling videre i bemærkningerne. Logikken 
i lovforslaget er helt simpel: Når solen står op tidligt om morgen, så kan 
danskerne lige så godt stå tidligt op og udnytte de lyse timer. Derfor skal 
uret stilles frem, så klokken to om natten bliver til klokken tre. 
</p><p><b class="ext-link">SIDEGEVINST </b><a class="embeddedlink" href="http://politiken.dk/forbrugogliv/sundhedogmotion/velvaere/ECE2606715/sidegevinst-sommertid-er-godt-for-sjaelen/">Sommertid er godt for sjælen</a></p><p>
Når danskerne i nat skifter til sommertid, så er det altså et barn af 
1970’ernes sparepolitik. Sommertiden er så siden blevet en standardiseret 
EU-ordning, så der skiftes til centraleuropæisk sommertid på den sidste 
søndag i marts og til normaltid den sidste søndag i oktober i Danmark. 
</p><h3>
Vesttysk tøven udskød sommertiden i seks år 
</h3><p>
Da forslaget om sommertid kom på bordet i 1970’erne, så var det ikke første 
gang, at der havde været indført sommertid i Danmark. Under de to 
verdenskrige blev den også indført for at spare på ressourcerne. 
</p><p>
På trods af sparepotentialet som statsminister Hartling slog på, skulle der gå 
nogle år, inden danskerne fik sommertid. Loven, der blev vedtaget i april 
1974, udstyrer statsministeren med en mulighed for at lave en såkaldt 
’kongelig anordning’ om indførelse af sommertid. Kort fortalt får 
statsministeren på den måde mulighed for at indføre sommertid, men ikke 
pligt til at gøre det. Der skulle for eksempel tages hensyn til 
Statsbanernes køreplan, men det er tøven hos det store naboland, 
Vesttyskland, som gør, at der først indføres sommertid i 1980. 
</p><h3>
Besparelsen er smuldret 
</h3><p>
Siden har der år efter år været indført sommertid i Danmark, men besparelsen 
er i årtiernes løb smuldret, viser beregninger fra landets største 
leverandør af strøm Dong Energy. 
</p><p>
»Der er fortsat en besparelse for en almindelig hustand, fordi lyset brænder i 
færre timer. Vores beregninger viser, at det giver en besparelse på en 
procent af husstandens strømforbrug. Det svarer til 90 til 100 kroner om 
året for en almindelig familie«, siger privatkundedirektør Louise Hahn, Dong 
Energy. 
</p><p>
Danskernes strømforbrug er i dag langt større end for godt 40 år siden. 
Dengang i 1974 svarede en halv procent af det samlede forbrug til cirka 36 
millioner kilowatt, mens en halv procent i dag vil svare til omkring 170 
millioner kilowatt. Siden 1970’erne er danske hjem blevet fyldt med 
vaskemaskiner, opvaskemaskiner, fladskærme, Playstation og andet elektronisk 
udstyr. Industrien er også mere elektrificeret med for eksempel 
strømforbrugende robotter. Det er hovedsageligt privatkunder, som sparer på 
sommertiden, men de står kun for omkring en tredjdel af det samlede 
elforbrug. 
</p><h3>
Strømforbruget i industrien er ikke påvirket af sommertid 
</h3><p>
»Der er selvfølgelig kontorer, hvor der heller ikke skal brænde lys så længe, 
og kommunerne kan også spare ved at lade gadebelysningen være tændt i 
kortere tid, men i industrien er strømforbruget ikke påvirket af sommertid«, 
siger Louise Hahn, der peger på, at masser af familier snildt kan spare 
langt mere med et bevidst forbrug. 
</p><p>
Der er for eksempel stadig masser af glødepærer og elektriske apparater, som 
står på standby i de danske hjem. 
</p><p>
»Det vil give en større besparelse, hvis glødepærerne eller sparepærer blev 
skiftet ud med led-pærer, og hvis elektriske apparater blev slukket i stedet 
for at stå på standby. Det vil nemt kunne give en familie en årlig 
besparelse på 1.000 kroner om året«, siger Louise Hahn. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/forbrugogliv/boligogdesign/energi/ECE2508610/lysindustrien-kaemper-for-at-bevare-stroemslugende-elpaerer/">Lysindustrien kæmper for at 
bevare strømslugende elpærer</a></p><p>
Som en lille sidebemærkning kan det dog konstateres, at besparelsen ved 
sommertid i absolutte tal er større i dag, end da lovforslaget gled gennem 
Folketinget for 41 år siden. Dengang blev der som sagt lagt op til at spare 
36 millioner kilowatt, mens den faktiske besparelse i dag er på omkring 57 
millioner kilowatt. 
</p><p>
Selv om besparelsen var relativt større ved sommertid for 40 år siden, så var 
der dog i Folketingssalen en vis skuffelse over sparepotentialet. 
</p><p class=" bl-elem">
»Nu hvor lovforslaget er kommet på bordet, kan vi stadig bevare illusiionen om 
den bedre udnyttelse af sommersolen. Det kniber derimod med 
energibesparelsen«, sagde den socialdemokratiske ordfører, Inge Fischer 
Møller, om udsigten til at spare afbrændingen af 12-13.000 tons kul eller 
8.000 tons brændselsolie. 
</p>	
</div>
</div></body></html>
