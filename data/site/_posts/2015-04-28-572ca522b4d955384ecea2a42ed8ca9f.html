---
layout:     post
title: 	    "Alle tiders barnemorderske er stadig aktuel"
post_author:	    
post_date:	    Tue, 28 Apr 2015 20:45:47 +0200
post_site:	    politiken.dk 
post_link:	    http://politiken.dk/kultur/scene/teateranmeldelser/ECE2646298/alle-tiders-barnemorderske-er-stadig-aktuel/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4 class="">
<b>Det Kongelige Teater: Medea</b></h4>
<h5>
<b>Gæstespil af Schauspiel Frankfurt</b></h5>
<div class="fakta-body" data-buildingblock="embedded_factboxlink">
<div class="clearfix m-top5 m-bottom5">
<img class="pol-rating-img" src="http://politiken.dk/graphics/ratings/4_hjerter_red.png" alt="Politiken synes"/>
</div>
<p>
Tekst: Euripides, iscen.: Michael Thalheimer, scen.: Olaf Altmann, musik: Bert 
Wrede, video: Alexander du Prel, lyddesign: Johan Delaere. 
</p><p class=" bl-elem">
25.-26. april.
</p>
</div>
</div><p>
»Jason, han er da bare en moderne karrieremand. Ham kender vi alle sammen«. 
Den ældre herre er helt opløftet efter to timer i selskab med en af 
verdenshistoriens frygteligste og mest populære tragedier. 
</p><p>
’Medea’ har cirka 2.400 år på bagen, men kan stadig vække genklang. I hvert 
fald som iscenesætter Michael Thalheimers trup fra Schauspiel Frankfurt 
spillede tragedien ved en kort dansk gæsteoptræden på Det Kongelige Teater i 
weekenden, med en suveræn skuespiller i hovedrollen som barnemordersken 
Medea, der tager livet af sine to børn for at hævne sig på sin mand, Jason, 
og over hans kærlighedssvigt. 
</p><h3>
Stor skuespilpræstation 
</h3><p>
Den slags jalousidramaer kan vi læse om i avisen næsten daglig, og det slående 
ved Euripides’ tekst er dens tidløshed. Selv om vi befinder os blandt 
kongesønner og -døtre i Korinth i antikkens Grækenland, kan vi forstå Medea. 
</p><p>
Hun har forladt sit hjemland for at følge Jason i tykt og tyndt, slået sin 
egen bror ihjel af kærlighed til sin elskede, gjort alt og givet alt. Og nu, 
da de lever i eksil blandt fremmede, forlader han hende for en yngre model, 
kongedatteren Glauke. 
</p><p>
Constanze Becker modtog i 2013 Tysklands svar på en Reumert, <i>Der Faust</i>, 
for sin rolle som Medea. Det forstår man godt. Becker har flere stemmer og 
retoriske kneb i sig end selv Obama på en god dag. Hun taler i det høje 
tragiske leje og i det lave ironiske, bidende, indsmigrende leje med samme 
troværdighed og indtrængende nødvendighed. En skuespilmæssig tour de force, 
vi ikke ser tit på danske scener, og derfor et godt argument i sig selv for 
at bringe ’Medea’ til landet. 
</p><p>
Især Beckers samspil med Marc Oliver Schulze (Jason) er intenst og 
genkendeligt, altødelæggende, som det mest banale parforholdsskænderi. Bare 
pustet op i halvgudestørrelse. Selv om samspil ikke er det rette ord. 
</p><h3>
Det tragiske islæt 
</h3><div class="art-quote article-box">
<p class="quote"/>
<blockquote>
<p class="quote-txt">
</p><p class=" bl-elem">Han gør Medea og Jason til mennesker. Men det er de ikke. De er overmenneskelige</p>

</blockquote>
</div><p>
»Enhver er sig selv nærmest«, siger ammen (Josefin Platt) i starten, nærmest 
som en morale. En aktuel morale, som Michael Thalheimer formidler rent og 
klart i sin minimalistiske brug af Store Scene. Medea er på én gang ophøjet 
og isoleret på en afsats helt i bunden af scenen, der er nøgen og blotlagt 
som hun. <br/><br/>
Alle de andre er som frosset fast i hver sit rum, hver sit spotlys, i en 
tilstand uden for tid og sted. Men alle taler i monologer, selv når de 
samtaler. Alle er opslugt af deres individuelle skæbne.</p><p>
Men det, der gør ’Medea’ til en tragedie, er ikke kærlighedsdramaet og 
jalousien. Det er derimod Medeas erkendelse af, at hun ikke selv bestemmer 
over sin skæbne. 
</p><p>
Hun har for eksempel slået sin egen bror ihjel, blændet af kærlighed til 
Jason, og har dermed forbrudt sig imod den samme guddommelige lov, som hun 
nu beskylder Jason for at bryde. 
</p><h3>
Den stressede hverdag 
</h3><p>
Tragedien bærer altså noget større i sig end det individuelle drama. »Det, som 
rammer alle mennesker, der bryder gudernes lov«, som det hedder et sted. 
Hvordan skal vi, gudløse, forstå det i dag? 
</p><p>
Thalheimers bud er både oplagt og skuffende. I den afgørende scene, hvor Medea 
forbereder sig på at slå sine børn ihjel, lader han en slags tegnefilm 
projicere på hende, tilsat storladen musik. 
</p><p>
Piktogrammer af det moderne parforhold med far-mor-og-børn, speedet op i 
svimlende fart. Som om forestillingen om det gode liv i en stresset hverdag 
var vor tids gud og forbandelse. 
</p><p>
Her tager iscenesætteren afsked med den tidløse åbenhed, han lagde ud med. Han 
gør Medea og Jason til mennesker. Men det er de ikke. De er 
overmenneskelige, og netop derfor kan vi spejle os i dem, uafhængigt af tid 
og sted. 
</p><p class=" bl-elem">
Både flygtningen, der er kommet hertil fra fremmede strøg, og den moderne 
karrieremand på vej mod nye erobringer. 
</p>	
</div>

</div></body></html>
