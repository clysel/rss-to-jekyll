---
layout:     post
title: 	    "Fra Grundtvig til Václav Havel: Her er Yahyas rollemodeller"
post_author:	    
post_date:	    Sat, 11 Apr 2015 17:01:07 +0200
post_site:	    politiken.dk 
post_link:	    http://politiken.dk/kultur/ECE2623884/fra-grundtvig-til-vclav-havel-her-er-yahyas-rollemodeller/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Digtning kan føre til hvad som helst, bare man forlader den i tide. Flere har 
før Yahya Hassan taget den ulige vej fra litteraturen til politik. Med 
vekslende held. Her er ni af dem - fra Grundtvig over Brandes til Václav 
Havel, fra Victor Hugo til Kristian Ditlev Jensen. 
</p><p/><p><span class="img-contimg-fl-left"><img class="image inlineLightBox" src="http://multimedia.pol.dk/archive/00927/Grundtvig_927573v.jpg" alt="" border="0"/></span></p><p><b>N.F.S. Grundtvig</b></p><p>
1783-1872. Var pædagog, kulturdebattør, folkeopdrager – og en gudbenådet 
digter. Han stolede på folket, men frygtede pøbelen. Demokratiet var han 
skeptisk over for. Han mente, at oplyst enevælde var bedre til at holde 
herremændene i skak, så han gik ikke ind for grundloven. Men da Estrup i 
1866 ville give de rige større indflydelse via Landstinget, kæmpede 
Grundtvig bravt for at bevare den grundlov, han havde været imod. Grundtvig 
var god til at skifte mening. Han er også et lærerigt eksempel på, at nye 
meninger ikke behøver ligge til højre for dem, man havde, da man var yngre. 
tb 
</p><h3><span class="img-contimg-fl-right"><img class="image inlineLightBox" src="http://multimedia.pol.dk/archive/00927/Victor_Hugo_927574v.jpg" alt="" border="0"/></span></h3><h3>
Victor Hugo 
</h3><p>
1802-1885. Fulgte skønt den franske tradition for, at forfattere går ind i 
politik – dog uden at blive minister som romantikerne Chateaubriand og 
Lamartine og 1960’ernes André Malraux. Som 1830’ernes litterære oprører 
sværmede han for kongedømmet, men i 1848 sprang han ud som højrød 
republikaner og kom i Nationalforsamlingen. Ved Napoleon III’s statskup i 
1851 flygtede han – klogt – til de britiske kanaløer og bekrigede herfra 
diktatoren i den store retoriske stil. Siden blev han senator, men hans 
vigtigste politiske manifestation er den sociale kæmperoman ’De elendige’ 
(1862). hh 
</p><p><span class="img-contimg-fl-left"><img class="image inlineLightBox" src="http://multimedia.pol.dk/archive/00927/Carl_Ploug_927575v.jpg" alt="" border="0"/></span></p><p><b>Carl Ploug</b></p><p>
1813-1894. Er ikke egentlig en digter, der blev politiker, men en politiker, 
der skrev poesi ved siden af, for eksempel nederlagssangen ’Påskeklokken 
kimed’ mildt’, der lever endnu i Højskolesangbogen. Han fyrede godt op under 
de liberale i sin avis, Fædrelandet, i kampen for grundloven, men tabte 
senere gejsten. Som digterpolitiker er han dansk demokratis første offer for 
det senere udbredte Pittelkow-syndrom: provokerende venstreorienteret som 
ung og stålsat reaktionær som gammel samt, som mange senere ofre for 
syndromet, overbevist om, at det var verden og ikke ham selv, der havde 
bevæget sig. Pas på, Yahya! <i class=" bl-elem">tb </i></p><p><span class="img-contimg-fl-right"><img class="image inlineLightBox" src="http://multimedia.pol.dk/archive/00927/Egede_927576v.jpg" alt="" border="0"/></span></p><p><b>Hans Egede Schack</b></p><p>
1820-1859. Var ikke særligt produktiv som digter, men den ene roman, han fik 
skrevet færdig og udgivet, er til gengæld med årene blevet en rigtig 
blockbuster. ’Phantasterne’ er en manende fortælling om, hvordan man kan 
miste jordforbindelsen af at vende ryggen til denne verdens affærer og 
fortabe sig i romantisk fantasteri. Så han var i dyb samklang med sin 
digtning, da han som yngste mand deltog i den grundlovgivende forsamling og 
bagefter blev folketingsmand. Om han var mest digter eller politiker, er 
ikke til at vide. Sygdom tvang ham til at opgive begge dele tidligt. <i class=" bl-elem">tb </i></p><p><span class="img-contimg-fl-left"><img class="image inlineLightBox" src="http://multimedia.pol.dk/archive/00927/Brandes_927577v.jpg" alt="" border="0"/></span></p><p><b>Edvard Brandes</b></p><p>
1847-1931 Er ude for noget, som ingen anden digter har opnået, og kun én anden 
politiker: Han får sit billede optrykt en gang om dagen. Nemlig øverst til 
venstre på debatsiden i nærværende organ for den højeste oplysning, som han 
i 1884 stiftede sammen med fuldblodspolitikeren Viggo Hørup. Brandes skrev 
romaner og teaterstykker, men blev med tiden mere og mere avismand og 
politiker. Han sad 14 år i Folketinget og 21 år i Landstinget, til sidst som 
minister. Han må være den eneste dramatiker, der har skiftet de skrå brædder 
ud med de meget lige i Finansministeriet. <i class=" bl-elem">tb </i></p><p><span class="img-contimg-fl-center"><img class="image inlineLightBox" src="http://multimedia.pol.dk/archive/00927/Lembourn_927578v.jpg" alt="" border="0"/></span></p><p><b>Hans Jørgen Lembourn</b></p><p>
1923-1997. Huskes. Dog ikke for sit forfatterskab, der er et af de mest glemte 
i dansk litteratur. Han skrev en serie romaner med psykologisk realisme og 
en del ideologiske diskussioner. Så springet til aktiv politik var ikke 
stort. I smuk overensstemmelse med sit barndomsmiljø blev han valgt til 
Folketinget for Konservative, men skabte historie ved at blive ramt af noget 
så sjældent som det omvendte Pittelkow-syndrom. Han bevægede sig mod venstre 
og endte med at melde sig ind i Socialdemokratiet. Hold øje, Yahya, med, om 
den bevægelse også vil ramme nogle af nutidens højreliberale. <i class=" bl-elem">tb 
</i></p><p><span class="img-contimg-fl-left"><img class="image inlineLightBox" src="http://multimedia.pol.dk/archive/00927/Llosa_927579v.jpg" alt="" border="0"/></span></p><p><b>Mario Vargas Llosa</b></p><p>
F. 1936. Det er den intellektuelles pligt at blande sig i samfundet, mener den 
peruanske nobelpristager i litteratur Mario Vargas Llosa. Han stillede op 
til præsidentvalget i 1990 som liberal kandidat mod den højreorienterede 
Alberto Fujimori, der løb med valgsejren og ti år senere løb fra politiet 
efter en af det store sydameriakanske lands største korruptionsskandaler. 
Som studerende var Llosa fascineret af den cubanske revolution, men tog 
efter Castros fængsling af digteren Heberto Padilla afstand fra højre- og 
venstredrejede autoritære verdenssyn. <i class=" bl-elem">emil </i></p><p><span class="img-contimg-fl-right"><img class="image inlineLightBox" src="http://multimedia.pol.dk/archive/00927/Havel_927580v.jpg" alt="" border="0"/></span></p><p><b>Václav Havel</b></p><p>
1936-2011. Digterpræsidenten, der næsten gik direkte fra fængslet til sit 
lands højeste post, var mere end nogen anden østeuropæisk politiker et 
symbol på frihedens sejr over tyranniet efter Berlinmurens fald i 1989. 
Skrev dramatik, som blev forbudt efter Pragforåret i 1968. I de næste 21 år 
var Havel en af Tjekkoslovakiets – og den øvrige østbloks – mest markante 
systemkritikere og sad ofte i fængsel. Efter fløjlsrevolutionen havde det 
nyslåede tjekkiske demokrati brug for en politisk lederskikkelse med den 
nødvendige civilcourage, moralske pondus og integritet. Alt dette havde 
Vaclav Havel, som døde i 2011. <i class=" bl-elem">jsp </i></p><p><span class="img-contimg-fl-left"><img class="image inlineLightBox" src="http://multimedia.pol.dk/archive/00927/Kristian_Ditlev_927581v.jpg" alt="" border="0"/></span></p><p><b>Kristian Ditlev Jensen</b></p><p class=" bl-elem">
F. 1971. Udgav i 2001 ’Det bliver sagt’, der skildrer de seksuelle overgreb, 
han var udsat for som barn. Tre år efter fik han Debutantprisen for romanen 
’Livret’. I 2007 blev han del af den politiske udviklingsgruppe hos Ny 
Alliance og stillede op til folketingsvalget 13. november. Han fik 49 
stemmer. Fra juni 2008 til april 2009 var han taleskriver for daværende 
klima- og energiminister Connie Hedegaard (K). Yahya Hassan brugte i februar 
Kristian Ditlev Jensen som eksempel på »det latterlige i absolut 
ytringsfrihed« ved i et indlæg på Facebook blandt andet at kalde forfatteren 
for »fed«. <i class=" bl-elem">hn</i></p>	
</div>

</div></body></html>
