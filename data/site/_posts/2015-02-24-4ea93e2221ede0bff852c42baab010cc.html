---
layout:     post
title: 	    "Forsigtig optimisme: De første reaktioner på græsk reformliste er positive"
post_author:	    
post_date:	    Tue, 24 Feb 2015 12:56:50 +0100
post_site:	    politiken.dk 
post_link:	    http://politiken.dk/oekonomi/gloekonomi/ECE2560719/forsigtig-optimisme-de-foerste-reaktioner-paa-graesk-reformliste-er-positive/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Grækenlands hårdt pressede regering ser ud til at være tæt på at få forlænget 
det fallittruede lands låneaftaler med EU. 
</p><p>
Det kan ske, når eurolandenes finansministre i eftermiddag skal stemme om 
grækernes nye reformplaner. 
</p><p>
Kilder i EU-kommissionen siger her til formiddag, at en liste med 
reformplaner, som blev afleveret sent i aftes, er »tilstrækkeligt 
omfattende« til at udløse en forlængelse af redningsplanen for den græske 
økonomi. 
</p><p>
Listen indeholder angiveligt nye indsatser mod smugling og skattesnyd. 
</p><p>
»Vi er især opmuntrede af de stærke forpligtelser til at bekæmpe skattesnyd og 
korruption«, siger kilderne til flere medier. 
</p><h3>
Forsigtig optimisme fra både Berlin og Bruxelles 
</h3><p>
Grækenlands enorme internationale lånepakke bestyres dog ikke udelukkende af 
kommissionen. Også Den Europæiske Centralbank (ECB) og Den Internationale 
Valutafond (IMF) er med. 
</p><p>
De har endnu ikke reageret, men en EU-kilde siger til avisen Financial Times, 
at ECB og IMF er på »samme bølgelængde« som kommissionen. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/gloekonomi/ECE2558671/graekenlands-regering-loefter-sloeret-for-den-kraevede-opstramning/">Grækenlands regering løfter 
sløret for den krævede opstramning</a></p><p>
Eurogruppens formand, Jeroen Dijsselbloem, understreger, at han ser meget 
positivt på løfter om en reform af skattesystemet i Grækenland. 
</p><p>
»Det kan bringe Grækenland afgørende tilbage på sporet, hvis man får en mere 
social retfærdig skatteindkrævning i gang, som rent faktisk fungerer«, siger 
Jeroen Dijsselbloem, som samtidig understreger, at han endnu mangler at 
nærlæse kommissionens evaluering af grækernes liste. 
</p><p>
Også fra Tyskland, som er den største långiver, lyder der foreløbig positive 
signaler. 
</p><h3>
Ny græsk regerings valgløfter vakler
</h3><p>
Listen med nye reformtiltag var en betingelse for at forlænge lånene, da 
eurozonens finansministre diskuterede situationen i fredags. 
</p><p>
De nye ledere i Athen, anført af regeringsleder Alexis Tsipras, kom til magten 
for en måned siden ved at love et brud med de hårde spareplaner krævet af EU 
og de andre långivere. 
</p><p>
Siden har det vist sig, at Tsipras og hans venstrefløjsparti, Syriza, godt kan 
opgive at få skåret ned i gældspakken på op mod 1.800 mia.kr. Under pres fra 
Tyskland og de fleste andre eurolande har den græske regering accepteret at 
droppe de tanker, men Syriza forsøger desperat at holde fast i nogle af 
valgløfterne. 
</p><h3>
Reformer skal indkræve skat og skal hjælpe fattige 
</h3><p>
Den nye reformliste er ikke fuldt offentliggjort endnu, men ifølge Politikens 
oplysninger forsøger regeringen i Athen blandt andet at finansiere en 
hjælpepakke til landets fattigste ved at slå hårdt ned på skatteunddragelse, 
korruption og smugling. 
</p><p>
Omkring 14 mia.kr. skal bruges til at betale for måltider, medicin, offentlig 
transport og elektricitet til de mest socialt udsatte i det kriseramte land, 
hvor langt over halvdelen af de unge står uden arbejde. Det er foreløbig 
uklart, om Syriza også vil holde fast i et andet valgløfte om at hæve 
mindstelønnen. 
</p><p>
Til gengæld satser den nye regering på at inddrage over 35 mia.kr. til 
statskassen fra rige skattesnydere og gennem en indsats mod den omfattende 
smugling af tobak og brændstof i landet. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/gloekonomi/ECE2557464/graesk-skattechef-fik-ordre-til-overbaerenhed/">Græsk skattechef fik ordre til 
'overbærenhed'</a></p><p>
De første reaktioner tyder på, at reformlisten fra Athen vil blive modtaget 
med forsigtig optimisme, når eurolandenes finansministre holder telefonmøde 
om udspillet senere i eftermiddag. 
</p><p>
Hvis de giver grønt lys – og hvis både ECB og IMF gør det samme – kan 
udbetalingerne af lån til Grækenland fortsætte fire måneder endnu. Det kan 
imidlertid kun ske, hvis parlamenterne i alle de andre eurolande også 
godkender den nye aftale. 
</p><h3>
Grækenland skal fortsat overvåges 
</h3><p>
I så fald giver det Alexis Tsipras og hans regering et pusterum til at lave en 
mere langsigtet plan for at vende landets økonomi. I den mellemliggende 
periode vil de andre eurolandes holde meget nøje øje med, om grækerne får 
sat gang i deres nye reformer. 
</p><p class=" bl-elem">
Ellers kan alle aftaler stadig falde på gulvet. 
</p>	
</div>
</div></body></html>
