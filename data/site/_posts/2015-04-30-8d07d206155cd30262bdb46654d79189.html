---
layout:     post
title: 	    "20 nye mobilmaster på Øresundsbroen skal forhindre 'antennehop'"
post_author:	    Christian Østergaard
post_date:	    Thu, 30 Apr 2015 13:30:09 +0000
post_site:	    ing.dk 
post_link:	    http://ing.dk/artikel/20-nye-mobilmaster-paa-oeresundsbroen-skal-forhindre-antennehop-175817
---
<html><body><div><section class="body">
			<p>Øresundsforbindelsen har længe været plaget af dårligt mobilsignal på grund af alt for mange overdragelser af samtaler mellem landbaserede master på begge sider af sundet og master på selve Øresundsbroen.</p>
			<p>Under nogle forhold kan masterne på begge sider af broen ifølge projektleder Johan Nord fra Øresundsbro-konsortiet betyde, at forbindelsen er af dårlig kvalitet og at samtaler bliver afbrudt. Masternes signaler er ikke koordineret, da de står langt fra hinanden og derfor ikke er lavet til at dele sendeområde.</p>
			<p>»Når man er så højt oppe, som man er på broen, kan man få kontakt til en antenne, der sidder oppe af kysten eller et stykke inde på land, og som det egentligt ikke er naturligt at få kontakt med. Mobilmasterne kan kun videregive en samtale til nabo-masten, men ikke til en mast langt væk. Det er et problem når man kører i bil og taler i sin mobiltelefon, mens bilen eksempelvis kører ned i tunnelen. En antenne ved den svenske kyst nord for Malmø har for eksempel ingen anelse om, hvilken antenne, der er installeret i tunnelen i Danmark,« siger han.</p>
			<p>Det resulterer i, at mobiltelefoner på broen ikke altid er koblet på den nærmeste mast, som er placeret på broen, hvor der i dag er installeret 3 mobilmaster, som benyttes af i alt ni danske og svenske netejere. Særligt i tilfælde, hvor der er meget trafik på de eksisterende master, kan mobiltelefoner kobles på master længere væk.</p>
			<p><figure class="plugin right zoomable"><img data-original-image="http://ing.dk/sites/ing/files/mobil_02_1100x560-1024x521.jpg" src="http://ing.dk/sites/ing/files/styles/w1120_media_right/public/mobil_02_1100x560-1024x521.jpg?itok=UdWMBU_A" alt=""/><figcaption>De nye master installeres på skiltebroerne, der er placeret i hele broens længde. De ni netejere har derefter mulighed for at koble deres basestationer til masterne. <cite>Foto: Øresundsbro-konsortiet</cite></figcaption></figure></p>
			<h2>Nye master skal løse problem</h2>
			<p>På broen er det Øresundsbro-konsortiet, der har retten til at opsætte master, og som ejer de eksisterende sendemaster. Her vil man nu imødegå problemerne med dækningen.</p>
			<p>På broen er det ifølge Johan Nord muligt at opsætte sendemaster langt tættere, end det er praktisk muligt på land. Det betyder, at der fremover vil være hele 23 mobilmaster på den 12 km lange strækning på broen og Peberholm.</p>
			<p>»Nu opbygger vi et system, der skal sikre, at vores antenner er 'de bedste' hele vejen over broen. Vi sætter rigtig mange master op, som så sender med lidt lavere effekt. Det gør, at vi opnår dominans,« siger Johan Nord.</p>
			<p>Den lave effekt skyldes ifølge Johan Nord, at man vil sikre, at de nye master ikke forstyrrer signalet langs kysterne på begge side af sundet.</p>
			<p>Dermed forventer Johan Nord, at de mange nye antenner kan 'overdøve' signalerne fra land og sørge for, at bilister og togpassagerer altid får forbindelse til den nærmeste sendemast. Om den strategi vil fungere, vil vise sig til juni, hvor Øresundsbro-konsortiet forventer, at arbejdet vil være færdiggjort.</p>
		</section>
		  </div></body></html>
