---
layout:     post
title: 	    "Kulturministeriet lyn-ændrer høringsdato for at bevare ulovligt indsamlede personfølsomme oplysninger"
post_author:	    Christian Loiborg
post_date:	    Mon, 23 Mar 2015 09:43:00 +0000
post_site:	    www.version2.dk 
post_link:	    http://www.version2.dk/artikel/kulturministeriet-lyn-aendrer-hoeringsdato-bevare-ulovligt-indsamlede-personfoelsomme?utm_medium=feed&utm_source=version2.dk&utm_campaign=it_nyheder
---
<html><body><div><section class="body"><p>Kulturministeriet udsendte fredag en ændring i et høringssvar om en bekendtgørelse, der gør det muligt at arkivere ulovligt indsamlede, dybt personfølsomme oplysninger. Det kommer vi tilbage til.</p>



<p>DAMD-databasen indeholder dybt personfølsomme oplysninger om danske borgeres sundhed. De mange data er indsamlet gennem syv år og dækker alt fra kønssygdomme til psykiske lidelser - de i alt 704 diagnoser, praktiserende læger kan anvende. Disse informationer er ulovligt indsamlede i DAMD-patientdatabasen, hvis formål var at registrere informationer om fire specifikke sygdomme.</p>

<p>Men på trods af, at oplysningerne er ulovligt indsamlede og indeholder dybt personfølsomme oplysninger, ønsker Rigsarkivet at bevare datasættene.</p>

<p>Rigsarkivet hører under Kulturministeriets resortområde, og kulturministeren havde ellers i 2014 udtalt, at hun ville stoppe Rigsarkivets arkivering af de ulovligt indsamlede oplysninger.
»Hvis det bliver nødvendigt, er jeg parat til at lave den regel, der stopper den store ulovlige indsamling og arkivering af data,« sagde Marianne Jelved dengang.</p>



<p>»Hvis det er foregået på en ulovlig måde, så duer det jo ikke. Det kan vi ikke have i et samfund som det danske. Her følger vi reglerne. Det er om igen,« understregede kulturministeren dengang.</p>

<p>Men i starten af året udkom Rigsarkivet så med en <a href="http://ugeskriftet.dk/nyhed/rigsarkivet-slaar-fast-ulovlige-data-fra-damd-skal-gemmes">redegørelse</a>, hvori konklusionen var klar: De ulovlige data fra DAMD skal gemmes. Datasættene er "unikke" og har et "stort forskningspotentiale", konkluderede redegørelsen blandt andet. Og de informationer fik åbenbart Marianne Jelved og ministeriet til at vende 180 grader, og nu skulle reglerne altså ikke følges alligevel.</p>



<p>For at sikre de mange data, annoncerer Marianne Jelved et lovforslag, der skal ændre arkivloven. Lovændringen skal gøre det muligt at arkivere ulovligt indsamlede sundhedsoplysninger som dem fra DAMD. Lovforslaget vil blokere de arkiverede oplysninger i 120 år uden mulighed for dispensation, mens der i 110 år herefter vil være en begrænset adgang. Det er først efter 230 år, at arkivlovens normale regler vil gælde. Men selv hvis den lov vedtages, kræver det blot et flertal i Folketinget at få ændret reglerne og frigivet de mange data, argumenterer internetaktivisten Christian Panton i et <a href="https://www.denfri.dk/2015/03/paniklegalisering-slet-dine-helbredsdata-foer-de-bliver-gemt-i-230-aar/">indlæg på Den Fri</a>.</p>

<p>Ikke desto mindre blev lovforslaget sendt i høring sidst i februar. Høringsfristen udløb den 13. marts, men lovforslaget er endnu ikke fremsat i Folketinget.</p>

<p>Kulturministeriet har flere gange erkendt, at arkiveringskravene i den nuværende bekendtgørelse, der gælder for de regionale forvaltninger, ikke omfatter DAMD-databasen. Men en ny bekendtgørelse, der blev fremsat 17. marts skal ændre dette. En usædvanligt kort høringsfrist på blot 10 dage blev fastsat, og således skulle høringssvar senest falde på fredag - kort tid før bekendtgørelsen skulle træde i kraft 7. april 2015.</p>



<p>Varslingen om den ændrede bekendtgørelse fik dog Region Syddanmark til at udmelde, at regionen vil slette hele databasen i morgen, tirsdag dem 24. marts, kl. 12. Men det vil Kulturministeriet ikke være med til. Så i fredags udsendte Rigsarkivet et <a href="http://prodstoragehoeringspo.blob.core.windows.net/349ded6a-81fa-4c45-a38d-e6c22783c983/h%C3%B8ringsbrev_%C3%A6ndring%20af%20h%C3%B8ringsfrist.pdf">nyt høringsbrev</a>, der ændrer høringsfristen til i dag mandag den 23. marts kl. 12 og samtidig ændrer ikraftrædelsesdatoen af bekendtgørelsen til tirsdag. Dermed vil bekendtgørelsen altså muliggøre bevarelsen af de data, DAMD-databasen indeholder, inden Regionen - ifølge dens egen deadline - kan nå at slette de ulovligt indsamlede data.</p>
  </section></div></body></html>
