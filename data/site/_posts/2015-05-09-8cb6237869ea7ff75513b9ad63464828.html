---
layout:     post
title: 	    "Sindsro: »Jeg har lært at forstå min hjerne«"
post_author:	    
post_date:	    Sat, 09 May 2015 12:47:05 +0200
post_site:	    politiken.dk 
post_link:	    http://politiken.dk/forbrugogliv/sundhedogmotion/ECE2660011/sindsro-jeg-har-laert-at-forstaa-min-hjerne/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
For Henriette Hartmann er der et markant før og efter i hendes liv. 
</p><p>
Før jeepen kørte ud over skrænten et sted i Indisk Himalayas bjerge, var hun 
en livskraftig ung kvinde på 25 år, som brugte sommerferien på at arbejde 
som frivillig sygehjælper i Calcutta på et hjem for døende hjemløse kvinder. 
</p><p>
Efter var hun en forpint ung kvinde med brækket ben, kæbebrud og en 
hjernerystelse så voldsom, at hun hverken kunne være sammen med andre 
mennesker, gå på gaden eller vaske tøj. 
</p><p><b class="ext-link">LÆS ARTIKEL </b><a class="embeddedlink" href="http://politiken.dk/forbrugogliv/sundhedogmotion/velvaere/ECE2327532/mindfulness-der-skal-vaere-fuld-opmaerksomhed-paa-opvask-og-aandedraet/">Mindfulness: Der skal være fuld 
opmærksomhed på opvask og åndedræt</a></p><p>
Det var i 2004. »Langvarige følger af hjernerystelse«, lød diagnosen to år 
senere, men det vidste hun ikke dengang. 
</p><p>
Henriette Hartmann måtte opgive sine studier og acceptere at gå på 
førtidspension. Med tiden fik hun det »langsomt, langsomt« bedre, indtil det 
gik galt igen for to år siden. Da flyttede hun og kæresten fra lejligheden i 
Aarhus til et hus i Hornslet. 
</p><p>
»Flytningen var alt for mange stimuli for min hjerne, og det, at jeg ikke 
lyttede til mine signaler og ikke forstod, at det var alvorligt, gjorde, at 
jeg fik et voldsomt tilbagefald, så jeg var tilbage i den tilstand, som jeg 
var i cirka to år efter ulykken«. 
</p><h3>
Tilbage i mørket 
</h3><p>
I stedet for at nyde sit nye hjem og have røg Henriette Hartmann tilbage til 
et forpint liv for nedrullede gardiner. 
</p><p>
»Jeg kunne ingenting andet end at ligge med lukkede øjne. Jeg kunne ikke 
bevæge mig, fordi jeg var så plaget af smerter, hovedpine, konstant 
svimmelhed, og jeg var bare dybt, dybt ulykkelig. Bare det at min kæreste 
var hjemme, var helt utåleligt, fordi det gav for mange stimuli. Livet var 
fuldstændig meningsløst«, fortæller den 35-årige Henriette Hartmann fra 
Hornslet nær Aarhus. 
</p><p>
En aften i sofaen var en tv-udsendelse om mindfulness med til at skabe 
forandring i hendes liv. Henriette Hartmann fandt frem til en psykoterapeut 
i Aarhus, der arbejder efter MBSR-modellen – Mindful Body Stress Reduction – 
som tv-programmet handlede om. 
</p><p>
»Der findes jo tusindvis af mindfulnesskurser, og det hele var lidt diffust 
for mig, men jeg fandt ud af, at MBSR-metoden er videnskabeligt funderet, og 
valgte at starte på det. Jeg fandt en behandler, Birthe Moksha, som er 
sygeplejerske, og det gav mening for mig«, fortæller Henriette Hartmann. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/forbrugogliv/sundhedogmotion/ECE2463275/terapi-hjalp-22-aarige-lars-tilbage-til-livet-efter-selvmordsforsoeg/">Terapi hjalp 22-årige Lars 
tilbage til livet efter selvmordsforsøg</a></p><p>
Dengang hendes jeep rullede 100 meter ned ad en skrænt i Himalayas bjerge, var 
hun halvvejs igennem sygeplejerskeuddannelsen. 
</p><p>
Mindfulnessterapien var en stor omvæltning. Og en smertefuld proces, for en 
del af øvelserne går ud på at være stille og mærke sin krop. Det var alt 
andet end behageligt, og Henriette Hartmann havde ofte lyst til at stikke af 
fra det hele. 
</p><p>
»Det var skrækkeligt for mig. Jeg kunne ikke holde ud at ligge stille og mærke 
mig selv. Jeg var så speedet og helt rastløs i min krop, fordi jeg bare 
havde slukket for at mærke mig selv, fordi det gjorde så ondt«, siger 
Henriette Hartmann. 
</p><p>
Hvor hun før ignorerede kroppens signaler og bare kørte på med at vaske tøj, 
være sammen med venner og gå på indkøb, selv om hun fik migræne, kvalme, 
blev svimmel i dagevis og sov elendigt om natten, begyndte hun at lære at 
forstå, hvad hendes hjerne forsøgte at fortælle hende. 
</p><p>
»Jeg lærte at acceptere min tilstand. Jeg lærte at mærke mig selv og forstå, 
at når jeg fik symptomer, var det, fordi min hjerne ville mig det godt. Jeg 
har aldrig fået information om, hvordan jeg skulle forholde mig til min 
hjernerystelse, så jeg tænkte, at mine symptomer måske var indbildning«. 
</p><p>
En uge efter ulykken den sommer i 2004 kom hun hjem til Aarhus. Hun blev 
opereret i kæben, og benet blev tilset. Henriette Hartmann var konfus, meget 
ør i hovedet, svimmel og kunne ikke stå op af bare træthed. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/forbrugogliv/sundhedogmotion/ECE2482550/hver-tredje-unge-kvinde-har-faaet-psykologhjaelp/">Hver tredje unge kvinde har 
fået psykologhjælp</a></p><h3>
Hjernerystelse 
</h3><p>
Formentlig var hun i chok. Men det var der tilsyneladende ingen læger, der 
tænkte på. Der var heller ingen, der tænkte på at undersøge hendes hoved, 
før hun blev sendt hjem. 
</p><p>
»Efter to år kom jeg til en neuropsykolog, som konstaterede, at jeg led af 
langvarige følger af hjernerystelse (PCS)«. Henriette Hartmann gennemførte 
det otte uger lange MBSR-forløb og laver hver dag cirka 45 minutters 
mindfulnessøvelser og dyrker yoga en gang om ugen. Hun sørger også for at 
sove midt på dagen. 
</p><p>
»Jeg har lært at forstå min hjerne. På de dårlige dage lader jeg være med at 
gøre noget«. 
</p><p>
Det er dog ikke en mirakelkur. 
</p><p class=" bl-elem">
»Jeg er 35 og kan ikke bidrage til samfundet. Det kan jeg stadig synes er 
meget urimeligt og trist, men jeg er ikke lige så dybt ulykkelig som før, 
fordi jeg accepterer det«. 
</p>	
</div>

</div></body></html>
