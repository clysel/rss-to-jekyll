---
layout:     post
title: 	    "»Som ild i maven og at blive ramt af isvand«"
post_author:	    
post_date:	    Thu, 19 Mar 2015 17:59:00 +0100
post_site:	    politiken.dk 
post_link:	    http://politiken.dk/viden/ECE2592850/som-ild-i-maven-og-at-blive-ramt-af-isvand/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-quote article-box">
<p class="quote"/>
<blockquote>
<p class="quote-txt">
Det her er ideer til videre innovation, ikke til en dims, du kan gå ned at 
købe i morgen
</p>
<p class="sender">
</p><p class=" bl-elem">Habib Frost</p> 

</blockquote>
</div><p>
Slangerobotter, der kan analysere kloakker, og et digitalt implantat, der kan 
rense kræftceller og infektioner ud af blodet og slå dem ihjel. Det er to af 
de ideer, der blev udviklet på en fem dage lang workshop med 60 deltagere i 
en konkurrence, som er arrangeret af tidligere danske studerende ved 
Singularity University i USA og Industriens Fond. 
</p><p>
Efter workshoppen er der udvalgt fem finalister, som dyster om et tiugers 
sommerkursus på Singularity University i Silicon Valley. Det er et privat, 
ikkeakkrediteret universitet, sponsoreret af store virksomheder som Google 
og Nokia med det formål at udnytte ny teknologi i fremsynet iværksætteri. 
Konkurrencens ambitiøse mål at finde ideer, der kan forandre livet for en 
milliard mennesker. 
</p><p>
En af de fem finalister er den 24-årige læge Habib Frost. Han er fuld af 
begejstring efter at have deltaget i workshoppen og har det lidt, som om han 
har »slugt en pille, der ændrer hele ens syn på verden«. 
</p><p>
»Vi sov ikke så meget, for vi ville gerne have så meget ud af det som muligt«, 
fortæller han. I hans gruppe var de syv, der arbejdede på ideen om et 
digitalt implantat, der kan styrke immunsystemet. 
</p><p><b>Implantat i blodårerne </b></p><p>
Efter en præsentation af projektet for de andre deltagere sad cirka 15 fra 
workshoppen på værtshuset Lumskebuksen i København lidt over midnat en 
mandag aften. Gruppen drak en slags gravøl, for det var ikke gået med deres 
præsentation, som de ville. »Jeg undervurderede tiden, og så kom vi ikke 
frem til de pointer, der viste projektets potentiale tydeligt fremadrettet«, 
siger Habib Frost. 
</p><p>
Men mens de sad på Lumskebuksen, skete der pludselig noget. Over øllene fik 
gruppen fortalt de andre deltagere om, hvordan deres ide vil kunne fjerne 
celler i blodet som kræftceller, og de viste en 3D-model, der illustrerede 
dens funktioner. Gruppen vil ikke fortælle om detaljerne, men grundstenen er 
et implantat, der sættes i en blodåre for at styrke immunforsvaret og fjerne 
skadelige celler i blodet. Hvis ideen kan realiseres, kan den få betydning 
for folk med kræft og infektionssygdomme og patienter med autoimmune 
lidelser som sklerose. 
</p><p>
»Vi var flere, der havde svært ved at holde tårerne tilbage, da det gik op for 
os, hvordan de teknologier måske kunne hjælpe på sygdomme hos mennesker, vi 
kender«, siger han. 
</p><h3>
Hvaler til containertransport 
</h3><p>
På Singularity University er det en kongstanke at gå efter helt store ideer, 
så det er ikke de forsigtige og sikre tanker, der bliver født i 
konkurrencen. 
</p><p>
»Mange af ideerne var virkelig eksotiske – for eksempel var der nogle, der med 
et glimt i øjet foreslog, at vi kunne bruge hvaler til at transportere 
containere i«, fortæller Habib Frost. 
</p><p>
På workshoppen har deltagerne blandt andet modtaget undervisning i 
eksponentiel teknologi, som beskriver udviklingens hastighed, der foregår 
med såkaldt eksponentiel acceleration. 
</p><p>
Eksponentiel teknologi er en model, der bygger på iagttagelse af den 
teknologiske udvikling, som den er foregået i årtier. Udviklingen inden for 
computerteknologi er det bedste eksempel, for her bliver processorerne 
stadig hurtigere, billigere og mindre med en næsten ufattelig hast. Men 
samme hastige udvikling kan også foregå inden for andre områder af 
iværksætteri, og det understøtter udviklingen af vilde ideer. Forestillingen 
om en digital styrkelse af immunforsvaret er en såkaldt <i>moonshot</i>-ide, 
Habib foreslog for sin gruppe på workshoppens første dag. 
</p><p><i class=" bl-elem">Du er læge, så du tænker vel også over, at vores forståelse af 
immunforsvarets mekanismer stadig er ringe, og derfor lyder et implantat, 
der fjerner kræftceller fra blodet, ikke realistisk?</i></p><p>
»Det her er ideer til videre innovation, ikke til en dims, du kan gå ned og 
købe i morgen«, forklarer Habib Frost. 
</p><h3>
Konkurrence fra morgen til nat 
</h3><p>
For Habib var det mest spændende at møde andre, der har lige så meget energi, 
som han selv har. »Jeg blev læge som 23-årig og har arbejdet ved siden af, 
for jeg synes ikke, der er nogen grund til at modtage SU, hvis man kan 
arbejde. Det var fedt at møde nogle, der har den samme energi«, siger han. 
</p><p>
Han beskriver workshoppen som en kombination af »ild i maven af begejstring, 
og samtidig bliver man ramt af en stor spand isvand over, hvor meget arbejde 
man kunne lægge i det«. 
</p><p>
De fem finalister skal pitche deres ideer til finalen 20. april. Habib Frost 
vil ikke gætte på, hvordan den endelige udvælgelse vil foregå, eller hvem 
der vinder. 
</p><p>
»Nu vil jeg koncentrere mig om at passe mit arbejde frem til næste gang, vi 
mødes«. 
</p><p class=" bl-elem"><i class=" bl-elem">Habibs gruppe består foruden ham af Andreas Dencker Christiansen, Christina 
Høgh Jensen, Jesper Juel Jensen, Kenneth Madsen, Thomas Jam Pedersen og Mads 
Viktor. </i></p>	
</div>
</div></body></html>
