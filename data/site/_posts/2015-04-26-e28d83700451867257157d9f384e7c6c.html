---
layout:     post
title: 	    "Mød de nye danskere: »Lige nu føler jeg mig fuldt ud accepteret«"
post_author:	    
post_date:	    Sun, 26 Apr 2015 22:12:36 +0200
post_site:	    politiken.dk 
post_link:	    http://politiken.dk/indland/ECE2644208/moed-de-nye-danskere-lige-nu-foeler-jeg-mig-fuldt-ud-accepteret/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
David Gabriel Martiny Kipengele er i hvid skjorte, blå jakke og sorte bukser. 
</p><p>
Den 12-årige dreng fra Køge, som oprindeligt kommer fra Tanzania, har klædt 
sig pænt på i anledning af statsborgerskabsdagen på Christiansborg, hvor 
alle, som har modtaget et dansk statsborgerskab i løbet af 2014, er 
inviteret.
</p><p>
»Jeg kender kun Danmark, for jeg har været her hele mit liv, men i dag har jeg 
alligevel fået følelsen af, at I rigtigt har taget mig til jer. At I synes, 
at det er godt, at jeg er blevet dansk statsborger«, siger han.
</p><p>
Det er tiende gang, at Folketinget afholder statsborgerskabsdag. 
</p><p>
Folketingets formand, Mogens Lykketoft (S), har talt for de inviterede, 
Folkeklubben og Shaka Loveless har spillet, alle har sunget med på ’Der er 
et yndigt land’, og samtlige partier holder åbent hus for de fremmødte i 
Christiansborgs vandrehal.
</p><p>
David Gabriel Martiny Kipengele har blandt andet trykket hånd med politikere 
som Mogens Jensen (S), Pia Kjærsgaard (DF) og Johanne Schmidt-Nielsen (EL).
</p><p>
»Alle gav mig bare hånden og sagde velkommen«.
</p><p>
Davids far, Gabriel Kipengele, regner med at få sit statsborgerskab igennem, 
når Folketinget til efteråret igen skal stemme om borgerskaber.
</p><h3>
Rettigheder og pligter
</h3><p>
En afghansk familie læner sig ind over en glasmontre med grundloven, som er 
udstillet i Folketingets vandrehal.
</p><p>
»Den er grundlaget for det samfund, vi har i dag. Den blev revideret i 1953«, 
siger Farhad Bahador, der er 35 år og færdiguddannet som jurist om to 
måneder.
</p><p>
Han er her med de tre børn for at fejre sin kone, 34-årige Maria Farokh, der 
arbejder som social- og sundhedsassistent, og som modtog sit statsborgerskab 
sidste år.
</p><p>
»Det har været en hård process at nå frem«, siger hun.
</p><p>
I dag er hun stolt af sig selv.
</p><p>
»Det betyder meget for mig. Jeg har fornemmelsen af, at jeg er blevet en del 
af folket. Jeg kan stemme, og jeg føler mig tryg«.
</p><p>
Nu har hele familien samme rettigheder. Ytringsfrihed er den bedste rettighed, 
er de enige om. Frihed i det hele taget.
</p><p>
»Men der er også pligter. Man skal overholde lovene, bidrage til samfundet og 
respektere normerne«, siger Farhad Bahador.
</p><h3>
Fremtidsoptimistiske navne
</h3><p>
De er blevet fotograferet sammen med Lars Løkke Rasmussen (V), Helle 
Thorning-Schmidt (S) og Marianne Jelved (R), bor i en lejlighed i Birkerød 
og siger, at de nu kan koncentrere sig om at udvikle familien. 
</p><p>
De tror på Danmark, og de to ældste børn har fået fremtidsoptimistiske navne 
som Arezo og Omed, som betyder ønske og håb. 
</p><p>
»Vi vil gerne købe et hus en dag, og når min mand er færdig som jurist, er det 
min tur til at tage en uddannelse. Jeg vil gerne være arkitekt eller 
sygeplejerske«, siger Maria Farokh.
</p><p>
Lidt derfra står Mwaza Wakabongo med en rød rose og et papirsdannebrog i 
hånden. For 16 år siden kom han hertil fra Burundi. Nu arbejder han i 
ældreplejen.
</p><p>
»Lige nu står jeg og nyder, at jeg føler mig fuldt ud accepteret«, siger han.
</p><p>
Han bor i en lejlighed, men er ved at spare op til måske at kunne købe et 
lille hus.
</p><p>
»Jeg er god til at arbejde med de ældre. De kan godt lide mig. Blandt dem 
hedder jeg bare Lille John, ligesom ham fra Robin Hood. Det er nemmere at 
udtale«, griner han.
</p><h3>
Xiao, Yide og Jonas
</h3><p>
Xiao og Yide fra Kina er her sammen med deres fælles søn, som har fået det 
danske navn Jonas. Begge er it-programmører, og det er Xiao, der efter 14 
års ophold har har fået statsborgerskab, siger hun.
</p><p>
»Det bedste er, at jeg fremover kan sige, at jeg er dansker. Det næstbedste 
er, at jeg har fået stemmeret«.
</p><p>
Mona Mekki, der er farmaceut, og Tamer Alwrie, web-udvikler, har deres nyfødte 
datter Sandra med ind i Folketingssalen. De kommer fra Gaza.
</p><p>
»Vi er en del af samfundet og systemet nu, og vi er her for at vise vores 
respekt for statsborgerskabet«, siger Mona Mekki. 
</p><h3>
Middag på Jensens Bøfhus
</h3><p>
Paula Chaghouri er ved at fotografere sin mand Tony, som har stillet sig op 
ved en af politikerpladserne i salen.
</p><p>
De har taget turen fra Aalborg for at fejre Paulas statsborgerskab.
</p><p>
»Hvem ved, måske er det mig, som en dag er medlem af Folketinget«, siger Tony 
Chaghouri.
</p><p>
Oprindeligt er de fra Libanon, og efter ceremonien på Christiansborg skal de 
ud i København og spise, inden turen går tilbage.
</p><p class=" bl-elem">
»Og det bliver ikke på shawarma-bar. Vi skal på Jensens Bøfhus. Vi er danskere 
nu«. 
</p>	
</div>

</div></body></html>
