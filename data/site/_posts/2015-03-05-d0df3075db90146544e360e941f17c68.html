---
layout:     post
title: 	    "Læserne om foto af lille - måske død - pige: »Sådan et har jeg også hjemme i mit familiealbum«"
post_author:	    
post_date:	    Thu, 05 Mar 2015 09:25:03 +0100
post_site:	    politiken.dk 
post_link:	    http://politiken.dk/kultur/ECE2574200/laeserne-om-foto-af-lille---maaske-doed---pige-saadan-et-har-jeg-ogsaa-hjemme-i-mit-familiealbum/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
En lille, muligvis død, pige fra 1800-tallets Kolding har fået læserne til 
tasterne. 
</p><p>
For er pigen på billedet død, som Stadsarkivet i Kolding har vurderet med 
støtte fra en retsmediciner og en specialist i dødsleje-fotografier. 
</p><p>
Eller er hun levende? 
</p><p>
Mange læsere støtter stadsarkivets teori om, at pigen er fotograferet død, 
fordi øjnene stirrer, og benstillingen virker unaturlig. Nogle hæfter sig 
ved, at de to andre børn, formentlig søskende, er kede af det. En læser 
undrer sig også over, at det - som ekspertisen hævder - skulle være 
usædvanligt i Danmark med et fotografi af en død datter, der poserer, som om 
hun er lyslevende: 
</p><p>
»Sådan et har jeg herhjemme i mit familiealbum af min farmors søster som barn. 
Hun er også død, og hun er også blevet anbragt i en stol, som om hun var 
levende. Hun druknede i en grøft, og familien, der ikke havde noget billede 
af hende, ville have et minde«, fortæller en læser fra Sorø. 
</p><p>
Andre – adskillige andre – mener, at pigen er lyslevende. De hæfter sig ved, 
at det er svært at fotografere børn; at børn sidder sådan, når knæet er oppe 
på stolen; at højre hånd tilsyneladende har fat i hatten; og at det slet 
ikke er ligpletter, der ses på venstre hånd. 
</p><p><b class="ext-link">SE OPRINDELIG ARTIKEL </b><a class="embeddedlink" href="http://politiken.dk/kultur/ECE2572726/hvad-er-der-galt-med-pigen-i-midten-paa-dette-fotografi/">Hvad er der galt med pigen 
i midten på dette fotografi?</a></p><p>
Fotografiet af de tre børn med den lille, sært stirrende pige i midten er en 
del af et enestående historisk arkivmateriale, som Kolding Stadsarkiv for 
nylig stødte på ved et tilfælde: Da arkivarerne skulle rydde et magasin på 
havnen i byen, fandt de 1.300 gamle sort-hvide fotografier fra 1800-tallet, 
alle fotograferet af den tidligere Kolding-fotograf Dines Christian Jochum 
Pontoppidan Aagaard. 
</p><h3>
Fotografiet blev allemandseje 
</h3><p>
Samlingen består af såkaldte kollodiumglasplader fra 1857 til omkring 1880, og 
udover at tilbyde et sjældent kig ind i 1800-årenes hverdagsliv, er 
billederne tidlige eksempler på, hvordan en ny teknik, der gjorde det muligt 
at lave kopier af et foto, var med til at gøre fotografiet til allemandseje 
og sikre, at også tjenestefolk og arbejdere kunne få familieportrætter. 
</p><p>
Stadsarkivet, der nu er ved at samle penge til bevarelse og udstilling af 
billederne, har valgt at <a target="_blank" href="http://aagaardsbilleder.tumblr.com/omprojektet">gøre 
materialet offentligt tilgængeligt på nettet</a>: 
</p><div class="art-quote article-box">
<p class="quote"/>
<blockquote>
<p class="quote-txt">
Hun var druknet på vej hjem i hestevogn, og min far har fortalt, at familien, 
der var fattig og ikke havde noget foto af hende, fik taget fotografiet, 
efter at hun var død for dog at have lidt
</p>
<p class="sender">
En læser fra Sorø 
</p>
</blockquote>
</div><p>
»Man plejer at vente med at vise sådan noget, til man har en udstilling, men i 
stedet har vi inviteret borgerne med i processen for at sikre vidensdeling: 
Vi håber, at folk sidder med en viden om, hvem der er på billederne, og 
hvornår de er fotograferet«, siger stadsarkivar Lene Wul fra arkivet i 
Kolding, der er begejstret for den omfattende interesse. </p><h3>
Læserne deler sig i to 
</h3><p>
De mange henvendelser deler sig i to hovedfronter: De, der tror, at pigen er 
levende og de, der tror, at hun er død. 
</p><p>
En læser, der er hobbyfotograf, hælder til, at pigen er lyslevende: 
</p><p>
»Efter at have kigget lidt på fotoet, bemærkede jeg, at det umiddelbart ser ud 
til, at pigen har fat i skyggen af hatten med sin højre hånd, som er lidt 
skjult. En opsætning, jeg tænker ville være svær at lave med et dødt barn«, 
skriver læseren i en mail til Politiken. 
</p><p>
»Har prøvet det, når jeg selv tager billeder af børn, hvor forældrene er til 
stede og distraherer«. 
</p><p>
En anden læser mener, at de stirrende øjne og den unaturlige benstilling 
hænger sammen med, at eksponeringstiden i 1800-tallet var høj: 
</p><p>
»Der var et krav om at sidde stille længe. Jeg ser ikke noget usædvanligt i, 
at en lille pige er blevet sat godt bag ud i en stol, formentlig endda på en 
pude efter hendes kropsstilling at dømme, for at sikre, at hun sidder så 
fast og dermed så stille som muligt«, skriver læseren. 
</p><p>
Han har også svært ved at forestille sig en professionel fotograf, der ville 
acceptere, at folk »kommer slæbende med børnelig til deres atelier«. 
</p><p>
»Jeg tror ikke, det vil være fremmende for noget atelier, at der dagen før var 
et dødt menneske til stede«, ræsonnerer læseren. 
</p><h3>
Måske skeler pigen blot 
</h3><p>
En læge tvivler på, om det overhovedet er ligpletter, der gør pigens venstre 
hånd lidt mørk. Ligpletter vil, anfører hun, på grund af tyngdekraften 
typisk opstå på de dele af kroppen, der vender nedad: 
</p><p>
»Hvis hele venstre hånd skal forestille at være en ligplet, må det betyde, at 
hun er død stående. Men det passer ikke med de let bøjede ben og højre arm, 
der også holdes bøjet. Når dødsstivheden er indtrådt, kan man ikke sådan 
bare bøje lemmerne til den stilling, man ønsker. Hele konceptet er nemlig, 
at dødsstivheden brydes, når man bevæger det stive led frem og tilbage. Det 
er et af de sikre dødstegn«, skriver lægen, som gætter på, at benene er 
strakte, fordi knæene befinder sig på selve stolen. 
</p><p>
De stirrende øjne kan skyldes, at pigen skeler eller eventuelt har medfødt grå 
stær, hvilket måske kunne forklare de lysende øjne, mener hun. 
</p><p>
Er pigen død, er det i sig selv en lille sensation: Ifølge historiker med 
ph.d. i dødslejefotografi, Jannie Uhre Ejstrud fra Sydvestjyske Museer, er 
det ikke kotume herhjemme at iscenesætte døde som levende og tage billeder 
af dem. Der er masser af fotografier af døde i kister, og der er en hel 
tradition for lit de parade-fotografering af regeringsledere og kongelige. 
Men fotografier af døde, som om de er levende, har Jannie Uhre Ejstrud stødt 
på i USA, men aldrig i Danmark, fortæller hun. 
</p><p>
Det har fået nogle læsere til at mindes et billede af Georg Brandes’ 10-årige 
datter, Astrid, der var død af difteri. Men datteren er fotograferet 
liggende på en seng og er netop ikke iscenesat som levende. 
</p><p><b class="ext-link">SE FOTO </b><a class=" bl-elem" href="http://politiken.dk/magasinet/feature/ECE2445891/da-laegerne-fik-gudestatus/">af 
Brandes' datter i Magasinet</a></p><p>
Til gengæld har læseren fra Sorø som nævnt et billede derhjemme af sin farmors 
døde søster fra Rødby-kanten på Lolland. 
</p><p>
»De har ikke givet hende kjole på, men har lagt den hen over hende, og hendes 
øjne er lukkede og læberne tørre, så jeg synes, man kan se, at hun er død. 
Men hun er sat, som om hun var i live«, siger læseren. 
</p><p>
»Hun var druknet på vej hjem i hestevogn, og min far har fortalt, at familien, 
der var fattig og ikke havde noget foto af hende, fik taget fotografiet, 
efter at hun var død for dog at have lidt«. 
</p><p class=" bl-elem">
På Kolding Stadsarkiv glæder de sig over befolkningens input, og 
stadsarkivaren håber, at opmærksomheden får folk, der måtte ligge inde med 
viden om fotografier fra Kolding-fotografens arkiv, til nu at henvende sig. 
</p>	
</div>
</div></body></html>
