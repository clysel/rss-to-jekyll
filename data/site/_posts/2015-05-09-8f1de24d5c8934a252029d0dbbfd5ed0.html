---
layout:     post
title: 	    "Politiet frikender ambulanceberedskab efter dødsfald "
post_author:	    
post_date:	    Sat, 09 May 2015 20:18:54 +0200
post_site:	    politiken.dk 
post_link:	    http://politiken.dk/indland/ECE2662809/politiet-frikender-ambulanceberedskab-efter-doedsfald/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Da den 20-årige Christian Christensen cyklede rundt i januarmørket ved den øde 
Amager Fælled og brølede ud i natten efter sin far, var han klar over, at 
noget var helt galt. 
</p><p>
For det første havde en sundhedsperson fra akutberedskabet ringet og fortalt 
ham, at hans far var blevet set fortumlet og med blod i ansigtet ved 
Vestamager metrostation fem kilometer fra hjemmet. Og at akutberedskabet 
trods bønfaldelser fra faderens medpassagerer i en bus havde valgt ikke at 
sende en ambulance. Men måske kunne Christian tage imod sin far og se til 
hans sår? 
</p><p>
For det andet var hans far et menneske, der altid holdt aftaler og aldrig 
skejede ud. Og nu var det langt ud på natten, og faderen havde sagt, at han 
ville være hjemme ved 1-tiden efter en tur i byen med kolleger.
</p><p>
Efter cirka fire timers forgæves søgen vendte den unge mand ud på morgenen 
hjem til familiens hus i Dragør og faldt i søvn på trappen udmattet af 
fortvivlelse og afmagt. Da havde hans far, Jørgen Kihle Christensen, 
formentlig ligget druknet flere timer i et vandreservoir få hundrede meter 
fra det sted, hvor flere havde forsøgt at hjælpe ham.
</p><p><b class="ext-link">OMTALE AF I JANUAR </b><a class="embeddedlink" href="http://politiken.dk/indland/ECE2522607/eftersoegt-61-aarig-er-fundet-doed-i-vandreservoir/">Eftersøgt 61-årig er fundet 
død i vandreservoir</a></p><p>
Forleden kom Københavns Politis vurdering, der lyder, at der ikke blev begået 
fejl, da Region Hovedstadens akutberedskab natten mellem 24. og 25. januar 
afviste at sende en ambulance til den 61-årige mand. Det forstår sønnen 
Christian Christensen ikke: 
</p><p>
»Det er så sindssygt, at de først sagde nej til i det mindste at køre ud at se 
på min far, når folk nu ringede om, at han ikke kunne stå selv eller finde 
rundt og helt tydeligt havde slået hovedet. Og det kan da umuligt være efter 
protokollen, at man bagefter prøver at få nogen fra familien til at gøre 
noget ved det, de ikke selv vil tage sig af«, siger Christian Christensen.
</p><p>
Her mere end fire måneder efter er han stadig sygemeldt og får psykologhjælp 
efter den barske nat. Familien er i det hele taget så ramt af 
begivenhederne, at de endnu ikke har haft kræfter til selv at klage over 
forløbet. 
</p><h3>
Meldt til politiet
</h3><p>
Men det har en anden borger, Dick Sørensen. Han er ikke personligt involveret, 
men han har fulgt med i en række aktuelle sager, hvor der ikke er kommet 
hjælp fra politi og ambulance til nødstedte mennesker. 
</p><p>
Blandt andet har Dick Sørensen også politianmeldt ambulancemyndighederne i en 
sag om en grønlandskdansk hjemløs mands død på Amagerbro Torv i oktober, 
hvor mange ringede forgæves efter hjælp i næsten en time – en sag, Politiken 
tidligere har beskrevet indgående. Og han har gjort det samme i en sag om en 
12-årig dreng på Amager, der også døde, efter at der var sagt nej til at 
sende en ambulance til ham i september sidste år.
</p><p>
I sagen om Jørgen Kihle Christensen er der efter Dick Sørensens opfattelse 
tale om grov pligtforsømmelse. Derfor politianmeldte han sagen.
</p><p>
»Akutberedskabet slår på, at manden siger, at han kan klare sig selv. Men hans 
realitetssans var bristet, han var fortumlet, og han havde et kranietraume. 
Så han svarer som en robot. Det skal en operatør i akutberedskabet kunne 
gennemskue – især når andre mennesker på stedet siger, at han er hjælpeløs 
og ikke selv kan stå på benene og bløder meget. Det kan godt være, at han 
også var påvirket af alkohol, men det er lige meget. Man skal lade tvivlen 
komme ham til gavn«, siger Dick Sørensen.
</p><h3>
Knust kindben
</h3><p>
Hvorfor Jørgen Kihle Christensen var så forslået den nat, er aldrig opklaret. 
Af obduktionen er det blandt andet fremgået, at hans kindben var knust. 
Politiet har sagt, at det ikke ligner vold. 
</p><p>
Politiken har ikke kunnet få kontakt til de to kvinder, der prøvede at hjælpe 
den kvæstede mand. Men Jørgen Kihle Christensens steddatter, Alexandra 
Pedersen, har talt med den ene af dem, og denne unge kvinde har fortalt, at 
Jørgen Kihle Christensen havde blod i hele hovedet og var meget diffus og 
omtumlet og ikke selv var klar over, at han blødte kraftigt. Kvinden syntes 
dengang ikke, at det lignede fuldskab. Og efter kvindens vurdering havde 
Jørgen Kihle Christensen nok accepteret hjælp, hvis først ambulancen holdt 
der. 
</p><p>
Ud over de to kvinder, der slog alarm på telefon 112, var en buschauffør og en 
taxachauffør også vidner. Kvinderne prøvede at få begge chauffører til at 
køre den skadede mand til skadestuen. Men de afslog.
</p><p>
Klageren Dick Sørensen finder det »forkasteligt«, at Københavns Politi har 
begrænset sine undersøgelser til alene at lytte til lydfilerne, men ikke har 
afhørt vidner. 
</p><p>
Det er lydoptagelser, som Dick Sørensen ikke selv har haft mulighed for at 
høre. Familien til Jørgen Kihle Christensen har heller ikke endnu hørt dem, 
men har fået det tilbudt.
</p><p>
»Det er dybt kritisabelt, at politiet ikke afhører vidnerne. De kan redegøre 
nærmere for, hvor hjælpeløs Jørgen Kihle Christensen var«, siger Dick 
Sørensen, der har bedt Statsadvokaten for København om at vurdere politiets 
efterforskning. 
</p><p><b class="ext-link">REAKTION </b><a class="embeddedlink" href="http://politiken.dk/indland/ECE2662818/beredskab-nej-selvfoelgelig-skulle-vi-ikke-have-sendt-en-ambulance/">Beredskab: Nej, selvfølgelig skulle vi 
ikke have sendt en ambulance</a></p><p>
Og det vil nu ske. Til Politiken fortæller senioranklager hos Statsadvokaten 
for København Niels Carstensen, at han for få dage siden har bedt om sagens 
akter fra Københavns Politi samt om en udtalelse i sagen.
</p><p>
»Vi er tilsynsmyndighed og kan se på, om tingene er undersøgt godt nok. Og vi 
kan af egen drift senere selv gå ind i sagen«, forklarer Niels Carstensen.
</p><h3>
Paf
</h3><p>
Christian Christensen er »paf« over at høre, at akutberedskabet opfatter det 
som en service, at de ringede til ham om hans far.
</p><p>
»Jeg gik jo fuldstændig i panik. Jeg opfattede helt klart opringningen som en 
opfordring til at køre ud at lede efter ham. Jeg tænker på det hver eneste 
dag. Og jeg er bange for, at det har ødelagt mit liv«, forklarer Christian 
Christensen. 
</p><p>
Jørgen Kihle Christensens hustru, Kimberley Tess Pedersen, fortæller, at 
familien vil kontakte Statsadvokaten for at få yderligere efterforskning af 
akutberedskabets håndtering. 
</p><p>
»En mand i en situation, som Jørgen var i den nat, kan ikke svare klart på, om 
han har brug for hjælp. Og især mænd vil jo typisk også afslå at få hjælp. 
Jørgen var desuden typen, der ikke ville ligge nogen til last«, forklarer 
Kimberley Tess Pedersen.
</p><p><b class="ext-link">OVERBLIK</b><a class="embeddedlink" href="http://politiken.dk/forbrugogliv/sundhedogmotion/ECE2534018/fem-gange-kom-ambulancen-ikke---fem-mennesker-doede/">Fem gange kom ambulancen ikke - fem 
mennesker døde</a></p><p>
Jørgen Kihle Christensen kendte området virkelig godt, og skulle fra 
Vestamager Station være gået cirka en kilometer for at få en natbus det 
sidste stykke hjem.
</p><p>
»Han har færdedes i det område i 25 år i sol, regn eller sne og slud og kendte 
alle træerne. Alligevel er han gået i den stik forkerte retning og er faldet 
i vandet. Ja, han havde fået lidt rødvin med kollegerne, men han var så 
langt fra en fulderik, som man kan komme«, siger hustruen.
</p><p>
Hun kalder det »kujonagtigt«, at regionen og Akutberedskabet ikke har sagt 
undskyld: 
</p><p>
»Jeg føler mig overbevist om, at de fik <i>second thoughts </i>den 
nat, da de ringede til min søn«. 
</p><p>
Jørgen Kihle Christensens steddatter, Alexandra Pedersen, mener ikke, at alt 
relevant i sagen er kommet frem. Hun peger blandt andet på, at 
akutberedskabet til kvinderne, der slog alarm, sagde, at man havde slået 
Jørgen Kihle Christensens adresse op, og at han boede »i nærheden« og derfor 
nemt kunne komme hjem, så de kunne roligt lade ham gå.
</p><p class=" bl-elem">
»Men der var gudhjælpemig fem kilometer til hans hjem. Så i hans situation var 
han da langt væk hjemmefra. De skulle have sagt til kvinderne, at de skulle 
blive ved ham, og så have ringet til min bror og bedt ham komme med det 
samme. I stedet lod de bare en hjælpeløs mand gå«. 
</p>	
</div>

</div></body></html>
