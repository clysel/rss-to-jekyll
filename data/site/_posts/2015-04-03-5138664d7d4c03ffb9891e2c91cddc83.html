---
layout:     post
title: 	    "Frida Kahlos passionerede kærlighedsbreve på auktion"
post_author:	    
post_date:	    Fri, 03 Apr 2015 16:44:04 +0200
post_site:	    politiken.dk 
post_link:	    http://politiken.dk/kultur/ECE2615690/frida-kahlos-passionerede-kaerlighedsbreve-paa-auktion/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
»Min Bartoli ... jeg ved ikke, hvordan man skriver kærlighedsbreve. Men jeg 
ved, at jeg havde lyst til at fortælle dig, at hele mit væsen har åbnet sig 
over for dig. Siden jeg forelskede mig i dig, er alt forandret, og det er 
fuld af skønhed... Kærlighed er en duft, som en strøm, som regn. Du kender 
min himmel, du regner på mig, og jeg modtager dig ligesom jorden. Mara«, 
skrev den mexicanske kunstner Frida Kahlo i oktober 1946 i et af 25 breve 
til sin spanske elsker. 
</p><p>
Den passionerede korrespondance mellem Kahlo og den spanske kunstner José 
Bartoli har aldrig været kendt før. Men nu har en af Bartolis efterkommere 
sat <a href="http://www.doylenewyork.com/pdfs/Herrera-Kahlo.pdf">brevene</a> 
på auktion hos Doyle i New York senere denne måned. Det skriver <a href="http://observer.com/2015/04/passion-penned-frida-kahlos-intimate-love-letters-of-an-illicit-affair-up-for-sale/">Observer</a>. </p><h3>
100 siders korrespondance 
</h3><p>
Frida Kahlo og Bartoli var elskende, mens Kahlo var gift med kunstneren Diego 
Rivera. De to mødtes i USA, da Kahlo skulle opereres for den smertefulde 
rygskade, hun fik i en busulykke som 18-årig, som gjorde hende delvis lam og 
gav hende store smerter resten af livet. José Bartoli var flygtet til USA 
fra Spanien. 
</p><p>
I 1946 var Frida Kahlo 39 år gammel og de næste tre år frem til 1949, skrev 
hun over 100 siders kærlig korrespondance med José Bartoli fra sit hjem i 
Mexico City. 
</p><p>
I brevene finder man nye oplysninger om ikke bare Kahlos kærlighed til 
Bartoli, men også om en hidtil ukendt graviditet med Bartoli og hendes liv 
med Diego Rivera i Mexico efter rygoperationen. 
</p><p>
Brevene giver også mere information om et af Kahlos mest berømte malerier 
'Håbets træ' - et dobbeltselvportræt fra 1946, hvor Kahlo både ligger syg og 
udstrakt i en hospitalsseng og sidder ved siden af. Hun skriver, hvor meget 
hun kan male på maleriet trods smerterne (fem timer om dagen), og hun 
skriver, at Bartoli er den eneste grund til at hun »holder sig stærk som 
vores træ af håb«. 
</p><p>
»Frida Kahlo-arkivet er utroligt vigtigt. Hendes breve til José Bartoli er 
helt nye og ikke før publicerede. De giver os nye oplysninger om en af de 
vigtigste kunstnere i det 20. århundrede«, siger Peter Costanzo fra 
auktionshuset Doyle til Observer. 
</p><p class=" bl-elem">
Auktionshuset regner med, at brevene der både er skrevet med blæk og blyant, 
bliver solgt for mellem 80.000 og 120.000 dollars. 
</p>	
</div>

</div></body></html>
