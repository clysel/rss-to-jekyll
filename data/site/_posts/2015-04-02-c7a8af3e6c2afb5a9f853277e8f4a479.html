---
layout:     post
title: 	    "Fejlen fundet: LHC-forsinkelse skyldtes vildfaren metalspån"
post_author:	    Mie Stage
post_date:	    Thu, 02 Apr 2015 05:00:00 +0000
post_site:	    ing.dk 
post_link:	    http://ing.dk/artikel/fejlen-fundet-lhc-forsinkelse-skyldtes-vildfaren-metalspaan-175210
---
<html><body><div><section class="body">
			<p>Fejlen er nu fundet og løst, melder <a href="http://home.web.cern.ch/about/updates/2015/03/lhc-restart-back-track">Cern </a>i kølvandet på den kortslutning, som <a href="http://ing.dk/artikel/kortslutning-forsinker-genstart-af-lhc-175022">i sidste uge</a> forsinkede genstarten af partikelacceleratoren LHC, beliggende hos Cern i Schweiz og Frankrig.</p>
			<p>Problemet opstod på grund af en jordingsfejl i en af forbindelserne mellem en magnet og dens diode i LHC’s sektor 3-4.</p>
			<p>Dioden er en del af quench-beskyttelsessystemet omkring de superledende magneter, og ifølge den danske sektionsleder Knud Dahlerup-Petersen opstod fejlen på et tidspunkt, hvor alle dipolmagneterne netop havde overstået deres ’træning’.</p>
			<p>Den gør hver magnet i stand til at lede den nominelle strøm, der skal til for at opnå den ønskede magnetiske feltstyrke for 6,5 TeV-fysik – vel at mærke uden at quenche, dvs. uden at miste sine superledende evner ved f.eks. overophedning.</p>
			<p>Knud Dahlerup-Petersen havde forud for reparationen en idé om, at jordingsfejlen skyldtes en lille metalspån, der havde placeret sig mellem en strømførende leder og en jordet del af kredsløbet, da en magnet quenchede under træningen.</p>
			<p>»En sådan splint kan stamme fra produktionen af magneten eller dens kryostat og ført med strømmen af flydende helium. Vores målinger viser, at metalspånen mest sandsynligt sidder mellem lederne til den kolde diode, der beskytter dipolmagneten under quench, og lederens beskyttelsescylinder, der har jordpotentiale,« vurderede han over for Ingeniøren og understregede, at sådanne hændelser før er set andre steder i LHC.</p>
			<p>Og det ser ifølge Cerns udsendte meddelelse ud til, at han havde ret.</p>
			
			<p>I første omgang, da fejlen opstod, var teknikerne bange for, at det kunne tage uger at udbedre fejlen, hvis det ville kræve, at nogle af magneterne skulle bringes til stuetemperatur og derpå køles ned igen. Men det viste sig ikke at være nødvendigt.</p>
			<p>Under tidligere hændelser af denne type, fjernede man metalspånen ved at åbne diodetanken, men nu da magneterne allerede var nedkølet, ville denne fremgangsmåde være for tidskrævende.</p>
			<p>Derfor har man smeltet metalspånen væk ved at sende en strømpuls på næsten 400 ampere ind i diodekredsløbet i et par millisekunder, indtil splinten forsvandt. Dette blev først testet med succes på laboratoriet, og det viste sig at virke.</p>
			<p>Nu skal den pågældende magnetsektion så have gentestet alle kredsløb, og herefter gøres hele maskinen atter klar til protonsammenstød. Cern regner med, at dette vil ske inden for ganske få dage.</p>
			<p>Når LHC kommer i omdrejninger igen, er det tid til nye opdagelser. Sammenstød af protoner og blyioner skal over de næste tre år give fysikerne mere viden om, hvad der skete i øjeblikket efter Big Bang, herunder få mere viden om den Higgs-partikel, de annoncerede fundet af i 2012.</p>
		</section>
		  </div></body></html>
