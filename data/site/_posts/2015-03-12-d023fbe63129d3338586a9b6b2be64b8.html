---
layout:     post
title: 	    "Efter en uge på bitcoin: Jeg lever sundere og mere kedeligt"
post_author:	    Elías Christian Lundström
post_date:	    Thu, 12 Mar 2015 14:26:00 +0000
post_site:	    www.version2.dk 
post_link:	    http://www.version2.dk/artikel/efter-en-uge-paa-bitcoin-jeg-lever-sundere-og-mere-kedeligt-96187?utm_medium=feed&utm_source=version2.dk&utm_campaign=it_nyheder
---
<html><body><div><section class="body"><p>Slik, sodavand, chips, pølsehorn… og GoGo Taquitos. Alle står de og lokker i montrene i 7-Eleven.</p>

<p>Normalt har Jack Nikogosian lige så svært ved at modstå fristelsen som de tusindvis af andre, der lige slår en tur forbi sukkerpaladset for at få et boost energi. Men den seneste uge har lakridspiben fået en anden lyd.</p>

<p><figure class="plugin right zoomable"><img data-original-image="http://www.version2.dk/sites/v2/files/jack_profil.jpg" src="http://www.version2.dk/sites/v2/files/styles/medium/public/jack_profil.jpg?itok=cb3x4OBe" alt=""/><figcaption>24-årige Jack Nikogosian forsøger at leve udelukkende på bitcoin i hele marts måned. </figcaption></figure></p>

<p>Efter at have levet udelukkende på bitcoin siden den 1. marts, har Jack været tvunget til at sige nej til flere af de små usunde indslag i hverdagen som især en tur i 7-Eleven kan afstedkomme. Her kan man kun betale med kontanter eller dankort, mens kryptovalutaer er sort snak. Jacks mål er at leve på bitcoin i hele marts måned uden at ty til kroner og øre.</p>

<p>Samtidig har han også fundet sin gamle cykel frem og sat den i stand. Normalt tager han bus og toget rundt i byen, men den mulighed er også udelukket, når man kun lever på bitcoin.</p>

<p>Resultatet er dog slående: Allerede efter en uge har han utilsigtet tabt to kilo.</p>

<p>»Det er både fordi, jeg har spist god mad og cyklet. Og så har jeg ikke kunne købe de usunde snacks, som jeg normalt bruger omkring 70 kroner på om dagen,« siger 24-årige Jack Nikogosian, der til daglig er sælger i bitcoin-virksomheden Coinify, til Version2 og fortsætter:</p>

<p>»Det er sjovt, at jeg er blevet sundere, fordi jeg har været mere begrænset i det, jeg kan købe med bitcoin.«</p>

<p/><blockquote class="twitter-tweet"><p>I lost 3 kg just by not being able to buy snacks.</p>— Bitcoin Jack (@LivingOnCrypto) <a href="https://twitter.com/LivingOnCrypto/status/574528284563734528">March 8, 2015</a></blockquote>


<h3>Bitcoin for stenaldermad</h3>

<p>Det er ikke fordi, at Jacks overlevelse har været truet.</p>

<p>Normalt køber han mad via takeaway-siden Hungry.dk, der accepterer bitcoin. Huslejen har han også aftalt med sin udlejer at betale med bitcoin. Og når han skal på arbejde, får han oftest et lift af en kollega, som han efterfølgende betaler med sin bitcoin-wallet på mobilen.</p>

<p>På den måde er han stadig afhængig af almindelige danske kroner, selvom han gør et forsøg på at klare alt med bitcoin. Når han betaler kollegaen i bitcoin, er Jack stadig afhængig af, at kollegaen kan købe benzinen med dankortet. Og når Hungry.dk modtager hans bitcoin, får firmaet med det samme vekslet dem til danske kroner, så det kan betale restauranterne i den valuta, som de selv skal købe råvarer ind for.</p>

<p>Alligevel er der flere og flere steder, hvor bitcoin bliver en ny betalingsmulighed. Et digitalt tilvalg som eksisterer side om side med kroner, dollars, pund og euro.</p>

<p>Et af de steder, der har taget den nye valuta til sig, er ironisk nok en restaurant, der ellers slår sig på flere tusind år gamle traditioner.</p>

<p>Jack forsøger først at bestille mad på Hungry.dk, som han plejer, men siden viser sig pludselig ikke at acceptere bitcoin.</p>

<p>»Der gik jeg lige hurtigt i panik,« siger han og fortsætter:</p>

<p>»Men det var så en god mulighed for at prøve en restaurant af.«</p>

<p>Palæo sælger både ‘stenaldermad’ og gør det muligt at betale i bitcoin. Det kan man blandt andet se ved at kigge på oversigtskortet over bitcoin-butikker kaldet <a href="http://coinmap.org/">Coinmap</a>. Jack besøger derfor restauranten, hvor det hurtigt viser sig, at bitcoin nok ikke er den mest brugte betalingsmetode. Ekspedienten er ikke engang klar over, at det er muligt at betale med bitcoin i restauranten, så Jack må selv vise hende, hvordan hun skal bruge appen på sin tablet til at tage betaling for maden.</p>

<p>»I starten syntes hun, det var lidt besværligt, at jeg skulle betale med bitcoin, men da jeg viste hende, hvordan det fungerede, blev hun overrasket over, hvor nemt det var,« siger Jack Nikogosian.</p>

<p>Palæo benytter sig ligesom Hungry.dk af en bitcoinløsning fra Coinify, hvor butikken ikke selv kommer til at ligge inde med bitcoin, men i stedet får valutaen vekslet til danske kroner.</p>

<h3>Kedeligt at skulle sige nej</h3>

<p>Selvom Jack spiser sundt og undgår snacks, så er det også begrænset, hvor meget der sker i hans liv, når han lever på bitcoin.</p>

<p>Flere gange må han sige nej til arrangementer, som han ellers gerne ville med til. På et tidspunkt ringer et par af hans venner og spørger, om han vil med i biografen for at se filmen Jupiter Ascending. Jack må dog sige nej tak, da biografen ikke modtager bitcoin.</p>

<p>»Jeg keder mig meget mere på bitcoin, end jeg gør på kroner, for jeg kan ikke lige tage i biografen eller tage en drink med gutterne,« siger Jack og fortsætter:</p>

<p>»Jeg har normalt altid ja-hatten på, men nu må jeg sige nej til mange af de muligheder, der kommer.«</p>

<p>Til gengæld sparer Jack også penge på, at han må sige nej til flere af de små ting som snacks og en biograftur.</p>

<p>Ufrivilligt er han blevet en mådeholden person.</p>

<p>»Normalt når jeg har fået løn, kan jeg godt lide at fyre den af og gå i byen. Men allerede nu har jeg sagt nej til flere fornøjelser, så selvom jeg bruger flere penge på mad, så har jeg nok brugt lidt færre penge, end jeg plejer,« siger Jack.</p>

<p>Version2 vil derfor opfordre læserne til at udfordre Jack for at prøve nogle flere af grænserne for bitcoin af: Hvad skal Jack forsøge at gøre med bitcoin?</p>

<p/><blockquote class="twitter-tweet"><p>We are planning a Bitcoin Pub Crawl in Copenhagen at the 20'th. More info will be published soon! - Don't make any plans that evening!</p>— Bitcoin Jack (@LivingOnCrypto) <a href="https://twitter.com/LivingOnCrypto/status/575610741954314242">March 11, 2015</a></blockquote>


<p><em>Projekt bitcoin: Jack vil overleve på bitcoin i hele marts måned 2015. Målet er at se, hvor langt man kan komme med bitcoin i dag uden at bruge hverken kontanter eller dankort. Følg hans løbende udfordringer med eksperimentet her på <a href="http://www.version2.dk/fokus/projekt-bitcoin">Version2</a> og på <a href="https://twitter.com/LivingOnCrypto">Twitter</a>.</em></p>

<p><em>Har du spørgsmål eller tips til Jack, så skriv en kommentar herunder eller en mail til <a href="mailto:ecl@version2.dk">ecl@version2.dk</a>.</em></p>
  </section></div></body></html>
