---
layout:     post
title: 	    "Portræt: Europas stille chef kommer til byen"
post_author:	    
post_date:	    Tue, 28 Apr 2015 06:23:39 +0200
post_site:	    politiken.dk 
post_link:	    http://politiken.dk/udland/ECE2645832/portraet-europas-stille-chef-kommer-til-byen/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="img-portrait">
<div class="img"><img data-ln="570" src="http://multimedia.pol.dk/archive/00931/2015-04-28_indland_931630w.jpg" alt="Statsleder. Angela Merkel kommer på besøg i København. Tegning Roald Als."/></div>
<p class="caption ">
<span class="f-img-caption">Statsleder.</span> Angela Merkel kommer på besøg i København. Tegning Roald Als.
</p>
</div>
<p>
Når Angela Merkel møder verdens stats- og regeringschefer, lytter hun gerne. 
Når hun taler, er det ofte på et lavmælt engelsk uden kantede ord og 
dramatisk gestik. 
</p><p>
Meget anderledes end verdenspolitikkens mange alfahanner. Når den tyske 
kansler træder ind i et rum, er hendes vagter mere diskrete og magtsproget 
mindre demonstrativt, end når den britiske premierminister eller den franske 
præsident melder deres ankomst. Alligevel er hendes autoritet langt større. 
</p><h3>
Magtfænomen 
</h3><p>
Den lidt kejtede Angela Merkel intimiderer ikke. Det behøver hun ikke. Hun er 
måske den mest magtfulde politiker i nyere europæisk historie. Den 
ubestridte leder af Europas ubestridt vigtigste land, og reelt det nærmeste 
kontinentet kommer en chef. 
</p><p>
Når Helle Thorning-Schmidt i dag på Marienborg for første gang som 
statsminister tager officielt imod Frau Merkel, håber Thorning givetvis, at 
den diskrete glans fra det tyske magtfænomen smitter af inden den kommende 
valgkamp. 
</p><p>
Angela Merkel og Thorning-Schmidt vil givetvis bekræfte det gode dansk-tyske 
forhold og en overordnet enighed om temaer som Rusland og Ukraine, 
Grækenlands gæld og den overordnede økonomiske kurs i EU med fokus på 
budgetdisciplin og konkurrenceevne. Thorning vil også gerne høre en klar 
forsikring om, at Tyskland vil gennemføre sin del af Femern 
Bælt-forbindelsen som planlagt. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/politik/ECE2609012/thorning-inviterer-merkel-paa-foraarsbesoeg/">Thorning inviterer Merkel på 
forårsbesøg</a></p><p>
For Merkel er der omvendt visse grænser for, hvad hun kan få med hjem til 
Berlin. Danmark står uden for euroen og afviser med henvisning til 
retsforbeholdet at deltage i den proportionelle fordeling af flygtninge i 
Europa, som Merkel ønsker. 
</p><p>
Fænomenet Merkels politiske styrke er baseret på en usædvanlig bred appel. 
Mens Thorning i år har rundet 10 år som socialdemokratisk formand, har 
Angela Merkel regeret 10 år som kansler i Berlin, og i den tid har hun sat 
sig så tungt på den politiske midte i Tyskland, at den politiske kamp nogle 
gange kun synes at foregå ude på de politiske fløje. Angela Merkel har siden 
2013 stået i spidsen for sin anden brede koalition med socialdemokraterne 
fra SPD, og tilsammen sidder de på 8 ud af 10 mandater i Forbundsdagen. 
</p><p>
Hun er konstant en af Tysklands mest populære politiker, og selv om hendes CDU 
mister fodfæste i de tyske delstater, holder Merkel på landsplan 
kristendemokraterne over bemærkelsesværdige 40 procents opbakning i 
meningsmålingerne. Det er sket med en bevægelse mod den politiske midte, der 
ofte har skuffet partiets konservative fløj og for eksempel går imod 
tendensen i det borgerlige Danmark. 
</p><h3>
Rager op over de andre 
</h3><p><i>»Da det blev diskuteret, om jeg skulle være partiformand, sagde en kollega 
til mig: »Du bliver nødt til at gøre det«. Da kiggede jeg på ham og sagde: 
»Jeg ved ikke, om jeg er konservativ nok««</i><br/><b>- Angela Merkel, januar 2009, i anledning af 90-året for kvinders valgret i 
Tyskland</b></p><p>
Ude i Europa er Angela Merkel klart mere omstridt, men alligevel overraskende 
bredt respekteret. Merkel og det moderne Tyskland har varme tilhængere både 
til højre og venstre for midten. 
</p><p>
Den tidligere danske udenrigsminister Uffe Ellemann-Jensen mener, at Merkel 
rager op over de andre politikere på verdensscenen. 
</p><p>
»Hun er nok en af de mest troværdige politikere i verden i øjeblikket. Det er 
hun, fordi hun er så ægte. Hun er principfast, og hun har en utrolig 
spændende baggrund. Jeg synes, hun virkelig er en imponerende skikkelse«, 
siger han. 
</p><p>
Mange borgerlige europæere er særligt glade for den konservative kanslers 
økonomiske linje. Man skal dog mærke sig, at det var Angela Merkels 
forgænger som kansler, socialdemokraten Gerhard Schröder, der i 00’erne 
gennemførte de gennemgribende arbejdsmarkedsreformer, som får en stor del af 
æren for tysk økonomis genrejsning og siden er blevet forbillede for især 
mange borgerlige partier i Europa. 
</p><p>
Angela Merkel pakkede efter CDU’s tabte valg i 2005 meget af sin liberale 
økonomiske agenda sammen og har siden da stillet betydeligt færre nye krav 
til tyskerne, end hun har til andre europæere. 
</p><p>
Blandt nogle på den europæiske højrefløj blev Angela Merkel upopulær, da hun i 
sin seneste nytårstale gik imod den indvandringskritiske demonstration 
Pegida med en for Merkel usædvanlig direkte sprogbrug. 
</p><h3>
Grøn omstilling 
</h3><p><i>»Derfor siger jeg til alle, der går med i den slags demonstrationer: Følg 
ikke dem, der indkalder til den slags. For ofte er der fordomme, kulde, ja, 
sågar had i deres hjerter«</i><br/><b>- Angela Merkels nytårstale 2014</b></p><p>
Det er den slags, der gør det sværere for den moderate venstrefløj at finde 
nye argumenter mod Merkel. Hun har jo trods alt igangsat en grøn 
energiomstilling, og under hende definerer Tyskland sig som et 
indvandringsland med en ’velkommenkultur’. 
</p><p>
Det er ikke det eneste sted, hvor den konservative kansler står til venstre 
for Danmarks socialdemokratiske statsminister. Selv om det er sket under 
pres fra SPD, har hun for eksempel også indført kvindekvoter i større tyske 
virksomheders bestyrelser og støtter en skat på finansielle transaktioner i 
EU. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/udland/ECE2510714/merkel-had-og-racisme-har-ingen-plads-i-dette-land/">Merkel: Had og racisme har 
ingen plads i dette land</a></p><p>
I Europa ser dele af venstrefløjen Angela Merkels hårde kurs over for 
Grækenland som skadelig og usolidarisk. 
</p><p>
I Tyskland kritiserer konservative hende omvendt for at gå for langt med 
euroredningen. Flere gange har hun trukket en streg i sandet for derefter at 
overskride den. 
</p><p>
Da Grækenland i 2010 gled ud i en afgrundsdyb krise, tøvede Angela Merkel 
længe, men syntes til sidst at beslutte, at euroen ikke kunne klare en græsk 
bankerot, at EU ikke kunne klare et eurosammenbrud, og at hun ikke ville 
være den tyske kansler, der havde vagten, da Europas historiske fredsprojekt 
revnede. 
</p><h3>
Bolværk mod populismen 
</h3><p><i>»Slår euroen fejl, slår Europa fejl« </i><br/><b>- Angela Merkels hovedargument for euroens redningspakker</b></p><p>
I dag står Grækenland så alligevel på randen af et kollaps, men mange tror, at 
EU nu vil kunne håndtere en græsk euroexit. 
</p><p>
I forhold til andre statsledere er Merkel meget forpligtet på Europa, men i 
Tyskland kritiseres hun for ikke at have et ægte europæisk hjerte. Hun gør 
kun lige det, der skal til for at holde sammen på klubben, siger nogle. 
</p><p>
Angela Merkel udstikker ikke visioner for Europas fremtid. Fra Europa og USA 
efterlyses mere tysk lederskab og ansvar i verden. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/udland/int_europa/ECE2596035/topmoede-kansler-merkel-og-praesident-hollande-saetter-graekerne-paa-plads/">Topmøde: Kansler Merkel og 
præsident Hollande sætter grækerne på plads</a></p><p>
SF’s tidligere udenrigsminister Holger K. Nielsen beskylder Merkels 
sparedekret for at have forlænget den økonomiske krise i Europa, men han 
beskriver hende på andre områder som et »bolværk mod populismen«. 
</p><p>
Det sidste er Uffe Ellemann-Jensen helt enig i. »Hendes meget faste holdning 
over for de tilløb til populisme og nationalisme, som du oplever i Europa i 
dag, er dybt imponerende«, siger han. 
</p><p>
Den 60-årige Merkel er på samme tid en usandsynlighed som kansler og et barn 
af Tysklands voldsomme historie. Hun er kvinden fra DDR, der har mere fidus 
til pragmatisme og rationalitet end ideologi og instinktivt er skeptisk over 
for både machismo og svulmende nationalisme. 
</p><h3>
Brede koalitioner 
</h3><p><i>»Jeg tænker på tætte vinduer. Intet andet land kan bygge så tætte og så 
skønne vinduer«</i><br/><b>- Angela Merkel i Bild Zeitung til november 2004 på spørgsmålet om, hvilke 
følelser Tyskland vækker i hende</b></p><p>
Set fra et angelsaksisk synspunkt er det demonstrative fravær af passion 
slående. Journalisten George Packer beskriver i et langt portræt i magasinet 
The New Yorker en debat i Forbundsdagen om Ukraine for sine læsere. Merkel 
når sit retoriske højdepunkt ved at sætte sin monotone stemme en tak ned og 
gøre en diskret bevægelse med hånden. 
</p><p>
»For ikketysktalende kunne hun lige så godt læse op fra reglerne for den 
nationale jernbane«, skriver han. 
</p><p>
I et USA, hvor det politiske liv med mellemrum bryder helt sammen under stort 
spektakel, er Angela Merkel og hendes stille konsensusmageri en gåde. 
</p><p>
Det er hun også for tyskerne – men af andre grunde. Hvad driver hende, spørger 
de tit. Ud over magten. Hendes embedsmandssprog og brede koalitioner bliver 
kaldt enden på politik. 
</p><h3>
Gåden Merkel 
</h3><p><i>»Alternativlos«</i><br/><b>- Tidligere en af Angela Merkels faste vendinger</b></p><p>
Hendes betegnelse af politiske beslutninger som ’alternativlos’ – uden 
alternativ – minder om SR-regerings begreb ’nødvendighedens politik’. 
</p><p>
Hvis man ser sin egen politik som absolut rationel, giver det slet ingen 
mening for andre at være uenig. Tyske sprogkritikere kårede i 2010 
’alternativlos’ til årets dårligste ord. 
</p><p>
Angela Merkel er også en gåde som person. 
</p><p>
Hun fremtræder ligefrem og jordbunden, og det virker autentisk, men hun er 
samtidig så privat, at det giver et gib i befolkningen, når selv uskyldige 
bidder fra privatlivet velovervejet lukkes ud. 
</p><h3>
Den kejtede Merkel 
</h3><p><i class=" bl-elem">Interviewer: »Hvad gør en mand attraktiv for Dem?«. </i></p><p><i>Angela Merkel: »Smukke øjne«.</i><br/><b>- Angela Merkel til kvindemagasinet Brigitte i maj 2013 </b></p><p>
Uffe Ellemann-Jensen husker Angela Merkels egne øjne fra den tidligere tyske 
udenrigsminister Hans-Dietrich Genschers 80-års fødselsdagsfest. Festen 
foregik i et stort telt i den tidligere hovedstad Bonn. 
</p><p>
Den nyslåede kansler fra det tidligere Østtyskland holdt tale, og da hun 
sagde, at det er folk som Genscher, hun kan takke for, at hun har fået det 
liv, hun har fået, »fik hun pludselig tårer i de der meget smukke blå øjne«, 
fortæller Uffe Ellemann-Jensen: 
</p><p>
»Det var stærkt«. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/udland/ECE2497982/merkel-i-nytaarstale-islamkritikere-har-had-i-hjertet/">Merkel i nytårstale: 
Islamkritikere har had i hjertet</a></p><p>
Da kansleren i 2014 faldt på ski og brækkede bækkenet, kunne hendes talsmand 
ikke få ordet ’krykker’ over sine læber. Nationen fik at vide, at kansleren 
skulle have ’gåhjælp’. 
</p><p>
Ideen om uarbejdsdygtighed udfordrede hendes velplejede image som den 
pålidelige, altid arbejdende regeringschef, der ikke behøver mange timers 
søvn. 
</p><p>
Tyskerne blev mindet om, at kemikeren og rationalisten Angela Merkel har et 
lidt kejtet forhold til sin krop. Det tog hende for eksempel lang tid at 
lære at gå ned ad trapper som barn. 
</p><h3>
Opgøret med Rusland 
</h3><p><i>»Hvad et normalt menneske helt af sig selv kan, måtte jeg først bearbejde 
mentalt og møjsommeligt øve. Jeg var en lille bevægelsesidiot«</i><br/>
- <b>Angela Merkel i bogen ’Merkel Macht Politik’, 2005 </b></p><p>
I opgøret med Rusland om Ukraine har Angela Merkel i tæt samspil med 
udenrigsminister Frank-Walter Steinmeier også udenrigspolitisk gjort sig til 
EU’s chef. 
</p><p>
Det er hende, USA’s præsident, Barack Obama, ringer til, og hende, der 
kommunikerer med Ruslands præsident, Vladimir Putin. Hendes linje med en 
stadig skarpere, men aldrig militært eskalerende fordømmelse af Rusland 
kombineret med sanktioner og et utrætteligt diplomati har holdt Europa 
samlet. 
</p><h3>
Stilhedens våben 
</h3><p><i>»Rusland krænker Ukraines territoriale integritet og nationale suverænitet. 
Ukraine bliver som naboland til Rusland opfattet som en del af den russiske 
interessesfære. Det sår tvivl om hele den europæiske fredsorden efter to 
gruopvækkende verdenskrige og afslutningen på den kolde krig«</i><br/><b>- Angela Merkel i Australien, november 2014 </b></p><p>
Merkel er kendt for at tøve og se udviklingen an, men hun kan være resolut, 
ja, brutal, når hun tager sin beslutning. Som da hun i 1999 trak tæppet væk 
under partifællen og ekskansleren Helmut Kohl. Efterfølgende er hendes mange 
mandlige konkurrenter i CDU forsvundet én efter én. 
</p><p>
»Hvis man kommer på tværs af hende, dør man. Der er ikke noget blødt ved 
hende. Der er en lang liste af alfahanner, som troede, at de kunne fjerne 
hende, og de laver alle sammen noget andet i dag«, siger den tidligere 
amerikanske ambassadør i Berlin John Kornblum til The New Yorker. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/navne/foedselsdage/ECE2345356/60-aar-i-dag-forbundskansleren-elsker-fodbold-og-wagner/">60 år i dag: Forbundskansleren 
elsker fodbold og Wagner</a></p><p>
Det kan også være, at de bare ikke mærkede, at tiden for dominerende 
machotyper var ovre. Tyskland ville have en ’Mutti’. 
</p><p>
På dagens møde skal Helle Thorning-Schmidt dog ikke forveksle Merkels lytten 
med blødhed. 
</p><p>
I en samtale lytter hun 80 procent af tiden, men hun træffer nogle gange sin 
beslutning efter 3 minutter og betragter yderligere snak som spild af tid, 
siger en af hendes rådgivere anonymt til The New Yorker. 
</p><p>
Ifølge Angela Merkel selv kan den lyttende tavshed både være en måde at blive 
klogere på – og et politisk våben. 
</p><p class=" bl-elem"><i>»Alle har deres måde at slå tilbage på ... Det kan også nogle gange være at 
tie«</i><br/><b>- Angela Merkel i tv-talkshow på ARD i marts 2009 </b></p>	
</div>

</div></body></html>
