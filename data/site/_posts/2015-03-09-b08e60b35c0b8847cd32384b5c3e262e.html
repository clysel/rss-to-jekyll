---
layout:     post
title: 	    "Yahya Hassan: »Hvis jeg har begået det, I mener, så skal jeg da bare ind og brumme?!«"
post_author:	    
post_date:	    Mon, 09 Mar 2015 17:15:05 +0100
post_site:	    politiken.dk 
post_link:	    http://politiken.dk/indland/ECE2580260/yahya-hassan-hvis-jeg-har-begaaet-det-i-mener-saa-skal-jeg-da-bare-ind-og-brumme/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Det var først, da han fik en dom og dermed fire måneders betinget fængsel, at 
den velklædte og yderst korrekte og velformulerede digter, Yahya Hassan, i 
Retten i Aarhus trådte ud af rollen som høflig og imødekommende tiltalt og 
brød ud i et vredt: 
</p><p>
»Jeg synes, det er en superhalvhjertet dom: Vil man dømme mig eller ikke dømme 
mig? Hvis jeg har begået det, I mener, så skal jeg da bare ind og brumme?!«. 
</p><p><b class="ext-link">LÆS ARTIKEL</b><a class="embeddedlink" href="http://politiken.dk/indland/ECE2579857/yahya-hassan-er-skyldig-i-vold/">Yahya Hassan er skyldig i vold</a></p><p>
Yahya Hassan og hans advokat, Claus Bonnez ankede på stedet dommen til 
landsretten med krav om frifindelse, fordi de ikke mente, at retten havde 
taget stilling til vidnernes noget usammenhængende forklaringer - ifølge 
forsvareren »fuldstændig utroværdig og formentlig løgnagtige forklaringer« - 
eller til forsvarerens pointering af, at digteren havde handlet i nødværge 
eller måske endda bare per refleks. 
</p><p>
Eller med Yahya Hassans egne ord om situationen, hvor han løftede armen mod en 
jævnaldrende på en grillbar i Aarhus sidste år: 
</p><p>
»Det var lillehjernen, der slog til«. 
</p><h3>
Truet med hånende tilråb 
</h3><p>
Yahya Hassan sad ellers roligt og afbalanceret den mange timer lange retssag 
igennem i sit velsiddende, blå jakkesæt og svarede på alt, hvad han blev 
spurgt om i formfuldendte vendinger og med undskyldninger over for retten, 
når han kom lidt for sent tilbage fra frokostpause. 
</p><p>
Det er over et år siden, at Yahya Hassan på en bytur med kæresten og hendes 
veninde i Aarhus både efter sin egen og sine livvagters udlægning blev truet 
med hånende tilråb: 
</p><p>
»Vil du have tæsk nu, eller skal jeg kneppe din søster først«, lød truslen, 
som Hassan ifølge sine livvagter ikke lod sig provokere af. Om det sagde 
han: 
</p><p>
»Det er jo stort set hver gang jeg bevæger mig ud i byen i København eller 
Aarhus eller hos min mor i 8210 eller mine venner i 8220, at jeg oplever den 
slags episoder. Skulle jeg anmelde hver gang, kunne jeg ikke lave andet«. 
</p><h3>
Foretog et pludseligt »ryk med kroppen«
</h3><p>
Men derefter spidsede situationen til uden for en grillbar i det indre Aarhus, 
hvor Yahya Hassan og den forurettede ifølge digterens udlægning endte tæt 
over for hinanden i en ophedet situation, og Hassan løftede sin arm for at 
beskytte sig, da den anden foretog et pludseligt »ryk med kroppen«. 
</p><p>
Yahya Hassan beklagede, at det blev ham, der nu stod ’på den forkerte side’ af 
anklageskranken, da han mener, at det er ham, der er den forfulgte. 
</p><h3>
»Jeg ved ikke, hvorfor han blev sur«
</h3><p>
Sagens forurettede, en anden ung mand af arabisk afstamning, der lignede en 
kontrast til den habitklædte digter i sin store, sorte dunfrakke og sine 
hullede jeans, forklarede imidlertid, at det var Yahya Hassan, der pludselig 
slog ud efter ham. Han anede ikke, at Yahya Hassan var på grillbaren, da han 
gik derind. Men han genkendte ham og gik hen til ham: 
</p><p>
»Jeg spurgte ham, om det er det værd at tjene en masse penge på at skrive 
sådan om sin religion og sin familie«, forklarede han og tilføjede, at det 
ikke var for at true. Han var bare nysgerrig. 
</p><p>
»Jeg stillede ham (Yahya Hassan, red.) bare de spørgsmål. Jeg ved ikke, 
hvorfor han blev sur. Hvorfor skulle jeg true ham, når der står livvagter og 
passer på ham lige bagved«. 
</p><h3>
Tidligere domme for berigelseskriminalitet 
</h3><p>
De to livvagter og en af den forurettedes egne kammerater fortalte dog 
samstemmende, at manden udmærket var klar over, at Yahya Hassan var på 
grillbaren. 
</p><p>
Til gengæld kunne livvagterne ikke bekræfte, at Hassan reagerede på noget 
pludseligt ryk. De så kun digteren »skubbe eller støde« den anden væk med 
underarmen, så han trådte tilbage og faldt over en parkeret cykel. 
</p><p class=" bl-elem">
Dommen blev betinget på grund af tidligere betingede domme for 
berigelseskriminalitet. 
</p>	
</div>
</div></body></html>
