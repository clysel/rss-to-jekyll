---
layout:     post
title: 	    "Analyse: Det vil Hillary ændre for at vinde i 2016"
post_author:	    
post_date:	    Sun, 12 Apr 2015 21:15:09 +0200
post_site:	    politiken.dk 
post_link:	    http://politiken.dk/udland/int_usa/ECE2625145/analyse-det-vil-hillary-aendre-for-at-vinde-i-2016/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Hipstere med farverige tatoveringer og moderigtigt skæg trisser forbi med 
kaffe i papkrus eller unger i klapvogn for at nyde forårssolen i parken. 
</p><p>
Her i Brooklyn Heighs har amerikanske forfattere som W.H. Auden og Tom Wolfe 
skrevet deres store værker på kolde loftsværelser, og nu kommer nye 
generationer af søgende sjæle og bohemer for at gøre dem kunsten efter i 
nyrenoverede lejligheder. 
</p><p>
Nu har det cool kvarter tiltrukket en ny indbygger: Hillary Clinton, der i dag 
erklærede, at hun vil stille op som USA’s præsident i 2016. 
</p><p>
Da Hillary stillede op i 2008 havde hun hovedkvarter i en forstad til 
Washington, og kampagnen led under at være mentalt spærret inde i 
hovedstadens politiske osteklokke. Denne gang skal det være anderledes. 
Denne gang vil Hillary være hip. 
</p><h3>
Clinton har lært af nederlaget 
</h3><p>
Lørdag mødtes hendes stab i de nye kontorer i den 19-etagers bygning 
Pierrrepont Plaze nummer 1, der passende ligger på hjørnet af Clinton 
Street, for at pudse de sidste detaljer af. Ifølge Politicos kilder delte 
kampagnechef Robby Mook et notat rundt, der skal sætte tonelejet i Hillarys 
kampagne: »Vi er ydmyge (...) Vi vil aldrig være bange for at tabe, men vi 
vil altid kæmpe til det sidste og slås for hver en stemme. Vi ved, at denne 
kampagne skal vindes i marken i de enkelte delstater«, lød det fra 35-årige 
Mook. 
</p><p><b class="ext-link">PORTRÆT </b><a class="embeddedlink" href="http://politiken.dk/udland/int_usa/ECE2624261/portraet-det-mest-beroemte-menneske-som-ingen-kender-vil-igen-vaere-praesident/">Det mest berømte menneske, som ingen 
kender«, vil igen være præsident</a></p><p>
Den nedtonede video-erklæring, den ydmyge tone og det hippe hovedkvarter er 
signaler om, at 67-årige Clinton vil føre en anden type kampagne end for 
otte år siden, hvor hun også var forhåndsfavorit, men blev overhalet indenom 
af Barack Obama. 
</p><p>
Hun har lært af sit nederlag. 
</p><p>
Clinton har brændt sig på 1990’ernes mange skandaler, og hun har siden holdt 
sig til en lille loyal skare af rådgivere. Men denne gang har hun udvidet 
sin snævre cirkel med unge talenter, og nogle af de skarpeste folk fra 
Obama-kampagnen, der sidste gang havde til opgave at torpedere hende. Få 
kender Clintons svage bedre end Obamas toprådgiver Dan Pfeiffer. Men denne 
gang spiller han for forsvaret på Team Clinton. 
</p><p>
Den unge Robby Mook, der kun spillede en mindre rolle i hendes seneste 
valgkamp, er forfremmet til kampagnechef, mens Det Demokratiske Partis grå 
eminence, John Podesta, er en af dem, der har været med længe. 
</p><p>
Clinton vil i denne omgang også i langt højere grad spille kvindekortet som en 
del af sin kampagne. I 2008 forsøgte hun først nærmest at fortie dette 
biologiske faktum. Da hun endelig understregede værdien af få USA’s første 
kvindelige præsident og 'bryde glasloftet' i politik for kvinder, begyndte 
hun at få Obama på glatis. 
</p><p>
»Køn bliver helt sikkert et større tema denne gang, blandt andet fordi man vil 
gøre meget for at fortælle om, hvem hun i virkeligheden er«, siger en anonym 
Clinton-rådgiver til magasinet Vox. 
</p><p>
Hendes seneste bog ‘Svære valg’ om tiden som Obamas udenrigsminister er på sin 
vis ét langt argument for, at politikken bliver bedre, når det ikke blot er 
mændene, der træffer beslutninger om krig og fred. 
</p><h3>
Omfavner arven fra Obama 
</h3><p>
Netop forholdet til Obama er også et centralt dilemma for Clinton. På den ene 
side er den afgående præsident er ikke ligefrem populær i den amerikanske 
befolkning. »Folk vil nok gerne have den der duft, der er i en ny bil«, 
sagde Obama selvironisk sidste efterår til ABC News om vælgernes almindelige 
ønske om forandring efter otte år med ham ved roret. 
</p><p>
»Det er en møllesten, hun kommer til at slæbe om halsen i de næste par år«, 
siger den republikanske spindoktor Stuar Stevens til New York Times. 
</p><p>
På den anden side kan Obama med sin appel til bl.a. minoriteter og unge blive 
helt afgørende for at mobilisere de nødvendige vælgere for Clintons mulighed 
for at blive hans efterfølger. Sidste års midtvejsvalg viste, at de 
demokrater, der forsøgte at lægge afstand til deres præsident, tabte 
alligevel. 
</p><p>
Både Al Gore i 2000 og John McCain i 2008 forsøgte at pakke deres partis 
siddende præsident – henholdsvis Bill Clinton og George W. Bush - væk, mens 
de var kandidater for at fremstå som polikere fri af fortiden. Begge tabte. 
</p><p>
Som Obamas udenrigsminister igennem fire år kan hun alligevel ikke løbe fra 
sit medansvar for både succes og fiasko på den globale scene. Ifølge kilder, 
der har talt med New York Times, har Hillary derfor besluttet at gøre en dyd 
ud af nødvendigheden og omfavne arven fra Obama. 
</p><p>
Han skal føre kampagne for Hillary Clinton især i områder med mange sorte 
vælgere, der stadig forguder Barack Obama. »Hun ville blive en fremragende 
præsident«, sagde Obama på weekendens panamerikanske topmøde i Panama. »Jeg 
tror, at hun vil komme med nogle meget stærke budskaber«. 
</p><h3>
Hvad står Hillary for? 
</h3><p>
Men hvilket budskab er det egentlig Hillary vil gå til valgkampen med? »Hvad 
står Hillary for?«, spørger The Economist på sin forside i denne uge, og det 
britiske magasin er ikke de eneste, der er forvirrede. Vil hun andet med 
magten end blot at være præsident? 
</p><p>
Spørgsmålet afslører en dybere udfordring med Clintons autencitet i 
amerikanernes øjne. Satireprogrammet ’Saturday Night Live’ fremstiller i 
sine parodier den tidligere udenrigsminister som en drakonisk politiker, der 
med falsk latter, stive smil og stikkende øjne, bliver mere og mere kunstig 
i sine forsøg på at overbevise befolkningen om, at hun skam er ægte og 
vedkommende. 
</p><p>
Forsøget på at blive ’ægte’ i vælgernes øjne, kan meget vel blive 
udslagsgivende for om befolkningen i sidste ende kan se Hillary som deres 
præsident. 
</p><p>
I sin kampagne vil Clinton forsøge at besvare spørgsmålet ved at fokusere på 
de økonomiske problemer for middelklassen og den stigende ulighed i USA. 
</p><p>
I et nyt efterskrift til den amerikanske paperbackudgave af ’Svære valg’ 
forsøger Hillary at flette denne politiske vision sammen med sin personlige 
historie gennem sit barnebarn, Charlotte. 
</p><p>
»Desværre har for få amerikanske børn og i hele verden de samme muligheder som 
Charlotte, når de vokser op. Det burde ikke være sådan, at man skal være 
barnebarn af en præsident eller en udenrigsminister for at få adgang til 
gode sundhedsydelser, uddannelser, rigdom og al den støtte og de fordele, 
der en dag vil føre til et godt job og et succesrigt liv. Det ønsker vi for 
alle vores børn«, skriver Clinton. 
</p><p>
Udfordringen ligger bogstaveligt talt for døren af hendes nye 
kampagnehovedkvarter i Brooklyn. 
</p><p>
På fortovet uden for Pierrepont Plaza 1 ligger en hjemløs, sort mand. Hvis 
ikke han havde taget sin ene støvle af for at bruge den som hovedpude og 
trukket den beskidte hættetrøje ned over ansigtet for at skærme sig mod 
forårssolen, ville det se ud som om, han var faldet om. 
</p><p class=" bl-elem">
Det næste års valgkamp vil vise, om Clinton har svarene til at hjælpe ham på 
fode igen. 
</p>	
</div>

</div></body></html>
