---
layout:     post
title: 	    "Forskere: Digitalisering af kulturarven flyder"
post_author:	    
post_date:	    Mon, 20 Apr 2015 12:23:02 +0200
post_site:	    politiken.dk 
post_link:	    http://politiken.dk/kultur/boger/ECE2634877/forskere-digitalisering-af-kulturarven-flyder/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Det vakte begejstring, da Statsbiblioteket i Aarhus tidligere på måneden kunne 
indvi en ny onlinedatabase med adgang til danske aviser fra de seneste 350 
år. Biblioteket har i de seneste 5 år fået skannet 32 millioner historiske 
avissider og lagt dem frit tilgængeligt på en database, der stadig udvides. 
</p><p>
»Det giver helt nye muligheder for forskning og almen opdagelseslyst,« sagde 
kulturminister Marianne Jelved (R). 
</p><p>
Og det er de fleste såmænd enige i. Derfor spørger flere i litteratur- og 
biblioteksverdenen, hvorfor den øvrige digitalisering af dansk 
nationallitteratur står så godt som bomstille. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/boger/ECE2494950/forsker-google-overtager-vores-litteraere-arv/">Forsker: Google overtager 
vores litterære arv </a></p><p>
»Der er ingen penge til retrodigitalisering af nationallitteraturen«, siger 
Det Kongelige Biblioteks direktør, Erland Kolding. Han efterlyser politisk 
initiativ og økonomiske midler til digitalisering. 
</p><p>
»Der her er både en folkeoplysnings- og forskningsopgave, der bliver 
underprioriteret«, siger litteraturprofessor ved RUC Lasse Horne Kjældgaard, 
mens postdoc Jens Bjerring-Hansen fra Det Danske Sprog- og Litteraturselskab 
efterlyser en politisk stillingtagen til, hvad den gode 
digitaliseringsstrategi er. 
</p><h3>
Et job for Google? 
</h3><p>
Digitaliseringen af dansk kulturarv, herunder nationallitteraturen, har været 
genstand for politisk interesse i mere end 10 år. Skiftende regeringer har 
peget på mulighederne ved at gøre hundreder af års nationale samlinger af 
bøger, tidsskrifter, aviser, fotografier og film digitale for at lette 
adgang for både borgere og forskningsinstitutioner. 
</p><p>
Mens en række institutioner på eget initiativ -– og overvejende af egne lommer 
– har digitaliseret specialsamlinger i større eller mindre omfang, mangler 
der ifølge Erland Kolding en samlet strategi og politiskøkonomisk 
prioritering for de store nationale samlinger. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/ECE865001/bibliotek-vil-have-kulturarven-paa-google/">Bibliotek vil have kulturarven 
på Google</a></p><p>
Flere har peget på, at man burde gøre som i Norge, hvor staten har finansieret 
en gennemgribende digitalisering af sin nationalsamling. Dette har Det 
Kongelige Bibliotek dog tidligere anset for urealistisk i Danmark. Den 
danske nationallitteratur er nemlig langt mere omfangsrig end den norske – 
mere end seks gange så stor – og desuden er de norske rettighedsaftaler så 
kostbare for staten, at en tilsvarende aftale er økonomisk urealistisk 
herhjemme. Det mest realistiske håb, mente Erland Kolding dengang, var at 
krydse fingre for, at internetgiganten Google ville samarbejde og gøre 
arbejdet for os som en del af deres omfangsrige onlinesamling af verdens 
litteratur. Men det håb er efter alt at dømme også tabt. Google har nemlig 
brændt sig på sagsanlæg om ophavsrettigheder og tør derfor ifølge Erland 
Koldings oplysninger ikke røre ved værker fra efter 1880. 
</p><p>
»Vi har digitaliseret næsten alt indtil 1700 og en del indtil 1900, men det 
20. århundrede har vi ikke ressourcer til på grund af mængderne og 
ophavsrettighedsafgifter«, siger direktøren. 
</p><p>
»Det største nyere initiativ, vi har set, har alene været et udtryk for, at vi 
skulle skaffe plads, fordi vi samtidig skal kassere«, siger han med 
henvisning til avisprojektet på Statsbiblioteket i Aarhus, hvor biblioteket 
fik en såkaldt UMTS-bevilling på 16,5 millioner kroner fra finansloven til 
at digitalisere for dermed at kunne smide en stor mængde fysiske 
aviseksemplarer, der i årevis har ligget i Vestindisk Pakhus i København, 
ud. 
</p><div class="art-quote article-box">
<p class="quote"/>
<blockquote>
<p class="quote-txt">
Hvis forskningen skal kunne gå nye veje, så er digitaliseringen lige så vigtig 
som laboratoriefaciliteter er for fysikere og biologer
</p>
<p class="sender">
Erland Kolding, Det Kongelige Bibliotek 
</p>
</blockquote>
</div><p>
Flere peger dog på, at det ikke udelukkende er skidt, hvis man på dette område 
ikke kan regne med Google.</p><p>
»Tanken om, at det er Google, der skal løfte den her opgave, kan ikke undgå at 
fremkalde en bismag: Kan det virkelig være rigtigt, at man skal overlade det 
til et kommercielt børsnoteret selskab at stå for varetagelsen af den danske 
kulturarv?«, siger lektor i litteraturhistorie ved Aarhus Universitet Mads 
Rosendahl Thomsen, der kalder digitaliseringen for »en national opgave«. Ved 
at vente med at digitalisere går vi glip af flere muligheder, siger 
litteraturprofessor Lasse Horne Kjældgaard. Ikke blot i forhold til at 
bevare skrøbelige værker og øge tilgængelighed, men også for at kunne skabe 
nye veje for eksempelvis litteraturforskningen. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/debat/kroniken/ECE699392/kulturarv-ved-skillevej--glemsel-eller-digitalisering/">Kulturarv ved skillevej – 
glemsel eller digitalisering </a></p><p>
Hvis man blandt andet fik digitaliseret de danske tidsskrifter, der inden 
avisernes tid var den primære bærer af offentlig debat, kunne man med stor 
sandsynlighed få nye perspektiver på ikke bare dansk litteraturs, men også 
den kulturelle og politiske historie. 
</p><p>
»Med digitalisering gør man det jo ikke bare systematisk og søgbart. Man kan 
også udvikle metoder til at behandle og analysere store tekstmængder«, siger 
han. 
</p><h3>
Jura og ophavsret 
</h3><p>
Samme muligheder øjner Jens Bjerring-Hansen og Mads Rosendahl Thomsen. De 
henviser til, at man på Stanford Universitet har fået mulighed for at 
arbejde nærmest naturvidenskabeligt med litteraturen, fordi digitaliseringen 
gør det muligt at undersøge store datamængder, for eksempel 200 bøger, 
kvantitativt med algoritmer, hvor man blandt andet kan analysere, med 
hvilken frekvens ord bliver brugt – og hvordan de bliver brugt. 
</p><p>
»Vi hænger måske lidt fast i et gammelt synspunkt om, at humanister skriver 
bøger, og at humanistisk forskning er uafhængig af forskningsudstyr«, siger 
Bjerring-Hansen og bakkes op af Erland Kolding: »Hvis forskningen skal kunne 
gå nye veje, så er digitaliseringen lige så vigtig, som 
laboratoriefaciliteter er for fysikere og biologer«, siger han. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/medier/ECE1912925/google-vil-til-danmark-med-e-boeger-og-musik/">Google vil til Danmark med 
e-bøger og musik </a></p><p>
Erland Kolding peger på, at der ud over de økonomiske spørgsmål også er en 
række juridiske og ophavsretsmæssige barrierer, som politikerne bør kigge 
på. 
</p><p>
Det var i weekenden ikke muligt at få et interview med kulturminister Marianne 
Jelved (R). Enhedslistens kulturordfører, Jørgen Arbo-Bæhr, mener, at den 
nuværende strategi for digitalisering af nationallitteraturen »flyder«. Han 
har netop adspurgt kulturministeren til sagen. 
</p><p class=" bl-elem">
Ifølge Venstres kulturordfører, Michael Aastrup Jensen, er der grund til, at 
politikerne går klarere til opgaven og finder penge til digitalisering – 
gerne med hjælp fra private fonde og ved at forhandle aftaler med globale 
samarbejdspartnere som for eksempel Google. 
</p>	
</div>

</div></body></html>
