---
layout:     post
title: 	    "Stille kælderkok med to michelinstjerner på skuldrene"
post_author:	    
post_date:	    Fri, 24 Apr 2015 08:36:19 +0200
post_site:	    politiken.dk 
post_link:	    http://politiken.dk/mad/ECE2630804/stille-kaelderkok-med-to-michelinstjerner-paa-skuldrene/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-quote article-box">
<p class="quote"/>
<blockquote>
<p class="quote-txt">
»Det er jo ikke for at blive kendt, at jeg er blevet kok«.
</p>
<p class="sender">
Søren Selin, Køkkenchef hos AOC 
</p>
</blockquote>
</div><p>
Ved træskranken i det åbne køkken, står Søren Selin, køkkenchef på restaurant 
AOC, med sit digitale æggeur i hånden. </p><p>
Som en dirigent foran sit orkester skuer han ud over sit hold af kokke, der er 
i gang med at færdiggøre aftenens første snackservering. Men de dirigerende 
fagter udebliver. 
</p><p>
Søren Selin iagttager blot, om tilberedningen foregår som aftalt, og at 
retterne kører efter den tid, som er trykket ind på uret. 
</p><p>
»Efter vi har fået stjerne nummer to, er gæsternes forventninger endnu højere. 
Det betyder, at vi skal være skarpere for at imponere. Maden skal køre uden 
slinger i valsen og serveres til tiden. Men det behøver jeg ikke at råbe og 
skrige ind i hovedet på mit team. Det er de udmærket klar over«, siger Søren 
Selin. 
</p><p>
Myten om køkkenchefen, der uddelegerer ordrer og skideballer med hårtørrende 
kraft, forstummer i den dybe koncentration og de korte, kontante kommandoer. 
</p><p>
»Mine folk får at vide, når det ikke er godt nok. Det skal de ikke være i 
tvivl om. Men det er vigtigt for mig, at der er en god tone og et godt 
miljø, når vi skal præstere sammen«. 
</p><h3>
Smager på hele menuen hver dag 
</h3><p>
Skulle det ske, at en kok har en dårlig dag, bliver det oftest opdaget inden 
gæsterne kommer. 
</p><p>
Som det ses i videoen nedenfor tager Søren Selin og de tre souschefer på en 
ekspedition rundt i køkkenet klokken 17:45 - et kvarter inden, de første 
gæster ankommer. Hver kok har forberedt et eksemplar af den servering, som 
de er ansvarlige for. 
</p><p>
Her smager Søren Selin på samtlige retter, der er på aftenens menu, for at 
sikre, at retten er fremstillet på den måde, som behager chefens smagsløg. 
</p><h3 class="tvheader">To-stjernet michelinkok smager på alle sine retter hver dag</h3>
<div class="tvplayer">
<p class="tvplayer-container" data-tvarticle-id="2630778">

</p>
<p class="art-imgdesc clip-source">
Kilde: politiken.tv / Foto: Stephen Haar, klip: Mikkel Stoumann Fosgrau
</p>
</div><p/><p>
»Det kan selvfølgelig godt være lidt trættende i længden at smage på sin egen 
mad. Men jeg bliver knivskarp på, hvordan retterne skal være. Det er med til 
at minimere fejlene i sidste ende«, siger Søren Selin. 
</p><p><b>Bevæger sig helst under radaren</b></p><p>
Restaurant AOC er det nyeste skud på stammen af to-stjernede 
michelinrestauranter i Danmark. 
</p><div class="art-fakta article-box">
<h4 class="">
Fem danske restauranter har haft to stjerner</h4>
<div class="fakta-body" data-buildingblock="embedded_factboxlink">
<p>
Kommandanten i Ny Adelgade fik i 1997 to stjerner under Francis Cardenau, men 
restauranten lukkede i 2007. 
</p><p>
Ensemble i Tordenskjoldsgade fik i 2005 to stjerner under kokkene Mikkel 
Maarbjerg og Niels Vestergaard, men lukkede hurtigt efter. 
</p><p>
Noma fik i 2008 to michelinstjerner og sidenhen fik Geranium i 2013 også to 
stjerner. 
</p><p class=" bl-elem">
Nu er AOC en del af den lille eksklusive klub.
</p>
</div>
</div><p>
På dette niveau hedder konkurrenterne Noma og Geranium. Henholdsvis nummer ét 
og 42 på listen over de 50 bedste restauranter i verden. </p><p>
Men hvor de fleste madinteresserede vil nikke genkendende, hvis du <i>namedropper</i> 
Rene Redzepi og Rasmus Kofoed, vil de sandsynligvis ligne et stort 
spørgsmålstegn, hvis du spørger, om de kender Søren Selin. 
</p><p>
»Jeg har aldrig stillet op i kokkekonkurrencer som Bocuse d’ Or, hvor du 
bliver eksponeret og bliver et kendt ansigt. Eller lavet et tv-program. Jeg 
har det egentlig bedst med at bevæge mig lidt uden for mediernes søgelys og 
at kunne gå rundt i København uden at blive genkendt. Det er jo ikke for at 
blive en kendt person, at jeg er blevet kok«. 
</p><p><i class=" bl-elem">Men når du er køkkenchef på en to-stjernet michelinrestaurant er det vel en 
del af arbejdsopgaven?</i></p><p>
»Det er klart. At være kok i den liga, hvor AOC er i dag, betyder at jeg er 
mere eksponeret og måske mere interessant for medierne. Det er også et af de 
områder, hvor jeg kan udvikle mig og blive bedre.« 
</p><p>
»Jeg har været køkkenchef i nogle år efterhånden, og jeg kan stadig huske de 
første interviews jeg gav, hvor jeg synes, det var enormt svært bare at 
svare på, hvilken type mad jeg laver. Det blev tit nogle rigtig dårlige 
interviews. Jeg synes dog, det går bedre i dag«, siger Søren Selin 
efterfulgt af et skævt smil. 
</p><h3>
Turde godt håbe på stjerne nummer to 
</h3><p>
Det er tirsdag. Uret har rundet 18:30, og de første gæster sidder om de mørke 
træborde i den hvidkalkede kælder under Moltkes Palæ. De tunge, hvide duge 
falder elegant ned over bordkanten, sølvbestikket er nypudset og 
lyssætningen er dæmpet til den hyggelige side. Detaljer som angiveligt vil 
få humøret til at stige hos størstedelen af michelinguidens sagnomspundne 
smagsdommere. 
</p><p>
Men det er retter som en nænsomt tilberedt kammusling med små agurkekugler og 
en kraftig agurkefond, tjeneren bærer ned til gæsterne, der skal være i 
absolut særklasse, hvis en restaurant skal have lov til pryde sig med to 
michelinstjerner. Og Søren Selin ved godt, at han laver god mad. Men inden 
stjernerne blev uddelt d. 26. februar i år, turde han kun drømme om to 
stjerner. 
</p><p>
»Jeg havde en forventning om at med lanceringen af den nye nordiske guide, 
ville Danmark få en eller to tre-stjernede michelinrestauranter. I det 
scenarie kunne jeg godt drømme om selv at komme op på to stjerner. Men at 
blive den ene af tre restauranter med to stjerner i Danmark. Det var en stor 
overraskelse«, siger Søren Selin. 
</p><p>
Derfor flød champagnen og glædens tårer i AOC’s baggård blandt, kokke, tjenere 
og chefer i timerne efter nyheden om, at de to stjerner var i hus. 
</p><p><span class="img-contimg-fl-left"><img class="image inlineLightBox" src="http://multimedia.pol.dk/archive/00930/Danmark_f_r_tredje__930003y.jpg" alt="" border="0"/><span class="caption"><span class="f-img-caption">Glæde. 
</span>»To år, to stjerner», sagde Søren Selin med hentydning til de kun to år, han har været i spidsen for AOC. Billedet er taget umiddelbart efter stjerne nummer to var kommet i hus. Til venstre er det indehaver Christian Aarø, der var ovenud tilfreds med den nye stjernestatus. Foto: Jens Dresling</span></span></p><p>
Og den nyvundne stjernestatus får stadig Søren Selin til at knibe sig selv i 
armen. 
</p><p>
»Det er da ret vildt at tænke over, at man har to michelinstjerner, og det 
samme har Rasmus Kofoed og Rene Redzepi. De er begge to levende legender. 
Det er vildt at være i samme liga som dem«. 
</p><p><i class=" bl-elem">Får det dig aldrig til at ryste lidt på hånden?</i></p><p>
»Det gør det faktisk ikke. Det er også blevet hverdag igen. De to stjerner gør 
egentlig bare, at jeg får lyst til at presse mig selv endnu hårdere end før, 
så jeg kan beholde stjernerne«. 
</p><h3>
Fra den klassiske franske skole til det nye nordiske køkken 
</h3><p>
Det er nu to år siden, at Søren Selin tog elevatoren ned fra køkkenet på 20. 
etage af SAS-hotellet, og skiftede det ud med kælderen i Dronningens 
Tværgade. Karrieremæssigt er det dog kun gået opad siden. 
</p><p>
Først forsvarede han AOC’s ene stjerne, som Ronny Emborg havde sikret i 2010. 
Og i år tog han AOC med op i det fineste selskab, hvor han kan se Rene 
Redzepi og Rasmus Kofoed direkte i øjnene. 
</p><p>
Men allerede tidligt i karrieren stod Søren Selin i et køkken med 
michelinstjerner. 
</p><p>
Efter at have fået eksamenspapirerne fra kokkeskolen, rejste han til Frankrig, 
hvor han fik job på to af de mest anerkendte michelinrestauranter i Frankrig 
- Le Relais Louis XIII samt Le Jules Verne, som holder hof 125 meter oppe i 
Eiffeltårnet i Paris. 
</p><p>
Her startede han som commis chef - det første trin man betræder som uddannet 
kok i Frankrig. 
</p><p>
»Jeg var ikke særlig lang tid det første sted, som var meget old school 
fransk. Restauranten mindede lidt om de steder, jeg havde været i lære. 
Derfor søgte jeg videre til Le Jules Verne, hvor jeg blev tildelt en rolle i 
fiskeafdelingen. Der var jeg i ni måneder. Det var hårdt, men fedt«. 
</p><p>
Engagement er, ifølge Søren Selin, den vigtigste egenskab, en kok kan 
bestride. Og i årene i Paris var det den egenskab, der gav ham mulighed for 
at holde modet oppe og suge læring til sig. 
</p><p>
»Jeg kæmpede og kæmpede«, siger Søren Selin om sin tid i Frankrig. 
</p><p><span class="img-contimg-fl-left"><img class="image inlineLightBox" src="http://multimedia.pol.dk/archive/00930/Ugens_mad_re_930001y.jpg" alt="" border="0"/><span class="caption"><span class="f-img-caption">Udsigt. 
</span>I en årrække var Søren Selin vant til at kokkere i højderne. Her er det som køkkenchef på Alberto K på 20. etage i SAS-hotellet. Foto: Jan Unger</span></span></p><p>
Da Selin vendte snuden mod Danmark, blev han ansat som kok på Alberto K. 
Senere souschef. Og så køkkenchef på restauranten på tyvende etage i 
SAS-hotellet over for Hovedbanegården. Her var det gastronomiske niveauet 
højt, ambitionerne store, og de skulle indfries ved at lave fusioner mellem 
det danske og italienske køkken. 
</p><p>
Men da han blev tilbudt tjansen som køkkenchef, satte han foden i jorden. 
Nu skulle maden være, som Søren Selin kan lide at lave den. 
</p><p>
»Noma var lige åbnet, da jeg kom hjem fra Frankrig, så det var omkring det 
nordiske køkkens spæde start. Da jeg blev køkkenchef på Alberto K, ville jeg 
gøre tingene på min egen måde. Jeg syntes, at det gav god mening at lave mad 
af danske råvarer på et hotel, som er et klenodie i Danmark. Det var 
hoteldirektøren heldigvis enig i. I den tid fik jeg for alvor lov til at 
lægge linjen for restauranten og udvikle retterne. Det var min store drøm, 
der gik i opfyldelse«, siger han. 
</p><p><b>Sætter en ære i at forvandle en pastinak til michelinmad</b></p><p>
Udviklingen af nye retter og nye smagssammensætninger er stadig det, der får 
Søren Selin til at bruge 80 timer om ugen på at lave mad i et kælderkøkken. 
</p><p>
Den største gastronomiske udfordring ligger for ham i at forvandle ordinære 
danske råvarer som pastinak og jordskokker på en måde, så det får gæsterne 
og skaren af madanmeldere til at klappe af begejstring. 
</p><h3 class="tvheader">Michelin-kok: »Det mest interessante ved at være kok er at genopdage en råvare«</h3>
<div class="tvplayer">
<p class="tvplayer-container" data-tvarticle-id="2630777">

</p>
<p class="art-imgdesc clip-source">
Kilde: politiken.tv / Foto: Stephen Haar, klip: Mikkel Stoumann Fosgrau
</p>
</div><p/><p>
Selvom han sværger til det nordiske køkken, har han ikke aflagt ed over for 
det nordiske manifest. Derfor bruger han også bianchetto-trøfler fra Italien 
eller baerii caviar fra stør, opdrættet ved Bordeaux i Frankrig. 
</p><p>
»Folk, der kommer på AOC, forventer at få nogle luksusråvarer serveret. Derfor 
hersker der ikke et nordisk dogme i restauranten, som udelukker udenlandske 
råvarer fra køkkenet. Men råvarerne skal gøre retterne bedre, før jeg bruger 
dem. Det er adgangskravet«, siger Søren Selin. 
</p><p>
For at sikre at de bedste råvarer ender i hænderne på Søren Selin, sørger han 
for at have et godt forhold til sine leverandører. En af dem er Henrik, der 
dagligt kommer med frisk grønt fra torvet eller hans egen gård. 
</p><p>
Denne tirsdag har han fire kasser morkler med. Råvaren er kendt som forårets 
svamp, og morkler har i årtier været fast inventar på menuen hos mange 
michelinrestauranter. 
</p><p>
»Men de er for store dem her«, siger Søren Selin og rækker en af dem i vejret. 
</p><p>
»De ryger nok retur». 
</p><p>
Og rigtigt nok tager Henrik morklerne med retur. Uden brok. 
</p><p>
»Det kan være Ronny Emborg kan bruge dem«, siger Henrik på vej ud af døren. 
</p><p>
Et godt forhold til leverandørerne er essentielt. Specielt når ens restaurant 
ligger midt inde i København, og der er 30 minutters kørsel til en mark. 
</p><p>
»Mine leverandører er bindeleddet til naturen. De sikrer, at jeg hele tiden 
kan være opdateret med, hvad der foregår ude hos dem, der producerer 
råvarerne. Sæsonen for en grøntsag kan sagtens rykke sig en måned frem eller 
tilbage fra år til år. Derfor er det vigtigt at holde sig ajour med, hvad 
det er, som er i sæson netop nu. Og der er leverandøren den bedste 
sparringspartner,« siger Søren Selin. 
</p><h3>
Ingen ambitioner om udlandseventyr - lige nu 
</h3><p>
Det hænder dog, at der er tid til at komme uden for de københavnske bymure. 
Det kan være en tur ud i landet for at møde producenterne af de råvarer. 
Eller en rejse til udlandet for at deltage i en madfestival eller for at 
blive inspireret. Og når det sker, går det ikke ubemærket hen. 
</p><p>
»Jeg var i New York for nogle år siden, hvor jeg spiste på den trestjernede 
michelinrestaurant Eleven Madisson Park. Da jeg gik ud i køkkenet og sagde 
hej efter middagen, var de helt opdaterede på, hvem jeg var, og hvad der 
rykkede sig herovre i lille Danmark«. 
</p><p>
»Verdens øjne hviler på vores lille område, og det har de faktisk gjort i 
nogle år nu. Jeg kan huske, da jeg var i lære og gik på kokkeskolen, der var 
El Bulli nr. 1 på listen over de 50 bedste restauranter. Dengang var det en 
fuldstændig abstrakt tanke, at en dansk restaurant skulle kunne toppe den 
liste. I dag ligger Noma nr. 1 på den liste, og har gjort det tre ud af fire 
år. Det sgu ret vildt«. 
</p><p>
Søren Selin er en del af det køkken, som hele verden taler om. 
</p><p>
Noma havde fuldt hus hver aften, da de i to måneder rykkede køkkenet fra 
Christianshavn til Tokyo. Ronny Emborg, som Søren Selin afløste på AOC, 
begynder i slutningen af april som køkkenchef på den to-stjernede 
michelinrestaurant Atera i New York. Og i samme by åbner Claus Meyer i 2016 
en 1200 kvadratmeter stor restaurant i Vanderbilt Hall på den berømte Grand 
Central Station. 
</p><p>
Selvom tilbud fra udlandet allerede er landet på Søren Selins køkkenbord, er 
det ikke et udlandseventyr, der rykker i ham lige nu. 
</p><p class=" bl-elem">
»Jeg kan godt lide at være i København og bo i Danmark. Men hvem ved, det kan 
være, der kommer til at ligge en AOC i New York på et tidspunkt. Eller Hong 
Kong. Et sted hvor der er varmt. Det kunne jeg godt tænke mig«. 
</p>	
</div>

</div></body></html>
