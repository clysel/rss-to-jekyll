---
layout:     post
title: 	    "Københavnske havnebusser udleder 85 gange flere partikler end bybusser"
post_author:	    Mathias Skov Johansen
post_date:	    Thu, 19 Feb 2015 04:55:10 +0000
post_site:	    ing.dk 
post_link:	    http://ing.dk/artikel/koebenhavnske-havnebusser-udleder-85-gange-flere-partikler-end-bybusser-174216
---
<html><body><div><section class="body"><p>De københavnske havnebusser har en markant højere partikelforurening målt pr. personkilometer end de almindelige bybusser på land. I 2013 sejlede havnerute 993 således med en 85 gange højere partikeludledning målt pr. personkilometer, mens rute 992 tilsvarende udledte 19 gange så meget NOx. Tilbage i 2003 var tallet for partikeludledningen for en af ruterne så højt som 121 gange højere. Det viser tal fra Movias eget <a href="http://www.moviatrafik.dk/presse/publikationer/documents/4b54a617-3cb5-4714-b9ec-c701e5d1be10.pdf">miljøregnskab</a>.</p>
			<p>Tallet for udledning per passagerkilometer giver det mest retvisende billede af udlednings- og energieffektivitet i forhold til passagertransport, hvad end transporten foregår på land eller på vand.</p>
			<p>Hos Movias ledelse er tallene overraskende. De undersøger nu validiteten i deres egne målinger.</p>
			<p>»Vi er lige nu i dialog hos motorproducenterne på havnebusserne. Der er nok nogle ting, der kunne være mere præcise i forhold til bådenes udledning. Vi er nu ude og efterspørger nye motorcertifikater, da vi tror, der er fejl på dem, vi har på nuværende tidspunkt«, udtaler centerchef Søren Englund. Han tror dog ikke, at de nye oplysninger fra motorproducenterne vil vise, at partikelforureningen er væsentligt lavere, end Movia hidtil har regnet med.</p>
			<p><aside class="plugin right box"><br/><strong>Fakta om havnebusser</strong></aside></p>
			<p>Til daglig bruger Arriva, der har kontrakten på sejladsen, tre havnebusser, der er henholdsvis, 15, 6 og 1 år gamle. Desuden er der yderligere en 15 år gammel båd, der bliver holdt i reserve.</p>
			<p>Båden, der blev taget i brug sidste år, udleder omtrent 60 procent mindre NOx, end de 15 år gamle både.<br/></p>
			<p>Siden år 2000 har de flydende, gule busser sejlet pendlere og turister rundt i Københavns inderhavn som supplement til den øvrige kollektive transport. Ruten er siden udvidet, og to nye både kommet til. Nye filtre fra 2009 har reduceret partikeludledningen væsentligt, hvilket sammen med det voksende passagertal de senere år gerne skulle have vist sig positivt på energieffektiviteten. Trods de løbende tekniske og kapacitetsmæssige forbedringer udleder havnebusserne stadig betydelige mængder fine partikler (under 2,5 mikrometer, red.) lokalt.</p>
			
			<p>Skibsfart bidrager i al almindelighed med syv procent af partikelforureningen i København og er samlet set en betydelig kilde til luftforurening i Danmark. I det billede er havnebussernes NOx- og partikelforurening et forholdsvist lokalt problem, som primært forstyrrer havnebussernes passagerer og de mange københavnere, der bruger havnens rekreative tilbud. Partikel- og NOx-forurening betyder, at der hvert år er 500 københavnere, der dør for tidligt, og forureningen er desuden skyld i sygdomme som astma, lungekræft og hjerte-kar-sygdomme.</p>
			<p>Politisk har der længe manglet fokus på den kystnære vandtrafik i forhold til vejtransport, lyder det fra Økologisk Råd.</p>
			<p>»De vejgående køretøjer skal opfylde EU's euronormer. Men fra politisk side har man sat meget svagere krav til skibsmotorer, entreprenørmaskiner, plæneklippere og lignende. Derfor forurener havnebusser meget mere end almindelige busser. Hvis en gammel bus forurenede ligeså meget som en havnebus, ville der være et krav om et lukket partikelfilter«, siger Kåre Press-Kristensen, som er seniorforsker i Økologisk Råd.</p>
			<p>Danmark har generelt ikke været skrap til at overholde EU’s grænseværdier for partikelforurening. For busserne, dem på vejene, blev der i 2013 på landsplan gennemført 198 ekstraordinære miljøsyn, og hele 20,7 procent af de undersøgte busser dumpede.</p>
			<h2>Ren luft til københavnerne</h2>
			<p>Miljøministeriets ”Ren Luft”-pakke afsatte sidste år 74 millioner kroner i København til nye rensesystemer i bybusserne, der skulle sænke NOx- og partikeludledningen. Rensesystemet består af partikelfilter og en SCR-katalysator, der fremover renser bussernes udstødning for partikler og kvælstoffer, og som medvirker til en samlet partikelreduktion på hele 80 procent. Med denne løsning kan Danmark overholde EU’s krav til luftkvalitet i 2015.</p>
			<p>Initiativet omfatter imidlertid kun landbusserne.</p>
			<p>»Politikerne i København burde overveje krav om partikelfiltre på den kollektive skibstrafik. Der findes flere færger, der arbejder på batteridrift, biobrændsel eller gas. Havnebusser er en stor punktkilde i forhold til almindelige busser, hvorfor det omkostningsmæssigt ville være effektivt at reducere forureningen yderligere fra havnebusserne«, siger Kåre Press-Kristensen, der ser flere perspektiver i renere havnebusser.</p>
			<p>»Det vil batte minimalt i det store CO2-regnskab, men til gengæld kunne det blive et prestigeprojekt, som ville få folk i udlandet til at spærre øjnene op: ’Her i København er vi så miljøvenlige, at selv vores havnebusser er grønne'«, tilføjer han.</p>
			
			<p>Hos Movia undersøger man for tiden alternative energikilder til de almindelige bybusser, men har endnu ingen planer om at nytænke havnebussers energikilde. Søren Englund fra Movia afviser dog ikke, at det på et tidspunkt bliver aktuelt.</p>
			<p>»Man skal aldrig sige aldrig. København har generelt et højt fokus på partikelforurening. Hvis havnebusserne er noget blivende, og teknologien er ved at være der, plejer København at være med«, lyder det fra Søren Englund.</p>
			<p>Det har ikke været muligt at indhente de seneste målinger fra havnebussernes partikeludledning, siden Movia valgte at revurdere tallene.</p>
		</section></div></body></html>
