---
layout:     post
title: 	    "Oplev verdens koldeste, mest uberørte kontinent i kajak"
post_author:	    
post_date:	    Sat, 21 Feb 2015 08:00:39 +0100
post_site:	    politiken.dk 
post_link:	    http://politiken.dk/rejser/temarejser/ECE2555463/oplev-verdens-koldeste-mest-uberoerte-kontinent-i-kajak/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">

<div class="art-fakta article-box">
<h4 class="">
Sådan kommer du til Antarktis</h4>
<div class="fakta-body" data-buildingblock="embedded_factboxlink">
<p><span class="img-contimg-fl-left"><img class="image inlineLightBox" src="http://multimedia.pol.dk/archive/00914/NET-REJSER-antarkti_914966h.jpg" alt="" border="0"/></span></p><p/><p/><p>
Turister begyndte for alvor at indtage Antarktis i 1966, da den 
svensk-amerikanske opdagelsesrejsende Lars-Eric Lindblad sejlede en gruppe 
turister til det hvide kontinent om bord på et hyret argentinsk flådefartøj. 
</p><p>
Politiken sejlede med <b>Hurtigrutens ekspeditionsskib ’Fram’</b>. 
</p><p><b>Pris:</b> 14 dage fra 43.811 kroner i delt indvendig kahyt med helpension, 
indkvartering i Buenos Aires samt indenrigsfly til Ushuaia, hvorfra skibet 
sejler. Prisen omfatter ikke internationale flybilletter, forsikringer, 
valgfrie udflugter og drikkepenge. Der kan opnås store rabatter, hvis man 
venter med at købe billet til december, men så risikerer man, at der er 
udsolgt. 
</p><p><b>Sæson:</b> Fra november til marts. I november går pingvinerne i land 
og parrer sig. I december udruges æggene, og fra februar larmer og lugter 
pingvinkolonier, når ungerne skifter fra dun- til fjerdragt, og forældrene 
har travlt med at fodre dem. Februar til marts er det bedste tidspunkt at se 
hvaler og pelssæler. I midten af marts er de fleste pingviner draget til 
havs. 
</p><p><b>Aktiviteter på turen:</b> Camping, kajakture, sejlads med 
polarcirkelbåde, svømmeture, basebesøg, vandreture, foredrag og film. 
</p><p><b>Miljø:</b> Man må kun efterlade sit fodaftryk og ikke engang tisse 
under landgang. Man må ikke tage andet end fotos med hjem derfra. 
</p><p><b>Antal turister:</b> Op mod 40.000 turister drager årligt til Antarktis 
ifølge International Association of Antarctica Tour Operators (IAATO), som 
har omkring 100 medlemmer, der enten arrangerer eller sælger rejser til 
Antarktis. 
</p><p class=" bl-elem"><b class="ext-link">Kilder:</b><a href="http://www.iaato.org" target="_blank">www.iaato.org</a> 
og <a class=" bl-elem" href="http://www.hurtigruten.com" target="_blank">www.hurtigruten.com</a></p>
</div>
</div><p>
Publikum er iført kjole og hvidt og følger nysgerrigt kajakkerne, men bifaldet 
er sparsomt. 
</p><p>
Tilskuerne er nemlig æselpingviner, og kajakroerne lægger fra på en stentange 
i Yankee Harbour på øen Greenwich, som er en del af Antarktis. 
</p><p>
Langsomt padler den lille flotille ud mellem de små isflader og -bjerge i 
bugten omgivet af bragende og knagende gletsjere. 
</p><p>
Snart mister pingvinerne interessen for de forbipasserende kajakroere og 
fortsætter deres travle gerning med at fodre og opfostre de krævende unger. 
</p><p>
Som Duracell-kaniner vandrer de på overskidte pingvinhovedveje mellem reder og 
hav for at skaffe føde til næste generation. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/rejser/nyheder/ECE1784892/krydstogt-ved-antarktis-hold-jul-med-pingviner-og-leopardsaeler/">Krydstogt ved Antarktis: Hold 
jul med pingviner og leopardsæler </a></p><p>
Uanfægtet svømmer og dykker de sort-hvide fugle ved siden kajakkerne, mens 
roerne med beundrer de små elitesvømmere. 
</p><h3>
Ukendt vildmark 
</h3><p>
Antarktis er ikke alene verdens koldeste, tørreste og reneste kontinent. Det 
er også den sidste ukendte og uberørte vildmark, som de fleste kun kender 
fra beretningerne om store polarforskere som Roald Amundsen, Ernest 
Shackleton og Robert Falcon Scott. 
</p><p>
I dag følger op mod 40.000 turister årligt i kølvandet på de store 
opdagelsesrejsende for selv at udforske det antarktiske kontinent. 
</p><p>
Krydstogtskibet ’Fram’ har transporteret os fra verdens sydligste by, Ushuaia, 
i det argentinske Ildlandet på den sydlige spids af Sydamerika. 
</p><p>
I to døgn er vi sejlet gennem det 1.000 kilometer brede Drakestræde, som 
heldigvis har forholdt sig roligt. 
</p><p>
Undervejs har ikke alene synet af de første hvaler og svævende albatrosser 
vakt begejstring blandt ’Fram’s 224 passagerer fordelt på 24 nationaliteter, 
heriblandt syv danskere, men passagererne er også blevet underholdt eller 
rettere orienteret af eksperter inden for biologi, geologi, ornitologi, 
mammalogi og historie. 
</p><p>
’Fram’s passagerer opfatter ikke sig selv som turister, men som rejsende, der 
er på opdagelse. Kaptajn Arild Hårvik og hans besætning beskriver heller 
ikke ’Fram’ som et krydstogtskib, men som et ekspeditionsskib. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/rejser/laesertip/ECE1521417/laeserne-her-er-de-bedste-krydstogter/">Læserne: Her er de bedste 
krydstogter</a></p><p>
Når Antarktis-farere vælger skib, er det vigtigt, at fartøjet har under 500 
passagerer. Skibe med 500 passagerer eller derover får ikke lov til at sætte 
passagerer i land. 
</p><h3>
Blå time 
</h3><p>
Kajakturen er et eksempel på de mange ekspeditioner og aktiviteter, som 
Antarktis-turen tilbyder. Før hver landgang må deltagerne en tur under dæk 
for at klæde om. Til kajakturen får vi udleveret et sæt termoundertøj, selv 
om vi alle er iklædt lange underbukser og langærmede undertrøjer i forvejen, 
og en tørdragt. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/rejser/nyheder/ECE1120461/brrr-her-finder-du-de-koldeste-steder-paa-kloden/">Brrr: Her finder du de 
koldeste steder på kloden</a></p><p>
De fleste har også lejet Muck Boots – forede, vandtætte gummistøvler – der 
også har en velegnet sål til vandreturene i Antarktis. 
</p><p>
Efter omklædningen bliver vi sejlet ind til Yankee Harbour i små både, hvor 
guider venter med kajakkerne. 
</p><p><span class="img-contimg-fl-left"><img class="image inlineLightBox" src="http://multimedia.pol.dk/archive/00914/REJSER__ANTARKTIS_F_914965y.jpg" alt="" border="0"/><span class="caption"><span class="f-img-caption">Nærhed. 
</span>Kajak er den perfekte mulighed for at opleve den antartiske stilhed. Man glider gennem stille vand helt tæt på elementerne; her ved Half Moon Island. Foto: Janus Engel</span></span></p><p/><p>
I fem tomandskajakker og to enmandskajakker drager vi på eventyr i bugten, som 
for en stor dels vedkommende er omgivet af tårnhøje gletsjere. 
</p><p>
Jared Pierce fra Portland i den amerikanske stat Oregon er Politikens styrmand 
og sørger for, at vi ikke støder ind i de små, azurblå isbjerge, som flyder 
rundt i bugten. 
</p><p>
Yankee Harbour er navngivet efter Jareds landsmænd. Bugten blev opdaget af den 
amerikanske sælfanger og opdagelsesrejsende Nathaniel Palmer i 1820 og 
efterfølgende brugt af amerikanske sælfangerskibe, når de skulle søge ly for 
Antarktis’ barske storme. 
</p><p>
Denne sommerdag i januar står solen imidlertid højt, og vi nærmer os blåhvide 
sukkerknalder, som bliver til parcelhuse, når vi kommer helt tæt på 
isbjergene. 
</p><h3>
Dødelig is 
</h3><p>
Naturguiden Stian Aadland advarer om ikke at komme for tæt på, hvis isbjerget 
pludselig ruller rundt og skaber en tsunamiagtig bølge, som kan få kajakken 
til at kæntre. Og de flydende ismasser er ikke den eneste fare. 
</p><p>
Stian Aadland giver os besked om at holde os mindst et par hundrede meter væk 
fra gletsjerne. Hvis de kælver, risikerer vi ikke alene en kolossal bølge, 
som kan slå os omkuld. En kælvende gletsjer kan også sende isstykker af sted 
med raketfart. 
</p><p>
»For et par år siden gennemborede en sådan iskugle en kvindes hoved ved 
Esmark-gletsjeren på Svalbard, og hun faldt død over på sin mand«, fortæller 
naturguiden. 
</p><p><span class="img-contimg-fl-left"><img class="image inlineLightBox" src="http://multimedia.pol.dk/archive/00914/Antarktis12_914835y.jpg" alt="" border="0"/><span class="caption"><span class="f-img-caption">Lyd. 
</span>Når polarcirkelbåde skærer sig gennem grødisen, lyder det som isterninger, der blendes, og man får en helt håndgribelig fornemmelse af elementet, man sejler rundt i. Foto: Janus Engel</span></span></p><p/><p>
Efter det skrækscenarie er årernes ’svup’ den eneste hørbare lyd bortset fra 
gletsjernes knagen og bragen. 
</p><p>
Men snart er truslen fra kælvninger glemt, for nu er vi på vej tilbage til 
stentangen, hvor syv sæler ligger uforstyrret og soler sig i vandkanten. 
</p><p>
»Hold afstand. Det er søelefanter, unge hanner omkring et år gamle. Hannerne 
kan blive op til fire ton, så de er ikke til at spøge med«, fortæller 
biologen Tomasz Zadrozny, der har overvintret to gange i Antarktis og har en 
for fortid som leder af Polens antarktiske forskningsstation. 
</p><h3>
Skulpturparken 
</h3><p>
At sejle i farvandet omkring øerne Danco og Cuverville er som at bevæge sig 
gennem en udstilling af isskulpturer i tusindvis af blå nuancer. 
</p><p>
Isbjergene flyder rundt i vandet i faconer, som selv en Picasso næppe har 
tænkt på. Kajakkerne er nu udskiftet med polarcirkelbåde med seks passagerer 
i hver. 
</p><p><span class="img-contimg-fl-left"><img class="image inlineLightBox" src="http://multimedia.pol.dk/archive/00914/Antarktis16_914838w.jpg" alt="" border="0"/><span class="caption"><span class="f-img-caption">Blå. 
</span>Når gletsjeris bevæger sig mod kysten, og luften presses ud af isen, vokser iskrystallerne og gør isen helt klar og nogle steder helt blå. Foto: Janus Engel</span></span></p><p/><p>
På flere isbjerge tager de ellers så travle pingviner et hvil og pudser sig, 
inden de igen kaster sig i vandet for at skaffe føde til ungerne. 
</p><p>
Et par krabbeædersæler soler sig på isen og lader sig ikke forstyrre af de 
klikkende kameraer. 
</p><p>
Pludselig får vi øje på en stor søleopard, som tager sig en lur på et lille 
isbjerg. Da vi sejler rundt om ismassen, åbner den øjnene og betragter os 
med et satanisk grin i det grimme fjæs. Den gaber dovent og viser os sit 
kæmpegab med de sylespidse tænder og kraftige kæber. Søleoparden er et 
glubsk rovdyr og har kun én fjende: spækhuggeren. En vis nervøsitet breder 
sig i båden, for går uhyret også efter mennesker? 
</p><p><b class="ext-link">LÆS OGSÅ</b><a class="embeddedlink" href="http://politiken.dk/viden/ECE1900791/forskere-finder-liv-dybt-under-antarktis/">Forskere finder liv dybt under 
Antarktis</a></p><p>
Søleopardens hovedernæring er lyskrebs, fortæller Zadrozny, men den tager også 
pingviner. I nyere tid er kun ét menneske dræbt af en søleopard. 
</p><p>
»Det var en britisk havbiolog (Kirsty Brown i 2003, red.), som snorklede ved 
den antarktiske halvø. Sælen trak hende under vandet, så hun druknede. Efter 
min mening var hun selv skyld i tragedien, fordi hun kom ind på søleopardens 
territorium og ignorerede hans advarsler«, beroliger Tomasz Zadrozny, som 
også er guide på denne tur. 
</p><p>
Zadrozny har flere gange oplevet søleoparder angribe en gummibåd. Biologen 
siger, at de ikke bider hul i bådene, men bare bider sammen for at smage på 
båden. Polarcirkelbådene er lavet af et meget stærkt plastprodukt, som selv 
søleopardernes skarpe tænder ikke kan gennemtrænge ifølge Zadrozny. 
</p><h3>
Hvaljagt 
</h3><p>
Videre fortsætter polarcirkelbåden langsomt gennem drivisen ud mod åbent 
farvand. Vi er på jagt efter hvaler, men selv om vi tilbagelægger ret store 
afstande, har vi ikke heldet med os. 
</p><p>
Det har derimod en af de andre både, fortæller svenske Urban Lennartsson, som 
har inviteret sin far til Antarktis. 
</p><p>
»Vi så syv pukkelhvaler, og en af dem var legesyg og dykkede under båden«, 
siger en begejstret Urban, mens vi andre lytter misundeligt. 
</p><p>
Hvaler ser vi masser af fra ’Fram’, men vi opnår ikke at komme helt tæt på dem 
som Urban Lennartsson. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/rejser/turengaartil/europa/norge/ECE1852188/pas-paa-isbjoernene-proev-kraefter-med-havkajak-ved-verdens-ende/">Pas på isbjørnene: Prøv 
kræfter med havkajak ved verdens ende </a></p><p>
Heller ikke da vi forsøgte at lande med polarcirkelbådene på begyndelsen af 
turen ved Elephant Island. Selv om vi blev ledsaget af hvaler på alle sider 
af ’Fram’ på vej til øen, var de som pist forsvundet, da vi nåede frem og 
gik i polarcirkelbådene. 
</p><p>
Langsomt nærmede vi os Point Wild på Elephant Islands nordkyst, hvor 22 mænd 
fra Ernest Shackletons mislykkede Endurance-ekspedition 1914-1916 ventede i 
fire en halv måned på at blive reddet. 
</p><p>
Det vinterkolde helvede sluttede først 30. august 1916, da den chilenske 
kaptajn Luis Pardo endelig nåede frem med sit skib ’Yelcho’. 
</p><p>
En buste af Pardo er placeret midt på Point Wild omgivet af en ildelugtende og 
larmende koloni af rempingviner. 
</p><p>
Polarcirkelbådene forsøgte at nå Point Wild gennem drivisen, men vi måtte 
opgive at gå i land på grund af blæsten og vandforholdene. 
</p><h3>
Solskin i Antarktis 
</h3><p>
Heldigvis har vi ikke problemer med at lande kajakkerne på Yankee Harbour, for 
solen står højt, og det er vindstille i den arktiske højsommer. Faktisk 
driver sveden af os i vores tørdragter og redningsveste. Endnu en 
solskinsdag i Antarktis – og dem er der mange af på en 14 dage lang 
ekspedition. 
</p><p>
På stentangen venter velkomstkomiteen i form af æselpingviner, som skvaldrer 
løs og ligner Danny DeVitos groteske Pingvin-skurk i filmen ’Batman vender 
tilbage’. 
</p><p>
I modsætning til DeVitos ’Pingvin’ er æselpingviner dog helt uskadelige, og 
snart genoptager de deres daglige dont med at skaffe føde. 
</p><p class=" bl-elem"><i class=" bl-elem">Politiken var inviteret af Hurtigruten.</i></p>	
</div>
</div></body></html>
