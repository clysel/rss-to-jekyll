---
layout:     post
title: 	    "Vind på batteri er det næste store gennembrud"
post_author:	    
post_date:	    Thu, 07 May 2015 09:04:38 +0200
post_site:	    politiken.dk 
post_link:	    http://politiken.dk/oekonomi/2050/groen_omstilling/ECE2657790/vind-paa-batteri-er-det-naeste-store-gennembrud/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-quote article-box">
<p class="quote"/>
<blockquote>
<p class="quote-txt">
Om fem år, tror jeg, vi har en helt anden debat om energi, end vi har i dag
</p>
<p class="sender">
David Koranyi 
</p>
</blockquote>
</div><p>Den næste revolution på energifronten kommer fra batterier.</p><p>Sådan lyder forudsigelsen fra David Koranyi, der er direktør for en afdeling af den amerikanske tænketank Atlantic Council og en af de førende, internationale eksperter i europæisk energi.</p><p>»Det er en dristig forudsigelse, og jeg kan ikke bakke den op med tal, men jeg tror, at vi inden for fem eller ti år kan stå over for en revolution inden for vedvarende energi, der er lige så stor som det seneste årtis boom i skifergas«, siger David Koranyi.</p><h3>Teknologien kommer</h3><p>Han peger på, at udviklingen allerede er i fuld gang, efter at den amerikanske bilproducent Tesla forleden præsenterede et helt nyt batteri, som private og virksomheder kan bruge til at lagre vedvarende energi fra sol eller vind. </p><p>»Jeg hører til dem, der er meget optimistisk ud fra et teknologisk perspektiv«, siger David Koranyi.</p><p>Muligheden for at lagre energi fra vindmøller eller solceller i stor stil, kan potentielt overflødiggøre de andre energiformer, der i dag er nødvendige som backup, når det ikke blæser eller er solskin.</p><p>»Et gennembrud i teknologien for at lagre strøm fra sol og vindmøller vil være intet mindre end revolutionerende. Om fem år, tror jeg, vi har en helt anden debat om energi, end vi har i dag«, siger den ungarskfødte ekspert.</p><h3>Bor løs efter skifergas!</h3><p>I mellemtiden går hans opfordring stik imod det, de fleste grønne aktivister råber på: David Koranyi mener nemlig, Danmark og andre EU-lande bør droppe berøringsangsten og udnytte de reserver af skifergas, der findes i undergrunden – også selv om det skal ske med den kontroversielle metopde, der kaldes fracking.</p><p>»Der er meget skræmmeretorik om skifergas over hele Europa«, siger han.</p><p>»Selvfølgelig er der risici forbundet med skifergas som med alle andre typer boringer, men det er risici som godt kan håndteres med ordentlige regler, som bliver overholdt. Meget af modstanden skyldes frygt for forgiftning af grundvandet, men det meste fracking foregår flere kilometer under vandspejlet«, fastslår David Koranyi.</p><h3>Rusland er nødt til at levere</h3><p>Han har tidligere arbejdet som sikkerhedspolitisk rådgiver for den forhenværende ungarske premierminister, og i dag er han bosat i Washington, D.C., hvor han leder en afdeling af tænketanken Atlantic Council.</p><p>Under et besøg i Danmark i denne uge mødtes han med ledende embedsmænd fra flere ministerier, lige som han diskuterede udfordringerne på energimarkedet – ikke mindst i forhold til importen af gas fra Rusland – på et debatmøde i den danske forening Atlantsammenslutningen. </p><p>Ifølge David Koranyi vil EU være afhængig af russisk gas i mange år fremover, men den gode nyhed er, at Rusland også er afhængig af at sælge det, og derfor tror den ungarske ekspert på, at de russiske selskaber med Gazprom i spidsen bliver ved med at sende gas til Europa. </p><p>Men han advarer også imod at lægge alle sine æg i én kurv, når det handler om at sikre strøm og brændstof til fremtidens forbrugere.</p><p class=" bl-elem">»At forudsige energimarkedet er lidt som at forudsige vejret. Det er en meget upræcis videnskab«, siger David Koranyi.</p>	
</div>
</div></body></html>
