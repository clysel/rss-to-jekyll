---
layout:     post
title: 	    "Gluten har sat Camilles udvikling fire år tilbage"
post_author:	    
post_date:	    Mon, 16 Feb 2015 16:00:37 +0100
post_site:	    politiken.dk 
post_link:	    http://politiken.dk/forbrugogliv/sundhedogmotion/ECE2548513/gluten-har-sat-camilles-udvikling-fire-aar-tilbage/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Det er morgen i Camilles hjem i Græsted. Klokken er 7.50 og hendes mor og far, 
Stine og Bo Skov Hedegaard, hjælper deres datter med at pakke de sidste ting 
i rygsækken, så Camille er klar til en af de første dage på Bjørnehøjskolen 
i Helsinge. Men den tid, der burde stå tilbage i minderne som et af de 
stolteste øjeblikke i Camilles liv, har i stedet forvandlet sig til et 
mareridt. 
</p><p>
Tårerne løber ned langs Camilles røde kinder. Hendes grådkvalte stemme er ikke 
til at tage fejl af; hun vil ikke i skole, for hun har ondt. Ondt i armene, 
benene, hovedet og maven – ja, stort set hele kroppen. 
</p><p>
Så ondt, at hun i de første seks år af sit liv aldrig har haft en legeaftale 
efter børnehave eller skole. Hvis hun da overhovedet når dertil, for 
smerterne tapper hende så meget for energi, at hverdagene ofte bliver til 
sygedage. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/forbrugogliv/forbrug/tjekmad/ECE2512874/der-er-penge-at-spare-paa-glutenfri-varer-i-sverige/">Der er penge at spare på 
glutenfri varer i Sverige</a></p><p>
»Jeg græd, når hun var sendt af sted, for man kan ikke byde sit barn at gøre 
sådan, men hun kunne jo heller ikke undgå at gå i skole«, fortæller 35-årige 
Stine Skov Hedegaard, der for tiden er hjemmegående. 
</p><p>
Sådan var de første mange år af Camilles liv, og det har ført til, at Camille, 
der nu er otte år, må gå 1. klasse om. På trods af gentagne besøg hos 
adskillige børnelæger, lige fra Camille var otte måneder, skulle der gå syv 
år, før hun blev diagnosticeret med cøliaki. En tyndtarmssygdom, som opstår, 
når tyndtarmsslimhinden får kontakt med proteinkomponenterne – kaldet gluten 
– i hvede, rug og byg. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/mad/ECE2499389/madtendenser-2015-bliver-groen-glutenfri-og-gaeret/">Madtendenser: 2015 bliver 
grøn, glutenfri og gæret</a></p><p>
»Hun blev syg, da hun otte måneder gammel blev introduceret til almindelig 
kost. Så blev hun indlagt, hvor hun fik en masse infektioner. RS-virus, 
kyssesyge, CMV-virus, tarminfektion ... Og så var hun ramt af et hav af 
mellemørebetændelser og dertil sprængte trommehinder, så hun mistede 
hørelsen i et års tid«, fortæller Camilles mor. Det hele er noget, der 
formentligt har været et resultat af cøliaki. 
</p><p>
Sådan stod det på de efterfølgende år, hvor den daglige dosis af søvn for 
Stine og hendes mand sjældent oversteg tre timer. Trods adskillige 
undersøgelser og fortsatte smerter blev Camilles problemer slået hen med 
hybermobilitet, og »det er nok også psykisk«. Camilles forældre vidste ikke, 
hvad de skulle stille op og følte, at alle muligheder var opbrugt. 
</p><h3>
Fik nys om Cøliaki 
</h3><p>
Først i marts 2014, hvor Camille er syv år, får Stine og hendes mand en ide 
om, hvad der er i vejen med deres datter. 
</p><p>
»Det var ret tilfældigt, at vi fandt ud af det. Jeg var på kursus og var igen 
enormt frustreret over at sende en grædende pige ud ad døren, og havde givet 
udtryk for det. En på kurset fortalte mig om sin datter, der havde 
hvedeallergi, og spurgte, om vi havde fået tjekket Camille for cøliaki, og 
det havde vi jo ikke«, fortæller den 35-årige mor. På intet tidspunkt har 
lægerne gjort hende eller hendes mand opmærksom på den sygdom 
</p><p><b class="ext-link">LÆS OGSÅ</b><a class="embeddedlink" href="http://politiken.dk/forbrugogliv/sundhedogmotion/sundhedsp/ECE2439265/klarlund-svarer-skal-jeg-spise-glutenfrit-eller-efter-blodtype/">Klarlund svarer: Skal jeg 
spise glutenfrit eller efter blodtype?</a></p><p>
Få dage efter fik Camille det så skidt, at forældreparret blev bekymret for 
hendes liv. 
</p><p>
»Vi tog hende til lægen og bad ham om at tjekke hende for cøliaki. En enkelt 
blodprøve viste, at hendes tal var så høje, at der ikke var tvivl om, hun 
havde cøliaki«. 
</p><p>
Med kendskab til deres datters sygdom blev Camille sat på glutenfri kost og er 
nu i bedring. Dog er udsigten til et normalt liv stadig noget uvis. De mange 
års manglende diagnosticering har medført, at Camilles tarme er ødelagte, og 
lægerne har fortalt Stine og hendes mand, at der kan gå op til to år, før 
hendes tarm er helet og kan begynde at optage vigtige næringsstoffer. 
Samtidig er Camille langtfra så udviklet som sine jævnaldrende. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/mad/ECE2157942/glutenallergikere-faar-det-lettere-i-supermarkedet/">Glutenallergikere får det 
lettere i supermarkedet </a></p><p>
»Hun har ikke fulgt vækstkurven, så der kan blive tale om hormonbehandling, og 
en måling af hendes knogler har vist, at hendes knoglealder er på lidt over 
fire år. Så det har haft store konsekvenser«, fortæller Stine Skov Hedegaard 
og tilføjer: 
</p><p>
»Og så er der det psykiske i at være den dårligste og ikke at kunne følge med 
i undervisningen, samtidig med at hun ikke har fulgt udviklingen med de 
piger, hun ellers har leget med. Det har betydet, at hun trækker sig tilbage 
og har haft svært ved at opretholde den sociale del«. 
</p><p>
Efter diagnosen har det ændret sig for den nu otteårige Camille. Hun går i 
øjeblikket 1. klasse om, og det har ifølge hendes mor været godt for både de 
faglige og sociale egenskaber. Hun har dog stadig dage, hvor hun må blive 
hjemme på grund af alvorlige smerter. Trods det lange forløb vil 
forældreparret ikke placere nogen skyld, men mener, at lægerne bør være mere 
opmærksomme på sygdommen. 
</p><p class=" bl-elem">
»Jeg bare ville ønske, at vi havde fået foretaget den blodprøve meget 
hurtigere«. 
</p>	
</div>
</div></body></html>
