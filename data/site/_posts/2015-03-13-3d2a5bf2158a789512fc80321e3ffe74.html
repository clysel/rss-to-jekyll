---
layout:     post
title: 	    "Der var engang et helt andet Iran"
post_author:	    
post_date:	    Fri, 13 Mar 2015 14:14:20 +0100
post_site:	    politiken.dk 
post_link:	    http://politiken.dk/magasinet/feature/ECE2586278/der-var-engang-et-helt-andet-iran/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Verden, som vi kender den, ville meget hurtigt falde sammen som en soufflé, 
hvis det ikke var for de godt 85 millioner tønder råolie, der dagligt pumpes 
op af undergrunden over hele kloden – og derfor er det vildt at tænke på, 
hvor anderledes verden var for blot et stort århundrede siden. 
</p><p>
I Irans sydlige Khusistan-provins var olien lidt af et onde tilbage i 
begyndelsen af 1900-tallet, et klistret fluidum, der indimellem brød gennem 
sandskorpen og flød ind i hytterne. Og der var nok ingen blandt de 
daddelpalmedyrkende og småfiskende stammer på den lille ø Abadan på den 
irakiske grænse, hvor floderne Eufrat, Tigris og Karun flyder sammen, der 
kunne forudse, hvordan det sorte klister på ingen tid skulle forandre 
verden, som de kendte den. Men efter at en britisk millionær i 1901 købte 
områdets olierettigheder af shahen, og en dyb rumlen syv år senere vækkede 
en tilfreds chefgeolog med lyden af vældende olie i en prøveboring lidt nord 
for Abadans bredder, ja, så tog det fart. 
</p><div class="art-fakta article-box">
<header><h4 class="">
Fakta</h4>
<h5>
Abadan</h5>
</header><div class="fakta-body" data-buildingblock="embedded_factboxlink">
<p><span class="img-contimg-fl-right"><img class="image inlineLightBox" src="http://multimedia.pol.dk/archive/00920/Abadan_J15108_copy__920562w.jpg" alt="" border="0"/></span></p><p><b>Ø ved Irans</b> grænse til Irak, hvor floderne Eufrat, Tigris og Karun 
flyder sammen. 
</p><p><b>Blev fra 1913</b> knudepunkt for briternes iranske olieeventyr og hjemsted 
for et af verdens største raffinaderier. 
</p><p><b>Abadan havde</b> 20.000 indbyggere i begyndelsen af 1920’erne, 220.000 
indbyggere i 1951 og over 400.000 i 1970’erne. 
</p><p class=" bl-elem"><b>Blev et moderne</b> globalt knudepunkt gennem 1900-tallet, men knust af 
krigen mod Irak fra 1980. 
</p>
</div>
</div><p/><p/><p>
På denne lille mudrede ø blev opbygget et moderne og fuldkommen andet samfund, 
i takt med at briterne fra Anglo-Persian Oil Company skorsten for skorsten 
rejste verdens største raffinaderi midt i ingenting. Fra de nordlige 
oliefelter førte rørledninger til Abadan, og med olien flød helt nye tanker 
og muligheder for et samfund. Olieselskabets folk importerede ansatte fra 
hele kloden til at hjælpe med olieudvindingen, og ud af det blå voksede det 
Abadan, der markedsførte sig selv som ’Oliens By’ og med sine palmer, 
biografer, internationale modeshows og stjernedrys fra navne som Duke 
Ellington og Dizzie Gillespie ikke lignede noget andet i det vidstrakte 
rige. Selv Teheran kunne ikke matche flodbreddens sultne boomtown. Og selv 
om byen i årtier har været pillet af piedestalen, står noget ganske særligt 
stadig tilbage. 
</p><p>
Det opdagede den danske Iran-forsker Rasmus Elling, da han i 2011 fløj ind 
over raffinaderiet, byens fysiske centrum, landede i lufthavnen og begav sig 
ud i det, der på mange måder er »et absurd sted«. 
</p><p>
»Mange af husene er fra den tid, hvor der var mange briter, så du går rundt i 
forstadskvarterer, der kunne høre til i en engelsk industriby – men i 
virkeligheden befinder du dig i ørkenen på grænsen til Irak. Det er et 
fatamorgana af 1930’erne med villaer, rækkehuse og bungalows«, siger han. 
</p><p>
Egentlig var Elling rejst dertil for at samle materiale ind til et 
forskningsprojekt om vold i Mellemøstens byer, og i baghovedet havde han en 
forestilling om, hvordan hans observationer ville passe ind i den 
mellemøstlige forfaldsfortælling om imperialismens undertrykkelse og 
segregering af etniske grupper. Det var bare ikke det, som folk i byen 
brændte for at tale om: 
</p><p>
»Jeg troede, at oliekapitalisme og imperialisme ville ødelægge samfund, men i 
stedet havde folk i Abadan lyst til at fortælle historien om, hvordan det 
netop havde <i>skabt </i>deres samfund – historien om, at deres by engang 
var et internationalt anerkendt punkt på verdenskortet«, fortæller han. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00920/_____Intet_navn_____920579" data-id="920579" data-imgtype="jpg" data-caption="Raffinaderiet i Abadan blev centrum for store sociale og kulturelle forandringer, og et fjernt hjørne rykkede pludselig ind i den moderne verden. I dag længes mange af indbyggerne tilbage til den tid. Illustration: National Iranian Oil Company/Wikimedia Commons"/><p>
Abadanierne fortalte nostalgisk om, dengang Abadan var en kosmopolitisk 
ledestjerne for Mellemøsten, et sted, som indbyggerne selv kaldte ’Lille 
London’. Hvor der var daglige, direkte fly fra det store London, og hvor 
London Times kom frisk ind hver morgen, og hvor de mange biografer havde 
premiereaftener samtidig med de britiske. 
</p><p>
»Det var overraskende for mig. Historien er mere kompliceret, end at 
olieselskabet kom til og udnyttede de stakkels lokale«, siger Rasmus Elling. 
</p><p>
Siden har forskeren besøgt byen flere gange og skrevet flere videnskabelige 
artikler om byens nostalgi og oliens magi – blandt andet i tidsskriftet 
Kulturstudier, hvor en del af baggrundsoplysningerne i artiklen her stammer 
fra. Det handler ikke om at male fortiden i flotte farver, men om at tage 
folks erindringer alvorligt: 
</p><p>
»Som forsker med adgang til olieselskabernes arkiver følte jeg en pligt til at 
informere om, at fortiden ikke var så rosenrød, som folk selv huskede. Men 
samtidig er det jo arrogant at belære folk om deres egne minder. Derfor 
skriver jeg om nostalgien – det er ikke et forsøg på at fordreje historien, 
men en måde at fremhæve de ting, der bliver glemt i forskningen, nemlig den 
subjektive oplevelse, som folk selv husker«. 
</p><p>
Og efter i flere år at have arbejdet med byen er Rasmus Elling nu gået i gang 
med et projekt, der er endnu større: Han vil genskabe historien om Abadan og 
dens storhed digitalt. 
</p><h3>
En digital genrejsning 
</h3><p>
På crowdfunding-siden Indiegogo, hvor idemagere samler penge ind fra publikum, 
forsøger han at få finansieret projektet ’Abadan Retold’, en online portal, 
der med tekst, billeder, lyd, video og oversigtskort genfortæller historien 
om olieeventyret og de sociale og fysiske forandringer, som det førte med 
sig – med input fra både akademikere og tidligere og nuværende indbyggere i 
Abadan. Et projekt, der skal forene forskning og de mennesker, som 
forskningen handler om: 
</p><div class="art-fakta article-box">
<header><h4 class="">
Blå bog</h4>
<h5>
Rasmus Elling </h5>
</header><div class="fakta-body" data-buildingblock="embedded_factboxlink">
<p><b>Iranforsker og adjunkt på </b>Københavns Universitet. 
</p><p class=" bl-elem">
Har forsket i byer og vold i Mellemøsten og arbejder p.t. på et større 
projekt om den iranske by Abadans historie, som han samler i det netbaserede 
projekt Abadan Retold på <a class=" bl-elem" href="http://www.abadan.wiki">www.abadan.wiki</a></p>
</div>
</div><p/><p/><p>
»Akademisk forskning arbejder oftest i en lukket cyklus og producerer viden 
til små nicher, som andre forskere udnytter til at skabe mere eksklusiv 
viden i tidsskrifter, der er svære at få adgang til«, forklarer han. 
</p><p>
»Jeg vil gerne bygge bro mellem forskere, amatørhistorikere og almindelige 
borgere, og gennem crowdfunding har jeg fundet frem til utrolig mange 
mennesker, der sidder over hele verden med værdifuld viden – lige fra Alaska 
til Sverige over Italien og til Teheran er der folk, der sidder med deres 
egne minder og billeder eller bedsteforældrenes dagbøger. Ting, som du ikke 
kan opstøve i arkiverne. Den anden dag fik jeg et fantastisk billede, der 
viste fejringen af en direkte SAS-flyvning fra København til Abadan«. 
</p><p>
Men hvorfor er det netop historien om en glemt oliebys storhed og fald, som 
han har kastet sig over i en tid, hvor Mellemøsten står i flammer? 
</p><p>
»Fordi den handler om en kulturarv, der bliver smadret i hele Mellemøsten – 
historien om den internationale fortid er gået i glemmebogen, mens vi hele 
tiden hører om sekterisme, xenofobi og islamistiske kræfters forsøg på at 
afskære Mellemøsten fra Vesten som en del af den civilisationskamp, som 
islamisterne påstår er i gang«, siger han. 
</p><p>
»I Irans statslige fortælling var Abadan en undertrykt by – et symbol på 
kolonialisme og alt det slemme. Og ja, der var undertrykkelse, og der var 
ulige fordeling af goderne – det hører man også fra folk, der var der – men 
for dem handler historien om noget andet: Om en stærk kosmopolitisme og om 
den tværkulturelle solidaritet, der opstod dengang. Indbyggerne er 
nostalgiske over for tiden, hvor de var forbundne med verden og ikke var et 
randområde i en pariastat«. 
</p><p>
Så lad os dykke ned i, hvad fortidens Abadan var for et sted. 
</p><h3>
Jazz og flotte biler 
</h3><p>
I begyndelsen var der ikke meget. Arbejdere og olieingeniører boede i telte 
uden for Abadans gamle arabiske landsby – men som olien boomede, måtte byen 
gøre det samme. Olieselskabet importerede indere, der ligesom kristne 
armeniere og assyrer blev placeret højere i hierarkiet end de iranske 
muslimer – men stadig under briterne, der brugte deres viden fra deres 
kolonieventyr i Indien til at modellere et samfund. Som Rasmus Elling 
skriver i sin artikel ’Oliebyen midt i en jazztid’: 
</p><p>
»Rig af erfaringer fra Indien vidste briterne, at en multietnisk, overbefolket 
by udgør en sikkerhedstrussel«. 
</p><p>
Så briterne bosatte sig på den ene side af øen – afskærmet af 
raffinaderiet – mens en slummet storby voksede frem på den anden side. Men 
arbejderbevægelsen gryede gennem 1920’erne – først blandt indiske arbejdere 
og siden blandt den tidlige iranske nationalistbevægelse – og stigende uro 
tvang olieselskabet til at handle. 
</p><p>
De importerede præfabrikerede barakker til arbejderne og stod for kloakering, 
elektricitet og offentlig transport. Med tiden kom også klubber, biografer 
og et universitet – alt sammen noget, der skulle beskytte olieproduktionen. 
Og befolkningstallet eksploderede fra omkring 10.000 i begyndelsen af 
1920’erne til 220.000 i 1951. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00920/_____Intet_navn_____920577" data-id="920577" data-imgtype="jpg"/><p/><hr class="img-placeholder" data-classname="inline-img" data-src="http://multimedia.pol.dk/archive/00920/_____Intet_navn_____920571" data-id="920571" data-imgtype="jpg" data-caption="I 1951 nationaliserede iranerne raffinaderierne og kylede briterne ud. I de følgende år spirede en ny kultur - tydeligt inspireret af amerikansk kultur og materialisme - frem. Foto: Paul Schroeder/Fine Arts Library/Harvard University"/><p>
Det år nationaliserede iranerne olien og kylede briterne ud – og en ny 
guldalder med inspiration fra amerikansk kultur og materialisme spirede frem 
gennem 1950’erne. Også den står tydeligt i abadaniernes erindring, oplevede 
Rasmus Elling, da han under et ophold i byen blev vist rundt af en tidligere 
tankerkaptajn hos olieselskabet. Som sidste stop på turen tog kaptajnen ham 
med til en butik i basaren, hvor de solgte et særligt indbundet fotoalbum 
med Abadan-billeder hentet fra internettet: 
</p><p>
»I albummet er der billeder af swimmingpools, familiemiddage og picnics i det 
grønne, rokonkurrrencer, blomsterudstillinger og scener med børn, der bliver 
vaccineret af sygeplejersker. De fleste kvinder er uden slør og bærer 
nederdel, håret er sat som Audrey Hepburn eller Sophia Loren, og de smiler 
til kameraet. På de sort-hvide billeder er mændene i hat, jakkesæt og slips, 
og på farvefotos har de trompetbukser, nedknappede skjorter med store 
flipper, 70’er-frisurer og overskæg«, skriver Rasmus Elling i artiklen i 
Kulturstudier: 
</p><p>
»Gaderne er ikke overtrafikerede, og bilerne er amerikanske. Nogle steder 
ligner Abadan en køn forstad i efterkrigstidens Florida, den søvnige idyl 
kun forstyrret af det dampende raffinaderi i baggrunden. Og der er fornemt 
besøg i klubbern: Jazzlegenden Dizzie Gillespie poserer f.eks. ved en 
reception i Abadan i 1956 med prinsesse Shams Pahlavi, shahens søster«. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00920/_____Intet_navn_____920574" data-id="920574" data-imgtype="jpg"/><p>
Interessant er det også, hvordan den amerikanske indflydelse i Abadan har sat 
sig varige spor i folkeviddet. Der findes en hel genre af vittigheder på 
persisk, der handler om abadaniernes kærlighed til Ray-Ban-solbriller. I de 
nostalgiske fremstillinger bliver ikke kun moden, men også forlystelseslivet 
fremhævet. Børnene kunne gå til spejder, der var syklubber og madlavnings- 
og hygiejnekurser og masser af sport: golf, brydning, hestevæddeløb og endda 
en rulleskøjtehal. Og i den frækkere ende fandtes barer, natklubber, 
opiumshuler og bordeller. Og 15 biografer. Som Rasmus Elling skriver: 
</p><p>
»Trods segregering mellem vesterlændige og iranere var Abadan i sin tid – især 
i nutidens nostalgiske fremstillinger – kendt som en frisindet, fordomsfri 
og hedonistisk storby«. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00920/_____Intet_navn_____920573" data-id="920573" data-imgtype="jpg" data-caption="Også jazzen og andre former for moderne musik holdt sit indtog i Abadan. Foto: Shahriar Tashnizi"/><p>
Derfor er der måske ikke noget at sige til, at abadanierne også har deres egen 
særlige selvironiske måde at overdrive storheden på. Som da Rasmus Elling i 
samtale med en fodboldinteresseret abadanier om Schmeichel og Laudrup 
diskuterede, hvorfor det danske landshold mon aldrig kom til byen og mødte 
det lokale hold Olieindustrien: 
</p><p>
»Inden det danske landshold kom til Abadan, ville vi have vundet kampen 3-0, 
siger jeg dig! De eneste, vi måske ville spille uafgjort med, er Brasilien«, 
lød det. 
</p><h3>
Den store nedtur 
</h3><p>
Når man går rundt i Abadan i dag, springer også andet end fordums storhed i 
øjnene. Ruiner af bombede bygninger, skudhuller i væggene og et raffinaderi, 
der stadig kører, men har mistet sin position som førende i verden. 
</p><p>
»Og derfor er det på mange måder et trist sted«, siger Rasmus Elling. 
</p><p>
Nedturen begyndte en glohed aften i august 1979 i en af byens store biografer, 
Cinema Rex. Mens slutscenen flimrede på lærredet, bredte sig en rasende, 
påsat brand. 500 mennesker mistede livet – og i dag skændes man stadig om, 
hvem der stod bag. Fra officielt iransk hold lyder det, at shahens folk stod 
bag i et forsøg på at bremse de revolutionære islamisters oprør og skyde 
skylden for tragedien på netop dem. 
</p><p>
Men den modsatte historie florerer også: At radikale islamister ville angribe 
et symbol på Vestens dekadence – biografen – og tilsværte shahens 
efterretningstjeneste, der skulle have skylden. 
</p><p>
Uanset bagmændene fik islamistiske revolutionære omstyrtet samfundet og sat 
sig på magten. 
</p><p>
»Den islamiske revolution var ikke bare et forsøg på at bekæmpe imperialismen, 
men et ideologisk og åndeligt oprør mod vestlig kultur og ideer«, siger 
Rasmus Elling. 
</p><p>
»Man lovede at skabe et nyt samfund inspireret af socialismen – men i dag i 
Abadan ser man, at det er akkurat så ulige som før. En elite tjener på 
olien, men det er ikke en rigdom, som de olieproducerende regioner mærker 
til«. 
</p><p>
Året efter den islamiske revolution i 1979 angreb nabolandet Irak i 
sensommeren den olierige Khusistan-provins, og Abadan blev bombet og 
evakueret. Dér faldt oliedrømmen sammen som en souffle. Ved folketællingen i 
1986 blev kun seks mennesker optalt i byen. Nu huser den igen over 200.000. 
</p><p>
Men krigen spredte byen borgere over hele verden, og med sig tog de minderne 
om dengang, Abadan var noget, alle kendte. 
</p><p class=" bl-elem"><i class=" bl-elem">Publiceret 14. marts 2014</i></p>	
</div>
</div></body></html>
