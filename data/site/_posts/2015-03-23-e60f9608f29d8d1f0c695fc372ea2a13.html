---
layout:     post
title: 	    "Vuggestue-pædagog: »Du bliver hurtigt meget sårbar«"
post_author:	    
post_date:	    Mon, 23 Mar 2015 10:18:17 +0100
post_site:	    politiken.dk 
post_link:	    http://politiken.dk/indland/ECE2599959/vuggestue-paedagog-du-bliver-hurtigt-meget-saarbar/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Morgensolen farver himlen lyserød og gul, mens døren til institutionen 
Børnehuset ved Skoven i Ballerup bliver åbnet. Cindie Christoffersen er 
netop mødt. 
</p><p>
Hun har været pædagog i godt 13 år og arbejder i vuggestuen, hvor hænderne 
ofte slipper op, når endnu et barn har brug for nærvær. 
</p><p>
»Det er frustrerende, at jeg ikke kan få lov til at udfolde mine fagligheder 
på det niveau, jeg gerne vil. Det kan jeg ikke, fordi vi ikke har nok 
pædagoger. Man bliver hurtig en praktisk voksen, og det vil jeg ikke«. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/forbrugogliv/livsstil/familieliv/ECE2599554/eksperter-daginstitutioner-haemmer-boerns-udvikling/">Eksperter: Daginstitutioner 
hæmmer børns udvikling</a></p><p><i><b>06.27.</b></i> På vuggestuestuen Egernene sidder tre voksne. En spiser 
skyr med mysli, en anden får en skive brød, og Cindie Christoffersen tager 
endnu en bid af en gulerod. Stuen er tom for børn. 
</p><p>
»Det er jo lidt spild af tid. Vi får aldrig børn før om et kvarters tid, men 
vi skal dække ydertimerne ind«, forklarer Cindie Christoffersen. 
</p><p><i><b>06.38</b></i>. Telefonen ringer. Køkkendamen melder sig syg. Cindie 
Christoffersen kigger arrigt i bordet og konstaterer, at der røg dagens 
projekt med børnene. 
</p><p>
»Nu bliver det godt nok udfordrende. Alle pædagoger behøver ikke at slippe 
deres tøjler, så vi ikke kan lave vores planlagte projekter. Men en skal jo 
gøre det. Vi skal jo have mad til børnene«, siger hun lavmælt. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/ECE2587559/udsatte-boern-lider-naar-der-er-for-faa-voksne/">Udsatte børn lider, når der er 
for få voksne</a></p><p><i><b>06.41.</b></i> De første børn møder ind. »Godmorgen, Marcus. Godmorgen, 
Caroline«, siger Cindie Christoffersen smilende til søskendeparret. På 
gulvet får Marcus øje på en kasse med legetøj. Med et bump får han sig sat 
på gulvet og hiver fat i det første plastikbord. Cindie Christoffersen 
sætter sig på hug og tager en lille legetøjsstol og en lille dukke. Marcus 
griner. 
</p><p><i><b>07.23.</b></i> Ved morgenmadsbordet er alle stole snart besat, mens 
havregrødsklatter, mælk og brødkrummer skaber uformelige figurer på bordet. 
</p><p>
»Jeg bliver nødt til at gå ud og sætte varer på plads«, siger en kollega. 
Imens skal Cindie Christoffersen og en anden pædagog klare 15 børn, hvoraf 
nogle stadig spiser, andre tumler højlydt rundt, og nogle har brug for en 
hånd til at sige farvel til mor eller far. 
</p><h3>
»De kunne lære meget mere«
</h3><p>
Cindie Christoffersen er lang fra den eneste pædagog, der mærker på egen krop, 
at antallet af voksne per barn i daginstitutionerne generelt er lavt. 
</p><p>
En ny rapport viser, at der i 22 procent af daginstitutionerne kun er tre 
voksne til stede til en vuggestuestue på gennemsnitligt 11,4 børn i op til 
2,5 timer på en dag. Men tallene overrasker ikke pædagogen. 
</p><p>
»Man bliver rigtig hurtigt meget sårbar, når en kollega bliver nødt til at 
forlade stuen. Du tænker hele tiden over, hvordan du kan være mest 
nærværende, og hvordan du kan skabe mest ro. Det er bare ikke altid, at det 
lykkes. Vi bliver nødt til at gå på kompromis«, forklarer hun. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/uddannelse/ECE2524317/leder-paa-fritidshjem-intet-viser-at-store-institutioner-gavner-boernene/">Leder på fritidshjem: Intet 
viser, at store institutioner gavner børnene</a></p><p>
»Selv om vi ikke er en af de institutioner, der har det allerværst, mangler vi 
i høj grad stadig hænder«. 
</p><p>
Det kan især godt ærgre Cindie Christoffersen, at den dårlige normering ikke 
bliver anerkendt oppefra. I Ballerup Kommune er institutionerne normeret til 
en voksen til fire børn, men det er ikke godt nok, mener hun, selv om 
normeringen er over gennemsnittet på landsplan. 
</p><p>
»Det går ud over børnene. De har brug for ro til at lære. De lærer noget, men 
de kunne lære meget mere. De kunne få det bedre. Det er det, der er mest 
frustrerende. Vi har ikke tid eller pædagoger til at udvikle og give barnet 
det, som det har allermest brug for«. 
</p><h3>
Myrernes stue 
</h3><p><i><b>7.40.</b></i> I legerummet ved siden af Egernenes stue sidder Cindie 
Christoffersen med et barn på skødet. Rundt om dem sidder tre børn fra 
vuggestuen. Hver for sig forsøger de at løfte træbrikker op af et puslespil, 
mens tre drenge suser rundt med gule lastbiler på gulvet. 
</p><p>
»De vinker. Hej hej, siger de«, lyder det fra Cindie Christoffersen om 
figurerne på puslespillet. Børnene vinker, men inden de når at pege på flere 
ting, bliver hun nødt til at rejse sig. En ny forælder er trådt ind ad døren 
med et barn, der har brug for hendes hjælp til at sige farvel. 
</p><p>
»Sådan er vores dag hele tiden. Jeg bliver nødt til at gå fra børnene – også 
selv om de egentlig sad og nød at lave puslespil med mig«, forklarer hun. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/forbrugogliv/livsstil/trivsel/ECE2518531/forsker-bedre-institutioner-kraever-flere-paedagoger/">Forsker: Bedre institutioner 
kræver flere pædagoger</a></p><p><i><b>7.54.</b></i> Legene afbrydes brat, da meldingen lyder, at 
vuggestuebørnene nu skal gå ned i deres egen ende. Med et snuptag bliver 
lastbilerne sluppet, og træbrikkerne falder ned på bordet. I en lind strøm 
følger børnene Cindie Christoffersen ned til Myrernes stue i den anden ende 
af institutionen. 
</p><p><i><b>08.00.</b></i> På stuen lyder et højlydt vræl. Marcus er blevet skubbet 
rundt af to piger i en papkasse. Han kravler ud af papkassen og søger 
hulkende hen til Cindie Christoffersen for at få et kram.
</p><div class="art-quote article-box">
<p class="quote"/>
<blockquote>
<p class="quote-txt">
Det går ud over børnene
</p>
<p class="sender">
Cindie Christoffersen, pædagog 
</p>
</blockquote>
</div><p>
»Hvor er Marcus henne?«, spørger Cindie Christoffersen, mens de krammer. Hun 
strækker armene ud, så de får øjenkontakt. Marcus ler og knuger sig igen ind 
til sin pædagog.</p><p><i><b>08.03.</b></i> I cirkler løber en flok drenge gennem den ene stuedør 
efter den anden, mens de forsøger at fange hinanden. Cindie Christoffersen 
afbryder legen og går med dem ud på den lange gang. 
</p><p>
»Nu skal I prøve at gøre noget svært. Nu skal I sidde på numsen og skubbe jer 
frem«, griner hun. I en lang række skubber drengene sig frem. 
</p><h3>
Nærvær kommer i små mængder 
</h3><p>
Hver morgen kommer institutionens leder forbi for at sige godmorgen. Det er 
ikke unormalt, at hun – ligesom i dag – giver en hånd med, forklarer Cindie 
Christoffersen, der er nødt til at forlade stuen for at hente fjer til 
dagens projekt. 
</p><p><i><b>09.50.</b></i> Cindie Christoffersen løfter en bunke fjer op på bordet. 
I dag skal de klistre fjer på de udklippede kaniner. Malthe sidder for enden 
af bordet og skruer løs på limstiften, så han har lim på alle fingre. Med 
klistrede fingre får han sat fjer efter fjer på den brune kanin. 
</p><p><i><b>10.11.</b></i> Interessen for limstiften er for længst forsvundet. I 
skumøen sidder Cindie Christoffersen nu med seks børn og en sangkasse. Det 
er tid til dagens sange. 
</p><p>
»Vi kører med toget ud på landet. Her kan man se en ko blandt andet. Den 
kommer nu, og den siger …«, synger hun, mens børnene fortsætter med et 
ordentlig ’muuuh’. Sangen fortsætter med et nyt dyr fra kassen og endnu 
flere smil. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/ECE2267400/vuggestueboern-laerer-kun-lidt-efter-frokost/">Vuggestuebørn lærer kun lidt 
efter frokost</a></p><p><i><b>10.37.</b></i> I en lang række står børnene i kø for at få vasket limen 
af fingrene. »Nu skal vi ind og have rugbrød«, siger Cindie Christoffersen. 
»Ruuugbrød«, gentager Liam. Ved bordet snakker de om, hvad de skal have på 
brødet. Til sidst ligger enkelte klatter med remoulade og smør tilbage. 
Madfesten er slut. Nu skal der lægges kabale, forklarer Cindie 
Christoffersen. En kollega kommer forbi og spørger efter dagens plan. 
Forvirret kigger de kort på hinanden, indtil fordelingen bliver klar. Cindie 
Christoffersen skal tage stuen og gøre klar til middagsluren. 
</p><p><i><b>11.46.</b></i> Stilheden har bredt sig over stuen, og det er nu tid til 
at dokumentere. Med iPad’en lægger Cindie Christoffersen derfor billeder op 
fra dagens projekt. Hun skriver børnenes sovetider ind og skriver en kort 
tekst, der fortæller, hvad de har lavet i dag. 
</p><p class=" bl-elem"><b>12.36.</b> Arbejdsdagen er forbi. Cindie Christoffersen trækker i overtøjet 
og lukker hoveddøren til institutionen bag sig. I dag har været en god dag, 
konstaterer hun. »Vi nåede vores ene time med projekt, hvor nærværet 
er allerstørst. Men det opstod også hist og her«, siger hun. 
</p>	
</div>
</div></body></html>
