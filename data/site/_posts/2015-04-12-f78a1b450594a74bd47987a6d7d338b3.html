---
layout:     post
title: 	    "Reportage fra 'Helvede i Nord': Tysk vovemod belønnet med klassikertriumf"
post_author:	    
post_date:	    Sun, 12 Apr 2015 20:43:28 +0200
post_site:	    politiken.dk 
post_link:	    http://politiken.dk/sport/cykling/ECE2625289/reportage-fra-helvede-i-nord-tysk-vovemod-beloennet-med-klassikertriumf/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Da den norske storfavorit Alexander Kristoff (Katusha) op til Paris-Roubaix 
gjorde opmærksom på, at han ikke betragtede sig selv som det varmeste bud på 
succes i den fransk brostensklassiker, fremhævede han blandt andre tyskeren 
John Degelkolb (Giant-Alpecin) som en mulig vinder.
</p><p>
Den 27-årige nordmand havde nu næppe regnet med, at han i den grad skulle få 
ret, men da de knap seks timers strabadser var overstået, tronede den 
jævnaldrende tysker øverst på podiet i den nordfranske by, mens Kristoft 
måtte tage til takke med at vinde spurten i en en gruppe på 14 mand, der 
susede over stregen på velodromen 31 sekunder senere, hvilket rakte til en 
tiendeplads. 
</p><h3>
Var fuldstændig suveræn i spurten
</h3><p>
Med triumfen fortsætter den lovende udvikling, John Degenkolb har været 
igennem, lige siden, han i 2011 blev professionel, efter at han året inden 
havde erobret sølv ved U23-verdensmesterskaberne slået af australieren 
Michael Matthews.
</p><p>
For tre uger siden nåedes den indtil i dag foreløbige kulmination, da han 
henviste Kristiff til andenpladsen i spurten i Milano-Sanremo, og ikke siden 
ireren Sean Kelly præsterede det i 1986, er det lykkedes en rytter at vinde 
de to prestigemættede klassikere i et og samme år.
</p><p>
I dag nåede Degenkolb til mål i en syvmandsgruppe, og han var fuldstændig 
suveræn i spurten, mens tjekken Zdenek Stybar (Etixx-Quick Step) og 
belgieren Greg Van Avermaet (BMC) besatte de to andre podiepladser.
</p><h3>
Greb selv ud efter lykken
</h3><p>
Ganske som Kristoff gjorde det en uge tidligere i Flandern Rundt, greb John 
Degenkolb selv ud efter lykken, da han med 10 km tilbage frygtede, at løbet 
ligesom sidste år var ved at glide ham af hænde.
</p><p>
I 2014 var Degenkolb blandt de mange, der tøvede, da hollænderen Niki Terpstra 
(Etixx-Quick Step) satte sit succesrige solofremstød ind, og det betød, at 
tyskeren måtte nøjes med andenpladsen, da han var hurtigst i den jagtende 
gruppe 20 sekunder bag Terpstra.
</p><p>
»Vi har på holdet talrige gange evalueret sidste års løb, og derfor vidste jeg 
også, at jeg blev nødt til at tage sagen i min egen hånd, da Van Avermaet og 
hans landsmand Yves Lampaert angreb og slap fri med cirka 12 km tilbage«, 
fortæller John Degenkolb.
</p><p>
»Hvis jeg igen havde forholdt mig afventende, risikerede jeg en gentagelse af 
sidste års forløb. Eftersom jeg følte, jeg stadig havde noget i tanken, 
besluttede jeg mig for at optage forfølgelsen alene, og det viste sig jeg 
heldigvis at give udbytte«.
</p><h3>
Nåede frem i front med seks km tilbage
</h3><p>
John Degenkolb nåede op til de to i front, da der manglede seks km. 
</p><p>
Siden fik også Stybar tilslutning, og kort inden rytterne ramte velodromen, 
udvidedes gruppen med hollænderen Lars Boom (Astana), schweizeren Martin 
Elmiger (IAM) og belgieren Jens Keukeleire (Orica-Greenedge).
</p><p>
De placerede sig i denne rækkefølge efter Degenkolb, Stybar og Van Avermaet og 
i samme tid, mens Lampaert, der søgte at køre spurten for sin holdkammerat 
Stybar satte syv sekunder til på syvendepladsen.
</p><h3>
Første Paris-Roubaix uden uheld
</h3><p>
»En væsentlig årsag til, at sejren kom i hus, var, at jeg for første gang 
nåede til vejs ende i Paris-Roubaix uden et eneste uheld«, siger John 
Degenkolb.
</p><p>
»Det er ikke kun en tilfældighed, men skyldes i høj grad også det minutiøse 
arbejde, der er udført fra holdets side for at sikre os det optimale 
materiel«.
</p><p>
»Selv nu her et godt stykke tid efter, at løbet er forbi, har jeg svært ved at 
fatte, at jeg står som vinder af både Milano-Sanremo og Paris-Roubaix«.
</p><p>
»Og jeg får jo nok først rigtig tid til at nyde det, når sæsonen er forbi. Men 
jeg er ufatteligt stolt over at være kommet i selskab med så mange tidligere 
stjerner«.
</p><h3>
Wiggins kæmpede til det sidste
</h3><p>
To af de mest omtalte ryttere op til Paris-Roubaix, Alexander Kristoff og den 
engelske Tour de France-vinder fra 2012 Bradley Wiggins (Team Sky) nåede 
frem til velodromen i samme gruppe på 14 ryttere, og selv om de kun var et 
halvt minut bagud, var de milevidt fra at få opfyldt deres drømme.,
</p><p>
Kristoff demonstrerede altså endnu engang sin hurtighed ved at vinde spurten i 
det lille felt, og Wiggins hentede på ganske anden vis hæder i sin 
ultimative optræden på landevejen.
</p><p class=" bl-elem">
To gange, med 32 og 3 km tilbage, forsøgte han med solofremstød at få sin 
sidste store satsning for Team Sky til at lykkes, men i den sidste ende 
rakte anstrengelserne kun til en absolut ærefuld 18.-plads.
</p>	
</div>

</div></body></html>
