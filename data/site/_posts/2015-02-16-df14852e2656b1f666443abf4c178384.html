---
layout:     post
title: 	    "Rune Lykkeberg: Terror vender vores samfunds principper imod os"
post_author:	    
post_date:	    Mon, 16 Feb 2015 16:29:12 +0100
post_site:	    politiken.dk 
post_link:	    http://politiken.dk/kultur/ECE2548741/rune-lykkeberg-terror-vender-vores-samfunds-principper-imod-os/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Det siges, at det var et attentat på demokratiet. Det hævdes, at det virkelige 
mål for skuddene lørdag i København hverken var de to mænd, der blev dræbt, 
eller de fem politifolk, som blev såret. 
</p><p>
Det virkelige mål skulle være selve det danske samfund og de principper, vi 
bekender os til. 
</p><p>
Men terrorister kan ikke ødelægge det åbne samfund, og intet attentat kan 
underminere demokratiet i Danmark eller nogen andre steder. 
</p><p>
Terrorismen er frygtindgydende, og for de konkrete ofre er det allerede slut. 
Det er indlysende, at der er god grund til sorg, frygt og vrede lige nu. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/debat/profiler/uffeelbak/ECE2548448/den-stoerste-fare-lige-nu-er-at-angst-og-mistro-breder-sig-mellem-borgerne/">Den største fare lige nu er, 
at angst og mistro breder sig mellem borgerne</a></p><p>
Men terrorister kan ikke ødelægge vores demokrati eller underminere de 
principper, vores fællesskab bygger på. Det kan kun vi selv. 
</p><p>
»Hele Vesten og især USA har overvurderet betydningen af terrorismen«, 
pointerede den amerikanske politiske tænker Francis Fukuyama i oktober 2014 
til magasinet New Statesman: 
</p><p>
»Den er et stort problem, den kommer ikke til at forsvinde i den nærmeste 
fremtid, men den er ikke en eksistentiel trussel«. 
</p><h3>
Hvilket slags demokrati 
</h3><p>
Der er altomfattende opbakning til, at Danmark skal være en retsstat og et 
demokrati med forsamlingsfrihed og ytringsfrihed, og den bliver ikke 
anfægtet af en enkelts mands skyderier i København. 
</p><p>
De fanatiske ideer og den islamistiske ideologi har ingen chance for at vinde 
kampen om, hvordan vores samfund skal indrettes, og hvilke principper vi vil 
leve efter. 
</p><div class="art-quote article-box">
<p class="quote"/>
<blockquote>
<p class="quote-txt">
</p><p class=" bl-elem">Vi kan ikke fængsle folk for en forbrydelse, som de måske vil begå </p>

</blockquote>
</div><p>
Islamister overbeviser ikke så mange tvivlere, at de kan blive en politisk 
trussel, og de inspirerer ikke så mange tænkende borgere, at det overhovedet 
vil blive en seriøs diskussion. Eller som Fukuyama konstaterede:</p><p>
»For langt de fleste mennesker er tiltrækningen ved den form for radikalisme 
lig nul«, konstaterede Fukuyama. 
</p><p>
Det store spørgsmål er ikke, om Danmark vil blive ved med at være et liberalt 
demokrati. Det vil vi naturligvis også være om ti og tyve år. Det store 
spørgsmål er, hvordan vi vil være det. Og her er der noget på spil. 
</p><h3>
Fælles bevidsthed 
</h3><p>
For vores samfund er kendetegnet ved tre principper, som langt, langt de 
fleste tager for givet. Vi vil have frihed, sikkerhed og åbenhed. Det 
krænker vores forestilling om, hvad vi bør kunne, hvis vi ikke kan trykke 
tegninger, som gør grin med en profet, eller ikke kan mødes i et 
forsamlingshus til en snak om, hvordan vi skal leve sammen. 
</p><p>
Vi kan ikke acceptere, at islamiske doktriner, som bliver håndhævet med vold 
og våben, skulle kunne stoppe vores samtaler. Og det virker voldsomt 
begrænsende, hvis vi skal være bange for at gå til politiske møder og 
samtidig kalkulere, om det nu også er værd at sætte livet på spil for. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/debat/profiler/bredal/ECE2547994/velkommen-til-bernard-cazeneuve/">Velkommen til Bernard Cazeneuve</a></p><p>
Endelig vil borgerne vide, hvad der sker i fællesskabet. Det forekommer igen 
voldsomt indskrænkende, hvis vi ikke kan blive orienteret om forbrydelser og 
terrorattentater, bare fordi det kan gøre os bange eller sprede 
terroristernes budskab. Vi kræver åbenhed. 
</p><p>
Det er ikke bare paragraffer i grundloven, som vores institutioner opdrager os 
til at anerkende, og som politiet håndhæver. Det er derimod principper, der 
er blevet til en del af vores fælles bevidsthed om, hvem vi er, og hvordan 
vi vil leve. 
</p><h3>
Modsætninger 
</h3><p>
Som regel tager vi det for givet, at vi kan få frihed, sikkerhed og viden uden 
omkostninger. At vi kan sige, hvad der passer os, bevæge os, som vi vil, og 
få billeder fra alle begivenheder, uden at det på nogen måde truer os. 
</p><p>
Men det var allerede den engelske filosof Isaiah Berlins indsigt, at det 
liberale demokratis principper ikke går op i en højere enhed. Hvis vores 
samfund skal fungere, må vi balancere mellem vores egen forventning om, at 
vi kan gøre, som det passer os, og vores hensyn til fællesskabet. 
</p><p>
Frihed er både det enkeltes menneskes frihed til at forfølge ideer og drømme 
og den fælles frihed til snakke os til rette om nogle regler, der forpligter 
os alle. Vores principper vil ifølge Berlin altid være i konflikt, og vi 
skal i hver enkelt situation afgøre, hvilket ideal vi sætter højest. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/debat/ledere/ECE2547351/politiken-mener-demokratiet-maa-aldrig-lade-sig-kyse-af-trusler/">Politiken mener: Demokratiet 
må aldrig lade sig kyse af trusler</a></p><p>
Det, vi plejer at kalde mangfoldighed eller pluralisme, er ikke bare friheden 
til at spise kinesisk mad, se amerikanske film og gå i danske skoler. Det er 
også en anerkendelse af, at der er indbyggede modsætninger i vores 
grundlæggende principper, og at vi hele tiden må vælge mellem frihed, 
sikkerhed og åbenhed. 
</p><p>
Det er derfor, at USA, Danmark og Sverige alle tre er indlysende liberale 
demokratier, men også vidt forskellige fællesskaber. Det, der kan være 
rimeligt og retfærdigt i Danmark, kan være skandaløst og uacceptabelt i 
Sverige og USA. 
</p><h3>
Reportagen fra en bange by 
</h3><p>
Det, der gør terrorismen så utrolig effektiv, er, at den afdækker konflikten 
mellem vores principper. Det bliver med ét åbenlyst, at vi ikke på samme tid 
kan få maksimal frihed, maksimal sikkerhed og maksimal åbenhed. Sådan har 
det altid været, men det bliver sjældent sat på spidsen som virkelige valg. 
</p><p>
Hvis vi insisterer på retsstatens beskyttelse af det enkelte individ, må vi 
leve med, at de mennesker, som er kendt af efterretningstjenesterne og 
mistænkes for at ville det onde, ikke kan spærres inde og holdes væk uden 
dom. 
</p><p>
Vi kan ikke fængsle folk for en forbrydelse, som de måske vil begå. Friheden 
for samfundets gode og dydige borgere må også være friheden for dem, der 
måske ikke er det. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/fokus_danmark/fokus_terror/ECE2548415/avisledere-terroren-er-brutal-og-blodig-virkelighed/">Avisledere: Terroren er brutal 
og blodig virkelighed</a></p><p>
Enten må vi acceptere et sted som Guantánamo, hvor folk fængsles uden 
retssikkerhed, eller også må vi leve med, at mulige terrorister kan bevæge 
sig frit i samfundet blandt os. 
</p><p>
Og hvis vi fastholder, at vi vil vide alt, hvad der foregår, og have så mange 
billeder som muligt, må vi acceptere, at vi kommer til at gå terroristernes 
ærinde. Det er jo ikke attentaterne i sig selv, der terroriserer os. 
</p><p>
Det er frygteligt, at en mand til et debatarrangement bliver skudt, og det er 
rædselsfuldt, at en vagt ved en synagoge bliver dræbt. Men det er først de 
konstante billeder fra gerningsstedet, blå blink over hele gaden og 
reportagerne fra en bange by, der bringer truslen ind i hundredtusinder af 
danske hjem, ligesom det var tv-billederne fra Frankrig, som gjorde 
terrorismen konkret for et globalt publikum. 
</p><h3>
En global spændingsfilm 
</h3><div class="art-quote article-box">
<p class="quote"/>
<blockquote>
<p class="quote-txt">
Det, der virkelig kan ramme vores samfund, er, at vi lader behovet for 
sikkerhed underminere vores frihed og krav på viden. Den kamp kommer nu.
</p>
</blockquote>
</div><p>
Det er en virkelig kvalitet ved et oplyst samfund, at borgerne vil vide, hvad 
der sker, men konsekvensen er, at vores medier fungerer som enorme 
forstærkere, der gør konkrete forbrydelser til globale terrorattentater. Det 
skræmmer ikke kun seerne, det risikerer naturligvis også at inspirere mulige 
terrorister. Vi har lige set, at de, der gennemfører et bestialsk attentat 
som i Paris, bliver fordømt fra alle sider. </p><p>
Men de kommer også til at spille hovedroller i det, der minder om en global 
spændingsfilm. De kommer i fjernsynet som en slags fordømte helte, der er 
villige til at dø for en højere sag. 
</p><p>
Det koster dem livet, men de får mere end 15 minutters verdensberømmelse. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/indland/fokus_danmark/fokus_terror/ECE2548468/frankrig-vi-er-danskere/">Frankrig: Vi er danskere</a></p><p>
Det er præcis terrorens styrke, at den vender vores samfunds principper mod os 
selv. Vores frihed misbruges til at skade os, de brugte amerikanske 
flyvemaskiner til at smadre amerikanske symboler, og de bruger vores 
kommunikation til udbredelse af deres rædsler. Det er samtidig terrorens 
svaghed, at den ikke kan andet end ødelæggelse. 
</p><h3>
Kampen fortsætter 
</h3><p>
Den tyske filosof Jürgen Habermas skrev efter 11. september 2001, at 
terroren er den eneste måde, man kan ramme en modstander på, som ikke kan 
besejres. Og det gælder stadig. 
</p><p>
Det er således ikke terroristerne, som er rigtig farlige for os. Det er vores 
reaktion på terrorismen, som er den største trussel mod friheden og 
sikkerheden i vores fællesskab. Nu 14 år efter kan vi se, at det ikke var 
terroren, som for alvor belastede den amerikanske retsstat. Det har været 
amerikanernes reaktion på den. Og på samme måde vil det være vores eget 
valg, hvor hårdt vi vil blive ramt af attentaterne i København. 
</p><p>
Vi har grund til at være bange i den konkrete situation, og det vil begrænse 
os. Men det, der virkelig kan ramme vores samfund, er, at vi lader behovet 
for sikkerhed underminere vores frihed og krav på viden. 
</p><p class=" bl-elem">
Den kamp kommer nu. 
</p>	
</div>
</div></body></html>
