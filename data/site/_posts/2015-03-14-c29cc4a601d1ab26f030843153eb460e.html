---
layout:     post
title: 	    "Farvel til bundstykkerne"
post_author:	    
post_date:	    Sat, 14 Mar 2015 10:36:34 +0100
post_site:	    politiken.dk 
post_link:	    http://politiken.dk/magasinet/sketiugen/ECE2587492/farvel-til-bundstykkerne/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
De gæve weekendkrigere fra hjemmeværnet var i chok i denne uge, da der udgik 
en befaling fra overkommandoen om, at de skulle pille bundstykkerne ud af 
deres automatgeværer og aflevere dem til opbevaring på et centralt sted, så 
våbnene ikke længere var skudklare. 
</p><div class="art-fakta article-box">
<header><h4 class="">
Sket i ugen</h4>
</header><div class="fakta-body" data-buildingblock="embedded_factboxlink">
<p><b>Er en institution på Politiken</b> og har i fire årtier haft sin faste 
plads i søndagstillægget PS, hvor skiftende skribenter har satiriseret over 
den forgangne uges begivenheder. 
</p><p class=" bl-elem"><b>Klummen blev opfundet</b> af journalisten J.B. Holmgaard, som i 1982 fik 
dansk journalistiks fornemste pris, Cavling-prisen, for indsatsen. 
</p>
</div>
</div><p/><p/><p>
Anledningen var naturligvis, at det gevær af typen M95, som den herostratisk 
berømte Omar el-Hussein brugte til at sprede død og rædsel med i København 
for en måned siden, havde vist sig at være stjålet fra en af de 4.328 
hjemmeværnsfolk, der opbevarer våben i deres hjem. 
</p><p>
På den baggrund virkede det jo ganske fornuftigt at inddrage bundstykkerne, 
som er sådan nogle lange, cylinderagtige javertusser, der skal smækkes ind 
midt i geværerne, før de er funktionsdygtige. På den måde kan man 
selvfølgelig ikke forsikre sig imod, at typer som Omar render rundt og 
spiller hellige krigere på gader og stræder. Men man kan i det mindste 
forhindre, at de gør det med et moderne automatvåben, der kan affyre op til 
900 skud i minuttet. 
</p><p>
Alligevel lød der højlydt jammer og klage, ikke kun fra nogle af de afvæbnede 
hjemmeværnsfolk, men også fra politikere som den konservative Mike Legarth. 
Imens jeg var i bad, hørte jeg ham forklare værterne i ’Radio24syv morgen’, 
hvordan det var helt afgørende for de gæve weekendkrigere at have skudklare 
våben liggende derhjemme, fordi de gerne skulle kunne reagere hurtigt i en 
krisesituation. 
</p><p>
Jeg var så spændt på, hvilken krisesituation Mike Legarth mon havde i 
tankerne, at jeg måtte lukke for bruseren. 
</p><p>
Jo, sagde han, hvis der nu for eksempel blev gennemført en terroraktion imod 
Kolding Storcenter, ville politiet jo ikke kunne mønstre en lige så stor 
reaktionsstyrke som i København. Og hæren ville man heller ikke kunne regne 
med, for der er jo snart ikke flere kaserner tilbage i Jylland. Derfor ville 
det være godt, hvis de lokale frivillige fra hjemmeværnet hurtigt kunne 
stille på åstedet med en passende bevæbning. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00920/_____Intet_navn_____920782" data-id="920782" data-imgtype="jpg" data-caption="Tegning: Anne-Marie Steen Petersen"/><p>
Så skyndte jeg mig at åbne for det varme vand igen, for jeg havde ærlig talt 
fået kuldegysninger ved tanken om, at en flok frivillige Bruce Willis’er fra 
Vamdrup skulle tage kampen op med al-Qaeda i Kolding Storcenter – eller 
andre steder for den sags skyld. 
</p><p>
Den krisesituation ville jeg helt klart foretrække, at politiet tog sig af. 
</p><p>
Og det skulle også være praktisk muligt, for der <i>er</i> faktisk 
politi både i Jylland og på Fyn. 
</p><p>
Selv om det af og til kan se sådan ud, er det trods alt ikke alle landets 
betjente, der trasker rundt i København med maskinpistoler, og de skal vel 
også hjem igen på et tidspunkt. 
</p><h3>
Hvem skal nu betale? 
</h3><p>
Forleden aften befandt jeg mig pludselig foran et større opbud af svært 
bevæbnet politi, da jeg forlod min arbejdsplads via en sjældent benyttet 
udgang. Den imponerende store politistyrke, som havde besat området i 
anledning af den amerikanske ambassadørs besøg i JP/Politikens Hus, virkede 
lidt overrasket over at se nogen komme ud af netop den port, så jeg sørgede 
for at smile overdådigt til betjentene og undlod at rode i tasken efter mit 
rejsekort, imens jeg forsigtigt bevægede mig ud på den overordentlig 
velbevogtede gade. 
</p><p>
Målt i maskinpistoler og mandetimer er sikkerhedsniveauet stadig tårnhøjt i 
København, og nu er politikerne så i gang med at skændes om regningen for 
den igangværende magtdemonstration og den fortsatte bekæmpelse af terror. De 
er som sådan ikke uenige om, at regningen skal betales – tværtimod er der 
bred politisk enighed om at udløse en mild forårsregn af penge over politiet 
og PET. Oppositionen vil bare gerne vide, hvor pengene skal komme fra, 
hvilket umiddelbart ikke virker som noget helt urimeligt krav. I hvert fald 
ikke medmindre man hedder Mette Frederiksen og er justitsminister med sine 
helt egne ideer om, hvordan den butik skal køres. 
</p><div class="art-fakta article-box">
<header><h4 class="">
Sagt i ugen</h4>
</header><div class="fakta-body" data-buildingblock="embedded_factboxlink">
<p>
Generalmajor <b>Finn Winkler</b> om inddragelsen af bundstykker fra danske 
hjemmeværnsfolks automatgeværer: 
</p><p><i>»Ændringer af den art udløser spørgsmål fra de frivillige, om ikke 
hjemmeværnet og samfundet stoler på dem længere. Man synes, at hjemmeværnet 
skal tro på, at medlemmerne gør tingene rigtigt, og nogle af dem vil nok 
melde sig ud. Men hjemmeværnet kan ikke tåle at blive beskyldt for ikke at 
passe på sine våben«. </i>(b.dk) 
</p><p>
Den pensionerede EU-politiker og aktive hjemmeværnsmand <b>Mogens Camre</b> 
meddelte, at han ikke blot vil indlevere bundstykket til sit automatgevær, 
men hele våbenet: 
</p><p><i>»Det gør jeg af den simple årsag, at det er meningsløst at have et våben 
uden bundstykke. Så kan du lige så godt have et kosteskaft liggende«. </i>(Berlingske 
Nyhedsbureau) 
</p><p>
Digteren <b>Yahya Hassan</b>, efter at han havde anket den betingede dom for 
vold, som han havde fået i Retten i Aarhus: 
</p><p><i>»Som det har været i dag, kan byretten være fyldt med landsbytosser. Vi har 
med en dommer at gøre, som ikke har styr på paragrafferne. Så sagen er anket 
til frifindelse, og indtil nu er der ikke draget nogen som helst 
konklusioner«. </i>(Ekstra Bladet) 
</p><p><b>Ekstra Bladets lederskribent</b> om Klaus Riskærs mulige fremtid som 
folketingskandidat for Alternativet: 
</p><p><i class=" bl-elem">»Det bliver svært for Riskær at komme på kant med partiprogrammet, for der 
er ikke noget. Nogle efterspørger åndelighed, andre mener, de skal kæmpe for 
klodens overlevelse, kortere arbejdstid eller solceller, og de hader i hvert 
fald alle sammen de gamle politikere«.</i></p><p>
Transportminister <b>Magnus Heunicke</b> (S) fordømte »klamme mænd« i den 
kollektive trafik: 
</p><p><i>»Der findes en temmelig stor gruppe mænd, der åbenbart ikke kan tage 
bussen, S-toget eller metroen uden at begynde at befamle de kvindelige 
medpassagerer, prøve at spærre udgangen, imens de kommer med ’frække tilbud’ 
i form af trusler om voldtægt eller slet og ret lyner deres bukser ned og 
tager deres tissemand frem midt i toget eller bussen«.</i>(Politiken) 
</p><p>
Idémanden bag Muhammedtegningerne, redaktør <b>Flemming Rose</b>, om 
de aflytninger uden dommerkendelse, regeringen vil åbne mulighed for som led 
i bekæmpelsen af terror: 
</p><p><i>»Hvis man aflytter danske statsborgere i udlandet, kommer man også 
automatisk til at aflytte danske statsborgere i Danmark. Det er en glidebane 
og en svækkelse af borgernes retssikkerhed«. </i>(Jyllands-Posten) 
</p><p>
Direktør <b>Anders Hørsholt</b>, Parken, gjorde status over sidste 
weekends besøg fra Vestegnen efter lokalopgøret mellem FC København og 
Brøndby IF: 
</p><p class=" bl-elem"><i>»Der blev kun sat ild til omkring 50 sæder og smadret 4 toiletter, så det 
var da en fremgang i forhold til tidligere«. </i>(Ekstra Bladet) 
</p>
</div>
</div><p/><p/><p>
De skal nu nok finde ud af det, og imens der var taktisk stilstand i 
forhandlingerne om den seneste antiterrorpakke, kunne man i Retten i Aarhus 
danne sig et indtryk af PET’s besværlige arbejde, da Yahya Hassan fik en 
betinget dom for vold mod en ung mand, som han kom i skænderi med under en 
bytur for et års tid siden. En noget usædvanlig situation for 
vanvidsdigterens livvagter, der er vant til at beskytte politikere og 
kongelige, som ikke har for vane at komme op at slås med tilfældige 
personer, de møder på deres vej. 
</p><h3>
Bedrager i bevægelse 
</h3><p>
Uffe Elbæk skal vel også snart have en eller anden form for beskyttelse mod 
Klaus Riskær Pedersen. Den tidligere finansmand, straffefange m.m.m. er 
nemlig så opsat på at blive folketingskandidat for Elbæks nyeste 
varmluftballon, Alternativet, at han tilsyneladende er parat til at gøre 
hvad som helst. 
</p><p>
Selv om partilederen havde afvist ham, meldte Riskær sig ufortrødent ind i det 
nye parti, og på tirsdag er han blandt de håbefulde kandidater, når 
medlemmerne i Københavns Omegn skal blive enige om, hvem de vil stille op 
til folketingsvalget. Og egentlig kan det jo være et godt tegn for 
Alternativet, at lige netop denne Pedersen udviser så stor interesse for 
sagen, for han har altid haft næse for, hvad der rører sig, og måske har han 
luret, at Uffes varmluftballon rent faktisk har potentiale til at bære en 
håndfuld alternative helt ind i Folketinget som et ... ja, alternativ til 
dem, der sidder der i forvejen. 
</p><p>
Ren idealisme kan vi formentlig udelukke som motiv til den ukuelige Riskærs 
pludselige interesse for dansk politik, for ifølge Berlingske Nyhedsbureau 
begyndte han først at rende Elbæk på dørene, efter at han var blevet afvist 
som folketingskandidat af Konservative. 
</p><h3>
Mindre gramseri i togene 
</h3><p>
I den mere praktisk-politiske afdeling kunne regeringens gladeste minister, 
Magnus Heunicke, i denne uge præsentere et »pendlerforlig«, der blandt andet 
sikrer et ekstra lyntog mellem København og Aarhus – fra 2021. Af en eller 
anden grund udløste det ikke spontan jubel blandt landets pendlere. 
</p><p>
Udviklingen går ikke rasende hurtigt i dansk kollektiv trafik, men nu er der 
da sat penge af til at elektrificere landets togstrækninger, sådan som det 
allerede er sket for mange år siden i andre industrialiserede lande, og DSB 
kan begynde at kigge sig om efter flere elektriske tog. Helst af en type, 
som allerede eksisterer, så de undgår at bruge 15 år og 6 milliarder på at 
få bygget nye tog, der ikke kan køre. 
</p><p>
DSB-aftalen pålægger også vores alle sammens højt elskede togselskab at skaffe 
flere siddepladser, og det vil ikke alene resultere i mere komfortable 
togrejser. Det vil også betyde, at de »klamme mænd«, som transportministeren 
tordnede imod forleden, får ringere mulighed for at komme tæt på deres 
kvindelige medpassagerer og gramse på dem, sådan som det åbenbart ofte sker 
i det offentlige rum. 
</p><p>
Mens DSB skal køre stærkere for at leve op til de politiske krav om bedre 
overholdelse af køreplanerne, har Politiken besluttet at satse på 
»journalistik i to hastigheder« på sin netavis. Her kan læserne nu selv 
vælge, om de vil have hurtige nyheder eller fordybe sig i længere artikler 
(for eksempel Sket i ugen, hvilket helt klart kan anbefales). 
</p><p>
Med det nye koncept følger også en personlig ’strøm’, hvor læseren kan finde 
et udvalg af historier baseret på emner, som han eller hun har interesseret 
sig for tidligere. Og det virker. Vor læser Anne Mette Beck meddelte i hvert 
fald på Twitter, at hun var ret vild med sin strøm på politiken.dk, som 
udelukkende bestod af artikler om gourmetflødeboller. 
</p><p>
Jo da, det er interessante tider i medieverdenen, og vi på Politiken vil gøre 
alt for at komme i kontakt med så mange læsere som muligt. 
</p><p>
Men konkurrencen er ubarmhjertigt hård ude på nettet, og der vil altid være 
tiltag, som vi ikke kan hamle op med. Forleden bragte ekstrabladet.dk for 
eksempel historien <i>Lavede yoghurt af sin egen skedesaft: Sådan smagte den</i>. 
Der var et videoindslag med, men det valgte jeg nu at springe over. 
</p><p>
Det kan godt være, at journalister er en truet faggruppe, men i modsætning til 
hjemmeværnsfolkene har vi da i det mindste fået lov at beholde vores 
bundstykker. Og vi er ikke bange for at bruge dem. 
</p><p class=" bl-elem"><i class=" bl-elem">Publiceret 15. marts 2010</i></p>	
</div>
</div></body></html>
