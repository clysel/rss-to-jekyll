---
layout:     post
title: 	    "Kronik: Historisk aftale tager fat på plasticforurening i naturen"
post_author:	    37996
post_date:	    Thu, 16 Apr 2015 13:12:10 +0000
post_site:	    ing.dk 
post_link:	    http://ing.dk/artikel/kronik-historisk-aftale-tager-fat-paa-plasticforurening-i-naturen-175380
---
<html><body><div><section class="body">
			<p>94 pct. af fuglene i Nordsøen har plastic i maven. Dette alarmerende tal tegner et tydeligt billede af den voldsomme plasticforurening overalt i naturen, en følge af årtiers sløsede ‘køb/få-og-smid-væk’-kultur. Men når Europa-Parlamentet 28. april endeligt vedtager en EU-lov om markant at nedbringe forbruget af plasticposer i Europa, er det samtidig en ny begyndelse på vores måde at omgås affald.</p>
			<p>Selv om vi i EU har haft en overordnet affaldslov siden 1970’erne, endda med forebyggelse af affaldet som nummer ét, er det første gang nogensinde, at vi beslutter at reducere den samlede mængde af affald.</p>
			<p>Aftalen, som jeg som ordfører har haft ansvaret for at få forhandlet igennem først i parlamentet og bagefter med EU’s regeringer i Ministerrådet, indebærer at EU-landene skal begrænse antallet af de lette plasticbæreposer drastisk (de helt tynde til våde madvarer samt styk-køb af grøntsager er ikke med i måltallene, da de er sværere at erstatte).</p>
			<p><figure class="plugin right zoomable"><img data-original-image="http://ing.dk/sites/ing/files/auken_margrete.jpg" src="http://ing.dk/sites/ing/files/styles/w1120_media_right/public/auken_margrete.jpg?itok=redEpNCC" alt=""/><figcaption>Margrete Auken er medlem af Europa-Parlamentet for SF og ordfører på ny EU-lov om reduktion af plasticposeforbruget i EU. </figcaption></figure></p>
			<p>Når loven træder i kraft senere i år, skal landene hver især beslutte enten at indføre pris på alle plasticbæreposerne (det skal i så fald ske inden slutningen af 2018) eller vedtage reduktionsmål til først 90 plasticposer pr. indbygger i 2019 og siden 40 pr. indbygger i 2025.</p>
			<p>I forhold til et business-as-usual-scenario vil det konkret betyde en årlig reduktion på mindst 80 milliarder lette plasticbæreposer om ti år. Der er tale om svimlende høje tal, og det er bemærkelsesværdigt at vi har fået flyttet EU så markant på dette område. Den britiske avis The Guardian har da også valgt at omtale denne lov som intet mindre end historisk.</p>
			<p>Aftalen har først og fremmest kunnet indgås, fordi der blandt størstedelen af europæerne længe har været en forventning om, at EU-politikerne påtager sig at sætte en stopper for plasticposernes hærgen i naturen. I en offentlig høring i 2011 svarede mere end tre ud af fire af de adspurgte europæere, at EU skulle se at komme i gang.</p>
			<p>Problemet er jo til at få øje på. Ifølge tal fra Europa-Kommissionen endte mere end otte milliarder plasticposer i naturen i 2010, hvor de volder stor skade, ikke mindst for dyrene.</p>
			<p>Plasticaffaldet udgør 70 pct. af affaldsforureningen i flere af de europæiske have, og heraf anslås plasticposer sine steder at udgøre 70 pct. Dette har ud over de ‘usynlige’ skader markante økonomiske følger for lokalsamfundet, der samlet set i EU årligt må bære regningen på godt 340 millioner kroner bl.a. til oprydning af strande.</p>
			<p>Nu kan disse økonomiske byrder vendes til en samlet besparelse på mere end fem milliarder kroner årligt hvoraf butikkerne får den største part. De vil spare store summer på ikke at skulle udlevere ‘gratis’ poser, samtidig med at salg af plasticposer i EU forventes at indbringe mellem 9-12 milliarder kroner til butikkerne hvert år.</p>
			<p><figure class="plugin right zoomable"><img data-original-image="http://ing.dk/sites/ing/files/2015.04.17-kronik-plastikposer-graf.jpg" src="http://ing.dk/sites/ing/files/styles/w1120_media_right/public/2015.04.17-kronik-plastikposer-graf.jpg?itok=kpIuQGXR" alt=""/><figcaption>(Klik for at forstørre) </figcaption></figure></p>
			<p>Danmark skal nu vælge, hvilken af de to løsningsmuligheder man ønsker at bruge. Her vil mit klare råd til den danske regering være at vedtage en mærkbar pris på samtlige plasticbæreposer, så kunderne ikke længere får langet plasticposerne gratis over disken.</p>
			<p>Hvad mange jo ikke ved i dag er, at plasticposen ikke er gratis for butikken, hvorfor udgiften indregnes i prisen på de sko, man køber i skobutikken, kjolen i tøjbutikken eller shampooen hos Matas.</p>
			<p>Hvis Danmark følger dette råd, vil enhver kunde ligesom i supermarkedet altid skulle tage stilling til, om man virkelig gider ofre tre-fem kroner på endnu en plasticpose, eller om varen ikke bare kan kommes i tasken – eller i den genbrugspose, man vænner sig til at have med.</p>
			<p>Erfaringer fra Irland taler deres tydelige sprog: Efter at have indført pris på plasticposerne reducerede man dér forbruget med 91 pct. på bare fem måneder.</p>
			<p>Nu kan vi endelig få stoppet det absurde overforbrug af plasticposer, der i mange år har plaget os. På de fem minutter, som det tager at læse denne kronik, er der blevet brugt mere end 830.000 plasticposer i EU.</p>
		</section>
		  </div></body></html>
