---
layout:     post
title: 	    "Russisk advarsel er alvorligt ment"
post_author:	    
post_date:	    Sun, 22 Mar 2015 09:56:11 +0100
post_site:	    politiken.dk 
post_link:	    http://politiken.dk/udland/jarlner/ECE2598711/russisk-advarsel-er-alvorligt-ment/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p><i class=" bl-elem">»Jeg tror ikke, at danskerne helt forstår konsekvenserne af, hvad der sker, 
hvis Danmark tilslutter sig det amerikanskstyrede missilforsvar. Sker det, 
bliver danske krigsskibe mål for russiske atommissiler«.</i></p><p><i class=" bl-elem">- Mikhail Vanin, Ruslands ambassadør i Danmark</i></p><p>
Havde Ruslands ambassadør i Danmark misforstået det danske debatklima, og hvad 
man offentligt kan sige og skrive i Danmark, da han i Jyllands-Posten i går 
advarede om, at vi vil blive mål for et muligt russisk atomangreb, hvis vi 
tilslutter os Nato’s missilforsvar? 
</p><p>
Eller handlede ambassadøren efter instruks fra Putin og hans 
regeringshovedkvarter i Kreml, der ønskede at sende et signal til danske 
politikere om, at de med deres gentagne udfordringer af russiske interesser 
leger med ilden? 
</p><p><b class="ext-link">LÆS OGSÅ</b><a class="embeddedlink" href="http://politiken.dk/udland/ECE2597883/ruslands-ambassadoer-truer-danmark-med-angreb-med-atommissiler/">Ruslands ambassadør truer 
Danmark med angreb med atommissiler</a></p><p>
Eksperterne er uenige. Nogle hælder til den første forklaring, andre den 
anden. Og præcis den usikkerhed afspejler måske mest af alt det faktum, at 
ingen fuldt ud er klar over, hvad der egentlig rører sig i den stadig 
snævrere inderkreds omkring Ruslands præsident Putin. 
</p><div class="art-quote article-box">
<p class="quote"/>
<blockquote>
<p class="quote-txt">
Alle kan se, at Rusland er ved at genindtage den geopolitiske magtposition som 
regional stormagt, der er en historisk normal
</p>
<p class="sender">
Michael Jarlner 
</p>
</blockquote>
</div><p>
Men alle kan se, at ’noget’ er i gang. Alle kan se, at Rusland er ved at 
genindtage den geopolitiske magtposition som regional stormagt, der er en 
historisk normal, selv om mange lige efter den kolde krig troede, at den del 
af historien nu var endegyldigt slut.</p><p>
At den russiske bjørn var tæmmet og blevet tam. Men det var en historisk 
parentes, det kan alle se i dag. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/udland/int_rusland/ECE2598012/ekspert-om-russisk-trussel-ambassadoer-har-ikke-styr-paa-koderne/">Ekspert om russisk trussel: 
Ambassadør har ikke styr på 'koderne'</a></p><p>
Under Putin har Moskva strammet grebet om Rusland selv. Under Putin har 
Rusland vist sine nabolande, at de ligger i en russisk indflydelsessfære, 
der begrænser deres handlemuligheder. 
</p><p>
Et faktum, som Nato-aspiranten Georgien sandede, da russiske styrker rykkede 
ind i landet i 2008, uden at Nato – som den tidligere sovjetrepublik bejlede 
til – kunne gøre andet end at protestere verbalt. 
</p><p>
Siden kom turen til en anden tidligere sovjetrepublik, Ukraine, og 
Krim-halvøen, som Rusland annekterede for et år siden. 
</p><h3>
Propagandakrig, fly og fregatter 
</h3><p>
Den russiske ambassadørs advarsel til Danmark kan læses ind i hele denne række 
af russiske forsøg på en magtpolitisk genrejsning: Den understreger nemlig, 
at også Danmark risikerer konsekvenser, hvis vi vedvarende udfordrer 
Ruslands interesser. 
</p><p>
På den måde tvinger advarslen også de danske politikere til at forstå, at 
udenrigspolitisk aktivisme er én ting, når det handler om at sende fly og 
soldater til fjerne afkroge som Libyen, Afghanistan og Irak, og en anden 
ting, når det handler om en atombevæbnet stormagt, der ligger lige op ad 
vores nationale grænser. 
</p><p>
For sagen er, at Danmark i høj gad fører en aktivistisk udenrigspolitik over 
for Rusland. 
</p><p>
Så sent som i denne uge var udenrigsminister Martin Lidegaard (R) en af 
arkitekterne bag et EU-forslag om at imødegå russisk propaganda med 
russisksprogede nyheder fra EU-støttede tv-kanaler. 
</p><p>
Danmark har altså stillet sig i første geled i en ny form for informations- og 
propagandakrig med Rusland. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/udland/ECE2598168/danske-politikere-himler-over-ambassadoers-missiltrussel-totalt-uansvarligt/">Danske politikere himler over 
ambassadørs missiltrussel: »Totalt uansvarligt«</a></p><p>
Danmark har også sendt fly til de baltiske lande for at styrke overvågningen 
af de tre Nato-landes grænser, efter at Rusland har blandet sig militært i 
Ukraine. 
</p><p>
Og på samme måde er det under et halvt år siden, at Danmark meldte sig direkte 
ind i det Nato-missilforsvarssystem, som den russiske ambassadør Vanin nu 
protesterer imod. Det skete, da Folketinget i august sidste år vedtog at 
stille en eller flere danske fregatter til rådighed for Nato’s missilforsvar 
ved at udstyre dem med nye radarsystemer. 
</p><h3>
Kulde kan forværre strid om Arktis 
</h3><p>
Hvor alvorligt skal man så tage den russiske sabelraslen? Selv Forsvarets 
Efterretningstjeneste er usikker, kan man se i den seneste 
trusselsvurdering. 
</p><p>
Her hedder det blandt andet: »Der er ingen tegn på, at Rusland i dag udgør en 
øget direkte militær trussel mod dansk territorium. Det er dog endnu for 
tidligt med sikkerhed at vurdere de langsigtede konsekvenser af den øgede 
spænding mellem Rusland og Vesten, og hvordan den russiske militære adfærd 
vil udvikle sig i de kommende år«. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/politik/ECE2598465/ordfoerere-send-den-klodsede-ambassadoer-hjem-til-rusland/">Ordførere: Send den »klodsede« 
ambassadør hjem til Rusland</a></p><p>
Men en ting er givet: Danmark og Rusland har blandt andet i Arktis 
modsatrettede interesser i forhold til fordelingen af strategisk vigtige 
områder, hvilket danske politikere og efterretningsfolk hidtil har vurderet 
ville kunne løses politisk. 
</p><p>
Men forholdet mellem Danmark og Rusland er siden blevet køligere og køligere, 
hvad der til fulde fremgår af den russiske ambassadørs indlæg i 
Jyllands-Posten. 
</p><div class="art-quote article-box">
<p class="quote"/>
<blockquote>
<p class="quote-txt">
Indimellem er det, som om Danmark har glemt, at vi er en småstat 
</p>
<p class="sender">
Michael Jarlner 
</p>
</blockquote>
</div><p>
Samtidig er Rusland i gang med en storstilet militarisering af hele sin 
arktiske grænse, der understreger, at Arktis er strategisk hjerteblod for 
Rusland.</p><p>
Jo dårligere forholdet bliver mellem Danmark og Rusland, des større er 
risikoen for, at nuværende og kommende konflikter i og omkring blandt andet 
Arktis ikke lader sig løse politisk. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/udland/ECE2373197/dansk-fregat-skal-med-i-missilforsvar/">Dansk fregat skal med i 
missilforsvar</a></p><p>
Rusland har i Ukraine vist en skræmmende evne og parathed til at anvende magt. 
Og derved risikerer Danmark en høj pris for en udenrigspolitisk aktivisme, 
der efterhånden er blevet et automatmantra i dansk udenrigspolitik, og som 
kan føles både bekræftende og omkostningsfrit i forhold til lande som Libyen 
og Afghanistan, men som over for stormagten Rusland kan få helt anderledes 
konsekvenser. 
</p><p class=" bl-elem">
Indimellem er det, som om Danmark har glemt, at vi er en småstat. 
</p>	
</div>
</div></body></html>
