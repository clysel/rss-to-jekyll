---
layout:     post
title: 	    "Sådan lærer man ingeniører at kommunikere"
post_author:	    71978
post_date:	    Mon, 09 Mar 2015 14:43:10 +0000
post_site:	    karriere.jobfinder.dk 
post_link:	    http://karriere.jobfinder.dk/artikel/saadan-laerer-man-ingenioerer-kommunikere-2846
---
<html><body><div><section class="body"><p>Korslagte arme og rynkede bryn. Det er ofte den automatreaktion, Jesper Cort Banke, administrerende direktør i konsulentvirksomheden Connection Management, møder, når han skal undervise ingeniører i salg og kommunikation.</p>
			<p>»De ligner mest af alt stjerneskruetrækkere i ansigtet. Forkrampede og temmelig skeptiske,« fortæller Jesper Cort Banke, der har arbejdet som salgs- og kommunikation­konsulent i flere store virksomheder som blandt andre MAN Diesel &amp; Turbo, Fujitsu og GEA.</p>
			<p><a href="http://www.jobfinder.dk/jobs/?utm_source=Karrieresite&amp;utm_medium=Link&amp;utm_campaign=Se%20nyeste%20job?utm_source=Karrieresite&amp;utm_medium=Link&amp;utm_campaign=Se+job">Hold øje med de nyeste jobopslag fra Jobfinder</a></p>
			<p>Og netop den skepsis er noget af det første, der skal adresseres, hvis man skal undervise ingeniører i kommunikation, forklarer Jesper Cort Banke. Med en uddannelse som ingeniør og flere års ansættelse i blandt andet FLSmidth og Niro Atomizer ved han af egen erfaring, at kommunikation og salg ikke er ‘top of mind’ blandt store grupper af ingeniører.</p>
			<p>Skal ingeniørerne kunne relatere til et emne som kommunikation, er det derfor afgørende, at uddannelsesforløbet tager udgangspunkt i deres hverdag. Cases og diskussioner bør handle om genkendelige situa­tioner, forklarer Jesper Cort Banke.</p>
			<p>»Vi interviewer kunder og samarbejdspartnere forud for kurset og får dem også ofte til at medvirke undervejs, så ingeniørerne kan høre, hvordan deres kommunikation reelt bliver modtaget. Det kan være lidt af en eye-opener,« forklarer Jesper Cort Banke.</p>
			<p>Indforstået retorik er en af de typiske fælder, som mange ingeniører falder i, når de står i en salgssitua­tion. Ofte synes ingeniørerne selv, at de har informeret, men kunden oplever det omvendte, fortæller Jesper Cort Banke.</p>
			<p>»Ingeniører har ofte den opfattelse, at hvad der er selvklart for dem, er selvklart for alle andre. De er vant til at kommunikere med ligesindede, men det er ikke tilfældet i mødet med kunden,« fortæller Jesper Cort Banke.</p>
			
			<p>For at opnå en bedre forståelse af modtageren præsenteres ingeniørdeltagerne i løbet af kommunikationsforløbet for en række personprofiler, og de træner deres evne i at målrette deres kommunikation til de enkelte profiler.</p>
			<p>Et andet typisk kommunika­tions­­- problem blandt ingeniører er, ifølge Jesper Cort Banke, at en del inge­niører simpelthen glemmer at fortælle om deres arbejde over for kunder og interessenter. De fikser problemet, men får ikke italesat det. Eller de fortæller kortfattet, at det konkrete problem er løst, men får ikke lyttet ind til, om det løser kundens overordnede problem.</p>
			<p>»Grundlæggende handler en salgssamtale om at få klarlagt kundens behov. Jo flere behov ingeniørerne dækker, des større er sandsynligheden for, at de får et salg igennem,« fortæller Jesper Cort Banke</p>
			<p>En del af kommunikationstræningen består derfor i at lære at stille åbne spørgsmål og lytte aktivt. Det vil sige stille spørgsmål, der indledes med hv-ord og åbner op for en samtale frem for at kunne besvares med et nej eller ja.</p>
			
			<p>Ifølge Jesper Cort Banke kan det være en udfordring for kursusdeltagerne at skulle træne noget så diffust som formuleringer og kommunikationsprincipper i plenum. En øvelse i retoriske færdigheder ligger meget langt fra hverdagens teknologiske diskussioner og kræver derfor ofte lidt hjælp med på vejen:</p>
			<p>»Jeg plejer at sige, at de skal forestille sig, at de sidder i en flysimulator. Her er det tilladt at dumme sig og lave fejl. Det er et billede, ingeniører forstår, og det plejer at virke. Når først den første skepsis er manet i jorden, går de fleste målrettet til opgaven,« fastslår Jesper Cort Banke.</p>
		</section></div></body></html>
