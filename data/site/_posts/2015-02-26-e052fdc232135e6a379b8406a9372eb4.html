---
layout:     post
title: 	    "Hvorfor er det, at vi hele tiden diskuterer, hvordan man skal sætte komma på dansk?"
post_author:	    
post_date:	    Thu, 26 Feb 2015 06:10:00 +0100
post_site:	    politiken.dk 
post_link:	    http://politiken.dk/kultur/ECE2563907/hvorfor-er-det-at-vi-hele-tiden-diskuterer-hvordan-man-skal-saette-komma-paa-dansk/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Et folkelingvistisk terrorredskab. Sådan betegner grammatikforsker Henrik 
Jørgensen fra Aarhus Universitet den måde, stærke sprogbrugere omgås de 
danske kommaregler på. 
</p><p>
Reglerne om kommatering bruges nemlig primært af sikre sprogbrugere til at 
»udpege idioterne i Danmark«. Altså dem, der ikke kan finde ud af at sætte 
deres kommaer korrekt. 
</p><p>
»Dybest set er kommaer ikke vigtige. Så ligesom man skal opbevare sit 
jagtgevær i et aflåst skab, burde folk også låse deres kommaraseri inde og 
smide nøglen væk«, siger han. 
</p><h3>
Kommakrisen fra '96 
</h3><p>
Korrekt kommatering er blevet et statussymbol i det, han kalder »de bedre 
kredse«. Og ret meget andet er der egentlig heller ikke at bruge de små tegn 
til, som i otte år fra 1996 til 2004 var omdrejningspunktet i en af de mest 
følelsesladede sprogdiskussioner i Danmark. 
</p><p>
»Vi bruger kommareglerne til at finde ud af, hvem der har hørt efter i 
timerne, og hvem der ikke har. Men hvis formålet er, at folk skal kunne 
skrive og læse, har vi mere brug for at slække på folks indstilling til 
kommatering end på reglerne for den«, siger Henrik Jørgensen. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/ECE2563838/kommaet-er-atter-kommet-i-uvejr/">Kommaet er atter kommet i uvejr</a></p><p>
Kommakrigen brød ud i 1996, da Dansk Sprognævn udgav en ny udgave af 
Retskrivningsordbogen, der introducerede nyt komma som erstatning for 
pausekommaet og lod det grammatiske komma stå som en anden valgmulighed. Dog 
anbefalede Sprognævnet det ny komma, der er i sin grundstruktur lignede det 
pausekomma, som de fleste sprogfolk og forfattere i forvejen foretrak. 
</p><p>
Allerede dengang overvejede man at indføre nyt komma som det eneste 
kommasystem i Retskrivningsordbogen. Men det var blandt andre Sprognævnets 
nuværende formand, Jørn Lund, imod. Derfor kom begge kommasystemer med i 
Retskrivningsordbogen som en midlertidig løsning, indtil befolkningen havde 
forelsket sig lige så meget i nyt komma som mange sprogfolk. 
</p><h3>
Jehovas Vidner bakkede op 
</h3><p>
Ligesom alle amerikanske præsidenter gerne vil løse konflikten i Mellemøsten, 
har skiftende formænd for Dansk Sprognævn også forsøgt at løse den danske 
kommastrid. I en årrække havde sprogprofessor Erik Hansen et stempel stående 
på sit skrivebord, som han altid brugte, når han havde skrevet en tekst, der 
skulle offentliggøres. 
</p><div class="art-quote article-box">
<p class="quote"/>
<blockquote>
<p class="quote-txt">
Tegnet er slet ikke så vigtigt
</p>
<p class="sender">
Jakob Buris Andersen, Dansklærerforeningen 
</p>
</blockquote>
</div><p>
’Manuskriptets kommatering bedes respekteret’ stod der. Erik Hansen skrev 
nemlig sine tekster med nyt komma. En tegnsætning, han også ihærdigt – og 
forgæves – som formand for Dansk Sprognævn forsøgte at få den danske 
befolkning til at adoptere, indtil han gik af som formand i 2003. <br/><br/>
Heller ikke Kulturministeriet og Undervisningsministeriet, der ellers havde 
accepteret, at Sprognævnet anbefalede nyt komma, holdt op med at sætte 
grammatisk komma.</p><p>
Det nye komma måtte nøjes med mere perifere fans som eksempelvis Jehovas 
Vidners blad Vagttårnet, DSB’s blad Ud &amp; Se, Flyvevåbnets 
Officersskole og BG Bank. 
</p><p>
I 2004 blev debatten om kommaerne lukket med et kompromis under den daværende 
formand for Sprognævnet, Niels Davidsen-Nielsen. De to kommasystemer blev 
slået sammen til ét, og det blev valgfrit, om man ville sætte komma foran 
ledsætninger eller ej. Dermed kunne alle sådan set blive ved med at sætte 
deres kommaer, som de plejede. 
</p><p>
Sprognævnet holdt dog fast i anbefalingen af, at man undlader at sætte komma 
foran ledsætninger, som udstyrer danskernes sætninger med langt flere 
kommaer, end det ifølge sprogforskerne er nødvendigt. 
</p><h3>
Hysteri 
</h3><p>
Efter 10 års nogenlunde fred omkring de danske kommaer skal Dansk Sprognævn på 
et bestyrelsesmøde i dag – igen – diskutere en revision af de danske 
kommaregler. 
</p><p>
Sprognævnets formand, Jørn Lund, ønsker ikke at udtale sig til Politiken op 
til mødet. Men han har tidligere sagt til Kristeligt Dagblad, at den danske 
kommatering sejler, at mange – også politisk – er utilfredse med de 
nuværende regler, og at nævnet »er nødt til at reagere«. 
</p><p>
Derfor genåbner han i dag en af de mest følsomme og langvarige 
sprogdiskussioner i Danmark. En beslutning, der ikke møder den store 
opbakning blandt de sprogforskere, Politiken har talt med. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/magasinet/interview/ECE2510228/sprogforsker-kommaer-er-ret-ligegyldige/">Sprogforsker: Kommaer er ret 
ligegyldige</a></p><p>
»Det kan se flot ud for et sprognævn, at man kan sige, at man har løst 
kommastriden. Og det er jo nemt at løse ved at fjerne valgfriheden til at 
sætte kommaer foran ledsætninger. Problemet er bare, at man løser den ved at 
give efter for en af de mest diskutable tendenser i det danske folks omgang 
med sproget. Nemlig retten til at skabe regler, man kan slå andre i hovedet 
med. Jeg synes ikke, at Sprognævnet skulle gøre andet end at hjælpe til med 
at slække på hele det hysteri, der er omkring kommafejl«, siger 
grammatikforsker Henrik Jørgensen. 
</p><p>
Hvis Sprognævnets bestyrelse går videre med en revidering af reglerne, skal 
danskernes kommavaner undersøges, inden sagen kommer til principiel debat 
blandt Sprognævnets repræsentantskabs 42 medlemmer. Først herefter kan der 
opstilles mulige løsninger og dernæst skrives en betænkning til 
Kulturministeriet. 
</p><p>
Sprognævnets direktør, Sabine Kirchmeier-Andersen, vil heller ikke udtale sig 
om kommatering op til mødet i Sprognævnets bestyrelse. Men hun oplyser, at 
20 procent af de henvendelser, Dansk Sprognævn får, kommer fra folk, der er 
i tvivl om, hvor deres kommaer skal stå. Og langt de fleste har problemer 
med at sætte startkomma foran ledsætninger. 
</p><h3>
Det historiske komma 
</h3><p>
Det var professor Henrik Galberg Jacobsen, der opfandt nyt komma, som 
erstattede pausekommaet og i 1996 blev indført ved siden af grammatisk 
komma. Der var bare ikke ret mange, der tog imod det. Og efter mange års 
kommakrig foreslog han i efterskriftet til sin doktordisputats om dansk 
retskrivning i 2010, at vi helt dropper kommaerne i Danmark. Eller kun 
bruger dem ved opremsninger, og når vi i øvrigt finder det strengt 
nødvendigt. 
</p><p>
»Det vigtigste er at få en mere afslappet holdning til kommaet«, sagde han i 
2010 til Politiken. <br/><br/>
»Jeg ved godt, at jeg selv har været med til at hidse befolkningen op til at 
forvente, at man altid kan henvise til en regel. For det var det, vi troede, 
der var brug for, da vi lancerede det nye komma i 1996. Men i dag ville jeg 
personligt foretrække, at vi stort set sløjfede kommateringen i dansk 
retskrivning«, sagde han. 
</p><p>
Det er mange af hans kolleger enige i. Ifølge sprogforsker fra Københavns 
Universitet Jacob Thøgersen er kommaer så ligegyldige, at man lige så godt 
kunne hive de 28 sider om kommatering ud af Retskrivningsordbogen. 
</p><p>
»Det er spild af tid at bruge så mange kræfter på det, men jeg kan godt 
forstå, at dansklærerne gør det. For det er et enormt stærkt symbol, hvis 
man sender en jobansøgning, og der er kommafejl i den. Men som samfund 
fokuserer vi på noget forkert«, siger han. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/ECE2501849/medlem-af-sprognaevnet-absurd-hvor-meget-tid-vi-bruger-paa-at-diskutere-komma-i-danmark/">Medlem af sprognævnet: 
»Absurd, hvor meget tid vi bruger på at diskutere komma i Danmark«</a></p><p>
Allerede i 1600-tallet satte prosaskribenter pausekomma, der svarer nogenlunde 
til nyt komma, fortæller grammatikforsker Henrik Jørgensen. I 1724 kom den 
første beskrivelse af grammatisk komma, der var »på grænsen til volapyk«. 
Men i løbet af 1700-tallet fik man mere styr på reglerne, og grammatisk 
komma gav faktisk »meget god mening« dengang, forklarer han. 
</p><p>
»Frem til 1920 kunne man sagtens skrive: »De i sagen iboende vanskeligheder 
forårsager store tilegnelsesproblemer«, uden at teksten blev væltet til med 
grammatiske kommaer. Men så forandrede skrivestilen sig til: »De 
vanskeligheder, der ligger i sagen, forårsager, at der er mange problemer 
for dem, der vil tilegne sit stoffet«. Og med grammatisk komma får du så 
pludselig 3-4 kommaer mere, end du før behøvede«. 
</p><h3>
Socialpsykologisk galskab 
</h3><p>
Derfor burde de grammatiske kommaer allerede være blevet udryddet for 100 år 
siden. Men som han siger: 
</p><p>
»Jeg ved ikke, hvad det er for en kollektiv socialpsykologisk galskab, der har 
grebet danskerne, siden de er blevet ved med at sætte grammatisk komma, selv 
om de overhovedet ikke har nogen funktionalitet i forhold til den nye 
sproglige stil. Og det er den misere, vi stadig er i i dag«. 
</p><div class="art-quote article-box">
<p class="quote"/>
<blockquote>
<p class="quote-txt">
Jeg synes ikke, at Sprognævnet skulle gøre andet end at hjælpe til med at 
slække på hele det hysteri, der er omkring kommafejl
</p>
<p class="sender">
Henrik Jørgensen, grammatikforsker 
</p>
</blockquote>
</div><p>
Nogle opfatter kommatering som en slags intelligenstest, der er indbygget i 
sproget, forklarer formanden for Dansklærerforeningen, Jakob Buris Andersen.</p><p>
»Men der er ingen grund til at tro, at der skulle være en sammenhæng mellem 
intelligens og kommatering«, siger han. 
</p><p>
For Dansklærerforeningen vil en større regelændring formentlig bare skabe 
problemer og ny forvirring, forudser han. 
</p><p>
»Vi er landet på et fornuftigt sted, og det er også derfor, der har været 
nogenlunde fred om kommaerne i 10 år. Tegnet er slet ikke så vigtigt, at det 
har brug for al den opmærksomhed. Det er meget få af vores kommaer, der 
direkte gør noget ved meningen i en sætning«, siger han. 
</p><p>
Det er 75 procent af befolkningen ifølge en ny Megafon-måling uenige med ham 
i. De synes, det er ’vigtigt’ eller ’meget vigtigt’, hvordan man sætter sine 
kommaer. 
</p><h3>
Island har udryddet kommaerne 
</h3><p>
I Sverige har man i løbet af de seneste 40 år skåret kraftigt ned på kommaerne 
uden at have en egentlig kommadebat. Islændingene har stort set udryddet 
deres kommaer, og englænderne sætter også langt færre kommaer end danskerne. 
</p><p>
Men i den nye Megafon-måling mener godt 40 procent af danskerne, at der skal 
bruges flere ressourcer på at undervise i korrekt kommatering i folkeskolen. 
Og i Jyllands-Posten i november udtrykte både Venstre og Socialdemokraterne 
ønske om et sprogligt og grammatisk løft i uddannelsessystemet. Begge 
partier nævnte specifikt kommatering som et af problemerne. 
</p><p>
Og hvis Dansk Sprognævn er udsat for politisk pres for en harmonisering af 
kommareglerne, så <i>får </i>vi også en harmonisering, mener 
sprogforsker Jacob Thøgersen. 
</p><p>
»Der skal vises politisk handlekraft og erklæres en kommafred, ligesom 
daværende kulturminister Brian Mikkelsen (K) gjorde med kompromiset i 2004. 
Politikerne vil have et <i>quick fix</i>, men hvis der fandtes et sådant, 
havde 100 års retskrivningsordbøger løst det. Det er altså ikke dumme 
mennesker, der har siddet og trukket sig i håret over danske kommaer. Og 
drømt om, at folk ville holde op med at kræve orden i noget, som ikke 
underlægger sig orden«, siger han. 
</p><h3>
Ville aldrig stille op i konkurrence
</h3><p>
Skal den nuværende valgfrihed skæres bort, er han overbevist om, at det bliver 
grammatisk komma, der vinder. 
</p><p>
»Og så bliver det endnu tydeligere, at de fleste af os ikke kan sætte det og 
aldrig har lært eller forstået reglerne for det. Jeg har sjældent problemer 
med at sætte kommaer i mine egne tekster, fordi jeg udformer dem sådan, at 
jeg <i>kan </i>sætte kommaer i dem. Men hvis jeg får udleveret en høstak, 
som en anden har skrevet, kan jeg sagtens komme til kort. Og jeg ville 
heller aldrig stille op i en kommakonkurrence i tv«. 
</p><p>
Dansk kommatering er allerede »99 procent klar«. Det kræver bare, at man er i 
stand til at analysere en sætning og dele den ud i grammatiske komponenter, 
mener Thøgersen. Kan man det, kan man sætte 95 procent af alle grammatiske 
kommaer korrekt og så godt som alle nye kommaer korrekt. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/ECE2501381/kommateringen-sejler-sprognaevn-skal-revidere-de-svaere-kommaregler/">Kommateringen sejler: 
Sprognævn skal revidere de svære kommaregler</a></p><p>
Men danskerne er ikke dygtige til grammatik. Og derfor bliver de heller aldrig 
dygtige til at sætte komma, forklarer grammatikforsker Susanne Annikki 
Kristensen fra Aalborg Universitet. Derfor er det også fløjtende ligegyldigt 
med en revidering af kommasystemet, hvis den ikke følges op af undervisning 
i grammatik. 
</p><p>
»Når man ikke kobler det sammen med en grammatisk forståelse, er det spild af 
tid. Lad os gå tilbage til grammatisk komma som det eneste system. Så ved 
man, at når der er to krydser og to boller, skal der være et komma imellem. 
Det behøver ikke fylde ret meget i Retskrivningsordbogen«, siger Susanne 
Annikki Kristensen, der også selv sætter sine kommaer grammatisk. 
</p><h3>
Nyt system løser ingenting 
</h3><p>
Kommatering spiller heller ingen stor rolle, når det gælder læsehastigheden, 
fortæller professor i læsning på Københavns Universitet Carsten Elbro. 
</p><p>
Undersøgelser viser, at kommaet giver en vis støtte, når teksten er svær, men 
hvis den er let, er kommaet mindre betydningsfuldt. Det er i så fald kommaer 
efter ledsætninger, der er vigtige for læsningen. Og de er obligatoriske, 
uanset hvilken variant af de nuværende kommaregler man benytter. 
</p><p>
»Men der er mange, der går op i, om det er rigtigt sat. De bliver irriteret 
over fejl, og så forstyrrer kommaerne deres læsning. Det enkleste ville nok 
være bare at have ét kommasystem uden valgfrihed. Det ville svare til at 
indføre en skoleuniform for at undgå, at velhavende folks børn kunne blære 
sig med deres dyre skjortemærker og få andre børn til at føle sig udenfor«. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/bagsiden/ECE2508812/bagsiden-her-er-danmarks-nyskabende-komma/">Bagsiden: Her er Danmarks, 
nyskabende, komma</a></p><p>
Men uanset hvilken løsning Sprognævnet ender med at vælge, løser det ikke 
problemet, mener Jacob Thøgersen. For som han siger: 
</p><p class=" bl-elem">
»Et nyt system løser ingenting. Problemet er ikke, at vi har et dårligt system 
i dag, men at sproget strider imod en systematisering. Det, vi i 
virkeligheden alle sammen ønsker, er <i>intet</i> system. Lingvisterne 
siger det bare højt, fordi de forstår, hvad der kræves af et fuldstændigt 
system, og derfor også gerne indrømmer, at de eksisterende systemer har 
deres huller. Mens den korreksende sprogbruger bare vil have lov at følge 
sine idiosynkrasier – og gives ret i, at de skam følger et system«. 
</p>	
</div>
</div></body></html>
