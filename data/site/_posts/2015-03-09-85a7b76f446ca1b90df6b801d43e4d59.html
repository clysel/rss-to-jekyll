---
layout:     post
title: 	    "Kronik: Femern er danmarkshistoriens største fejlinvestering"
post_author:	    37996
post_date:	    Mon, 09 Mar 2015 11:45:00 +0000
post_site:	    ing.dk 
post_link:	    http://ing.dk/artikel/kronik-femern-er-danmarkshistoriens-stoerste-fejlinvestering-174596
---
<html><body><div><section class="body"><p>Danmark har en uhyggelig tradition for at træffe dårlige beslutninger på transportområdet. En af de store var Poul Nyrups beslutning efter Storebæltsbroens åbning i 1998 om at undlade at elektrificere den resterende banestrækning mellem Fredericia og Aarhus.</p>
			<p>Den folkelige variant af historien er, at årsagen var, at han ønskede at opretholde arbejdspladser på togfabrikken i Randers som producerede dieseltog. Resultatet blev, at det fortsat ikke er muligt at køre med hurtige elektriske tog mellem København og Aarhus og det katastrofale valg af dieselhybriden IC4, som alle kender konsekvenserne af. Togfabrikken i Randers blev i øvrigt lukket kort efter den skelsættende beslutning.</p>
			<p>Elektrificeringen blev dog gennemført så langt, at det i dag er muligt at køre transitgods fra Sverige gennem Danmark over Øresundsbroen og Storebæltsbroen, en trafik som er steget kraftig de seneste år, så den nu ligger omkring 6 millioner ton gods om året.</p>
			<p><figure class="plugin right zoomable"><img data-original-image="http://ing.dk/sites/ing/files/ib_lunde_1.jpg" src="http://ing.dk/sites/ing/files/styles/w1120_media_right/public/ib_lunde_1.jpg?itok=rXrLxpiY" alt=""/><figcaption>Ib Lunde Rasmussen er cand.polit., konsulent, LR Consulting </figcaption></figure></p>
			<p>Men beslutningen efterlod et Danmark, som på persontogssiden ikke hang ordentligt sammen i en kombination med manglende rettidig udbygning af jernbanesystemet mellem Odense og Aarhus, såvel hvad angår baneudretning som indførelse af et moderne signalsystem. Det er ikke overraskende, at Jens Kampmann har kunnet finde tilhængere til en Kattegatforbindelse med det nævnte trafikale kaos som baggrund.</p>
			<p>I stedet for at få færdiggjort den togmæssige livsnerve mellem København og Aarhus som førsteprioritet har Folketinget kastet sig ud i et uoverskueligt gigantprojekt med at etablere en fast forbindelse under Femern Bælt mellem Rødby Havn og Puttgarten beliggende i et sommerhusområde på øen Femern.</p>
			<p>Det gamle DSB færgerederi drev her en rute sammen med sine ruter over Storebælt og mellem Helsingør og Helsingborg. Ruten Rødby-Puttgarten blev drevet i samarbejde med de tyske baner.</p>
			<p>Ved åbningen af Storebæltsbroen lukkede DSB sin færgesejlads over Storebælt. I Anders Foghs regeringstid blev det besluttet at sælge de to resterende færgeruter. Dette skete i 2007 til en kapitalfond for 11,7 mia. kr., der herefter videreførte ruterne under det tidligere navn Scandlines.</p>
			<p>Salget skete på toppen af højkonjunkturen, samtidigt med at Carlsberg forkøbte sig i russiske bryggerier. Da væksten i trafikken ophørte, kom økonomien i rederidriften under pres. For at kunne afbetale på sin store gæld var Scandlines nødt til at maksimere taksterne til stor ulempe for de rejsende. Situationen i dag er dog så forbedret med nedbragt gæld, at tiden kunne være kommet til at sætte taksterne ned til et mere normalt niveau.</p>
			<blockquote>
			  <p>Af helt uforståelige grunde har Folketinget besluttet at lade det selskab, der skal stå for det store anlægsarbejde, selv stå for udarbejdelsen af det beslutningsgrundlag, som investeringen skal hvile på.<br/><cite>Ib Lunde Rasmussen</cite></p>
			</blockquote>
			<p>I mellemtiden har et stort flertal i Folketinget arbejdet for at etablere en fast forbindelse under Femern Bælt i form af en 18 km lang tunnel for såvel vej- som banetrafik. Jeg skal forbigå de sikkerhedsmæssige aspekter ved at lade biltrafik krydse en 18 km lang tunnel uden nødudgange under vandet, men koncentrere mig om de økonomiske aspekter.</p>
			<p>Af helt uforståelige grunde har Folketinget besluttet at lade det selskab, der skal stå for det store anlægsarbejde, selv stå for udarbejdelsen af det beslutningsgrundlag, som investeringen skal hvile på. Der har ellers været tradition for i Danmark at lade et anerkendt rådgivende ingeniørselskab stå med sit navn som garant for, at beslutningsgrundlaget var i orden.</p>
			<p>De første fælles dansk-tyske analyser af projektet mellem 2001 og 2004 viste, at rentabiliteten i projektet var tvivlsom, hvilket førte til, at tyskerne trak sig som partnere. Danmark har herefter valgt at gå alene med det fulde ansvar for økonomien.</p>
			<p>Hvorfor Danmark er klar til at løbe en sådan risiko, er der ikke givet nogen forklaring på. Det er blot tydeligt, at der er meget stærke lobbyinteresser, som ønsker forbindelsen, uden at vi kan få forklaret, hvordan det hele skal hænge sammen.</p>
			<p>For at gøre investeringsbeslutningen til et fait accompli er der igangsat indledende arbejder i milliardklassen, uden at der for offentligheden har været forelagt at gennemarbejdet rentabilitetsstudie. Først i november 2014 offentliggjorde Femern A/S en finansiel analyse af projektet.</p>
			<p>Analysen har været karakteriseret ved tre forhold. For det første har investeringsoverslaget været sat markant for lavt. Allerede i februar 2015 kunne det meddeles at indkomne foreløbige tilbud overskred forudsætningerne med omkring 10 milliarder kroner.</p>
			<p>For det andet har prognoserne for den betalende trafik været kraftigt overdrevne. Jeg har selv beskrevet dem som manipulerede, dvs. at der er regnet baglæns for at få det ønskede resultat, og det er ikke taget i betragtning, at Scandlines kunne tænkes at fortsætte sejladsen for at kunne fortsætte med at forrente den købesum, der blev lagt til den danske stat i 2007.</p>
			<p>For det tredje har tariffen for de afgørende personbilsoverførsler været sat, efter hvad Scandlines opkræver i dag, hvor de skal afdrage på den alt for store gæld, de pådrog sig ved købet. Et moderne færgerederi kunne gennemføre trafikken til de halve takster. Og det er disse halverede takster, der burde være indgået på indtægtssiden for tunnelselskabet.</p>
			<p>Hvis de tre ovennævnte forhold inddrages i rentabilitetsberegningerne, er projektet en ren økonomisk katastrofe, der kun kan blive betalt af de danske skatteydere eller i bedste fald de vælgere, der bor på Fyn og har behov for at bruge Storebæltsbroen for at passe deres arbejde.</p>
			<p>Grunden til denne kobling er, at Storebæltsbroen bliver ejer af den nye Femernforbindelse af praktiske grunde, bl.a. for at kunne minimere skattebetalingen, når Storbæltsbroen for alvor begynder at give overskud. Så noget har Folketinget da lært af kapitalfondenes skattetænkning.</p>
			<p>Tilsvarende er det de alt for høje færgeudgifter, der er indlagt i de samfundsøkonomiske beregninger, som udbasunerer Femernprojektet til at blive Danmarks redning, mens det er det modsatte der er tilfældet.</p>
			<p>Til slut må man spørge, hvad der er det egentlige formål med dette vanvidsprojekt. Svaret fokuserer ind på godstransport med jernbane, som vil blive den egentlige vinder af projektet. Jernbanetransporten skal betale en forsvindende del af udgifter ved projektets drift, men bliver på langt sigt den største bruger. Her er der store økonomiske gevinster at hente.</p>
			<p>Det er derfor ikke mærkeligt, at det er de to lobbyorganisationer for transport, som er de ivrigste støtter af projektet. Det er der ikke noget galt med. Men Folketinget har et ansvar for at tingene vejes rigtigt på vægten. Og offentligheden og pressen har et ansvar for, at politikerne er fuldt bevist om dette forhold.</p>
		</section></div></body></html>
