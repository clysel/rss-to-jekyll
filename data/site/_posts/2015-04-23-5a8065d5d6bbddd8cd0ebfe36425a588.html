---
layout:     post
title: 	    "Her er Dan Jørgensens tre råd til dit måltid"
post_author:	    
post_date:	    Thu, 23 Apr 2015 11:11:49 +0200
post_site:	    politiken.dk 
post_link:	    http://politiken.dk/mad/ECE2639256/her-er-dan-joergensens-tre-raad-til-dit-maaltid/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4 class="">
Sådan lyder de tre måltidsråd</h4>
<div class="fakta-body" data-buildingblock="embedded_factboxlink">
<p><b>Lær at lave mad </b>– og lær fra dig.
</p><p><b>Brug råvarer </b>– og køb ind med 
</p><p>
ansvar for mennesker, dyr og klode.
</p><p class=" bl-elem"><b>Spis sammen med andre </b>– og nyd samværet og måltidet.
</p>
</div>
</div><p>
Lær at lave mad. Brug råvarer. Spis sammen med andre. Så enkle - kritikerne 
vil sige banale – lyder danskernes tre nye måltidsråd, som fødevareminister 
Dan Jørgensen (S) lancerer i dag. 
</p><p>
Rådene skal supplere de almindelige danske kostråd om at spise sundt, groft og 
fedtfattigt, og ambitionen er at skabe en bedre madkultur herhjemme: 
</p><p>
Vores børn skal være »markant bedre« end deres forældre til at lave mad, 
hedder det. Vi skal lære at bruge friske råvarer og købe ind med omtanke 
for, hvordan det påvirker miljøet og kloden. Vi skal lære at »smage mere på 
maden (...) og give sanserne tid og rum til at folde sig ud«, står der i 
begrundelserne til rådene. 
</p><p>
Vi skal blive bedre til at spise sammen, herunder blive bedre til at invitere 
de ensomme eller naboen, der lige er blevet skilt. 
</p><p><a class=" bl-elem" href="http://danskernesmad.dk/fileadmin/user_upload/DanskernesMad/Maaltidsraad_endelig.pdf" target="_blank">Læs 
rapporten bag rådene</a></p><h3>
25 ernæringsfolk og lægfolk former rådene 
</h3><p>
De tre råd er resultatet af fødevareminister Dan Jørgensens (S) 
Måltidstænketank bestående af 25 ernæringsfolk, maddebattører, spidser fra 
fødevareerhvervet og lægfolk, som siden oktober sidste år har arbejdet på et 
sæt anbefalinger, der skal forbedre danskernes madkultur. 
</p><p>
»Det her er ikke Dan Jørgensens råd«, siger Dan Jørgensen. »Jeg har netop 
overladt rådene til nogle folk, der er meget klogere end mig, og ikke har 
nogen politisk agenda, men udelukkende den agenda at lave så stærk en 
madkultur som muligt«. 
</p><p>
Måltidstænketanken blev lanceret som en udløber af Dan Jørgensens kritik 
sidste sommer af, at danskerne var for dårlige til at lave mad, for dårlige 
til at samles om måltidet og for nærige til at købe ordentlig råvarer. 
</p><p>
»Vi sidder og ser brødrene Price, mens vi kører crap ned«, sagde han dengang. 
Det fik kritikken til at hagle ned fra den borgerlig opposition. I dag kan 
Venstres fødevareordfører ikke finde den store ophidselse frem: 
</p><p>
»Dengang blev der sendt nogle signaler om, at ministeren ville pådutte folk 
nogle ting, og vi mente ikke, at han skulle blande sig i, hvad der er på 
tallerkenerne. Men de nye måltidsråd er nogle almindeligheder og 
selvfølgeligheder, som ingen kan være uenig i. Det bibringer ikke noget nyt, 
og folk kan jo bare følge det eller lade være«, siger fødevareordfører 
Erling Bonnesen. 
</p><p><b class="ext-link">Baggrund </b><a class="embeddedlink" href="http://politiken.dk/forbrugogliv/forbrug/tjekmad/ECE2386734/joergensen-og-gade-vi-skal-vaere-sammen-i-koekkenet---ikke-paa-en-grillbar/">Jørgensen og Gade: »Vi skal være sammen 
i køkkenet - ikke på en grillbar«</a></p><h3>
Madråd ses som banale 
</h3><p>
Spørgsmålet er, om myndigheder virkelig har som opgave at melde ud, at man for 
eksempel skal spise sammen – og nyde samværet. 
</p><p>
Dan Jørgensen, kan det ikke overlades til folk selv at finde ud af, om de vil 
spise sammen med andre? 
</p><p>
»Den præmis kunne man lægge ind i forhold til alle råd. Så kunne man sige: 
Ingen kloge mennesker, der har forstand på noget som helst, må udtale sig 
om, hvad andre skal. Hvis det er den indstilling, man har til livet, er det 
klart, at man bare skal lade være med læse de råd. Men hvis man er lidt 
interesseret i, hvor nogle lande har en bedre måltidskultur end andre, tror 
jeg, det er meget fornuftigt at lytte til denne type råd«, siger han. 
</p><p>
Et af medlemmerne af Måltidstænketanken er Charlotte Fredborg Jensen, der er 
landmandskone i Sæby i Nordjylland. Hun trådte til, fordi hun havde en 
følelse af, at rådene risikerede at blive elitære. Hun er rigtig tilfreds 
med rådene, men ved godt, at de i Sæby vil blive mødt med en vis skepsis. 
</p><p>
»Mange herovre vil nok synes, at de er banale og sige: Det gør vi i forvejen – 
vi laver mad, vi spiser sammen. Men når man går folk på klingen, gør de det 
faktisk ikke. Vi har to børn, og jeg synes overordnet set, at vi spiser 
sammen og hygger os, men når vi tæller op, er det i virkeligheden to-tre 
gange om ugen. Man går rundt og bilder sig noget ind«, siger hun. 
</p><p>
»Der er masser i min egen generation, der har tabt evnen til at lave mad, og 
hvad med den næste generation? Min datter går til husgerning, og der er 
ingen penge – de kan ikke engang få en hel frikadelle, men må dele«, siger 
hun. 
</p><p>
Måltidstænketanken er også kommet med et idékatalog med tiltag, stat, kommuner 
og private kan vælge for at løfte de tre råd, og inkluderer blandt andet et 
løft af madlavningsundervisningen – for eksempel at »hvert barn skal have 
prøvet at dyrke sin egen grøntsag«. 
</p><p>
Andre forslag er måltidskasser til ældre frem for færdigmåltider, indkøbshjælp 
og spisevenner til ensomme, og i den lette ende, at lade 20% af al offentlig 
beplantning være spiselig, eksempelvis rosmarinbuske. Noget af det kræver 
penge. Fødevareministeren vil nu se på forslagene og vil ikke give løfter 
her og nu. 
</p><p>
»Men vi vil helt sikkert følge op på nogle af forslagene. Især det, der 
handler om børn og unge og de ældre«, siger han. 
</p><p><b class="ext-link">Kostundersøgelse</b><a class="embeddedlink" href="http://politiken.dk/mad/ECE2583742/danskerne-spiser-alt-for-fedt-og-for-lidt-groent/">Danskerne spiser alt for 
fedt og for lidt grønt</a></p><h3>
Rådene kan give madstress 
</h3><p>
Madsociolog Jon Fuglsang fra professionshøjskolen Metropol hilser de nye 
måltidsråd velkomne. 
</p><p>
»Det er gået op for folk, at måltiderne har noget kulturbevarende med sig, og 
hvad angår de 800.000 daglige offentlige måltider er det godt, at vi får 
nogle måltidsråd, der kan supplere de ernæringsmæssige råd. For de 
offentlige måltider er ofte et spareområde, der hurtig ender i vakuumpakket 
mad, hvis der ikke er standarder for smag og andre hensyn som f.eks. 
fællesskabet«, siger han. 
</p><p>
Professor ved Roskilde Universitet Bente Halkier har gennem 15 år forsket i 
kostkampagner og siger, at der er gode og dårlige elementer i de nye 
måltidsråd. »På den positive side er det klogt, at de nye måltidsråd lægger 
vægt på nydelsen og samværet, for noget af det, folk har reageret mod 
tidligere, er, at kostrådene ikke tager hensyn til, at vi også spiser af 
andre grunde end ernæring«, siger hun. 
</p><p>
Problemet er, at rådene hæver barren gevaldigt for det gode måltid. Nu skal vi 
alle lære at lave mad, »men hvorfor skal vi alle sammen være gode til det, 
når der findes conveniencefood, der måske smager fint og er sundere?«. 
</p><p>
»Og på det råd, der handler om råvarer, skal man nu pludselig forholde sig til 
ikke bare varens sundhed, men tre ekstra dagsordner: menneske, dyr og klode. 
Altså social retfærdighed, dyrevelfærd og klima på en gang, og så begynder 
det at blive rigtig svært, for hvornår ved man, at det er godt nok? Det kan 
sagtens give nogle mennesker stress«, siger Halkier. 
</p><p class=" bl-elem"><b class="ext-link">Folkehøring</b><a class="embeddedlink" href="http://politiken.dk/mad/ECE2534658/folkehoering-om-mad-det-ny-nordiske-koekken-er-for-hipt-og-sjaeldent/">»Det ny nordiske køkken er for 
hipt og sjældent«</a></p>	
</div>

</div></body></html>
