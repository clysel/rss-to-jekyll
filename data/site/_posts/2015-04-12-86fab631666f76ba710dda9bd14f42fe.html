---
layout:     post
title: 	    "Roden Rooney er blevet voksen"
post_author:	    
post_date:	    Sun, 12 Apr 2015 12:22:45 +0200
post_site:	    politiken.dk 
post_link:	    http://politiken.dk/sport/fodbold/premierleague/ECE2624923/roden-rooney-er-blevet-voksen/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="clearfix w220 art-present-box fl-right">
<p class="cup-box-title">Premier League</p>
<p class="last-res">Seneste kampe</p>

<p class="period">Stillingen</p>






</div>
<p>
Det var paradoksalt nok både det mest og mindst oplagte valg. Den nytiltrådte 
Manchester United manager Louis Van Gaal blev hurtigt genstand for heftig 
debat, da han som et af sine første tiltag udnævnte Wayne Rooney til ny 
anfører efter Nemanja Vidic’ skifte til italiensk fodbold. 
</p><p>
Valget delte vandene i Manchester. For lige så meget som Rooney har indtaget 
en rolle som både kulturel og spillemæssig talisman i den nordengelske klub, 
lige så meget har han formået at skubbe klubben og fansene fra sig gennem 
sine 11 kontroversielle år på Old Trafford. 
</p><p>
I denne sæson har førstnævnte rolle dog været den altdominerende. Rooney har i 
både billedlig og bogstavelig forstand været her, der og alle vegne for 
United. Med kampe både på den centrale midtbane, offensive midtbane, i 
venstre angrebsside og selvfølgelig som spidsangriber har Rooneys 
tilstedeværelse været mærkbar i alle spillets facetter. 
</p><p><b class="ext-link">FORMSTÆRK</b><a class="embeddedlink" href="http://politiken.dk/sport/fodbold/premierleague/ECE2616364/rooney-scorer-klassemaal-i-uniteds-femte-sejr-i-traek/">Rooney scorer klassemål i Uniteds 
femte sejr i træk</a></p><p>
Han er stadig en farlig herre foran mål med 12 Premier League-scoringer, men 
hans indflydelse på Manchester United-holdet har i år rakt længere end bare 
til rollen som målscorer. 
</p><p>
»Vi følger alle sammen Rooney. Han er vores leder«, forklarede midterforsvarer 
Phil Jones efter sidste uges 3-1-sejr over Aston Villa. 
</p><p>
Og mens det er ord, der nemt kan affejes som selvskrevne floskler fra 
holdkammerat til anfører, så er det alligevel ord, der har mere vægt bag sig 
end nogensinde før. Rooney har kvitteret for den tillid, han i sommer blev 
vist af sin nye træner, og har omfavnet anførerrollen i en grad, kun ganske 
få United-fans havde turdet drømme om. Til gavn både for holdet og for 
Rooney selv. 
</p><h3>
Den engelske forstadsprototype 
</h3><p>
»Fucking what? What?! Fuck off!«. 
</p><p>
Det var ikke den ventede reaktion på et vitalt sejrsmål. Jublen burde være 
brudt ud i lys og velfornøjet lue, da Rooney rundede et imponerende 
14-minutters hattrick af med en straffesparkscoring, der sendte United i 
front mod West Ham. 
</p><p>
At have orkestreret et vitalt comeback fra 0-2 til 3-2 var imidlertid ikke 
noget, der bragte smil på læberne hos den dengang 25-årige angriber, der i 
stedet sendte en ilter svada af den grimmere slags ud gennem det nærmeste 
tv-kamera. 
</p><div class="art-quote article-box">
<p class="quote"/>
<blockquote>
<p class="quote-txt">
Hvorfor er han så vred på verden?
</p>
<p class="sender">
Harry Redknapp, træner 
</p>
</blockquote>
</div><p>
»Hvorfor er han så vred på verden?«, undrede daværende Tottenham-træner Harry 
Redknapp sig efter episoden, og Rooney omtaler også selv sin arrige reaktion 
på en ellers glad forårsdag i 2011 som den episode i karrieren, han 
fortryder mest. </p><div class="art-fakta article-box">
<h4 class="">
Wayne Mark Rooney</h4>
<h5>
Blå bog </h5>
<div class="fakta-body" data-buildingblock="embedded_factboxlink">
<ul><li><b>Alder:</b> 29 år.</li><li><b>Født i </b>den engelske arbejderforstad Croxteth tæt på 
Liverpool.</li><li><b>Debuterede i</b> 2002 for barndomsklubben Everton i en alder af blot 16 år. 
Han spillede i alt 67 kampe og scorede 15 mål for klubben.</li><li><b>Blev som </b>18-årig den dyreste spiller under 20 år i den 
engelske ligahistorie, da Manchester United betalte cirka 250 mio. kr. 
for ham.</li><li><b>Har scoret </b>170 mål i 334 kampe for Manchester United.</li><li><b>Er noteret </b>for 103 engelske landskampe med 47 mål til følge.</li><li class=" bl-elem"><b>Blev denne </b>sommer udnævnt til kaptajn for både klub- og 
landshold.</li></ul><p class=" bl-elem"/>
</div>
</div><p>
Men det uventede udfald tjener kun som et af mange eksempler på det 
konfrontatoriske temperament, der har fulgt den tidligere bokser fra 
Liverpool-forstaden Croxteth gennem hele hans karriere. </p><h3>
Den mest rutinerede 29-årige 
</h3><p>
Rooney voksede op i et miljø, der bekræfter enhver fordom om engelsk 
forstadskultur. Med den hårde tone plantet solidt på tungen – og den 
sportslige passion plantet omtrent lige så solidt i hjertet. Med en far, der 
var amatørbokser og en onkel, der bestyrede den lokale bokseklub, har det 
heller aldrig ligget Rooney fjernt at tale gennem knyttede næver. 
</p><p>
Fødderne har dog fået lov at tage ordet i det meste af hans sportslige liv, 
der helt fra de grønneste år har været i ekspresfart mod eliten. Med 114 
sæsonmål i 29 kampe på U10- og U11-niveau slog Rooney i en tidlig alder sin 
status som supertalent fast i England, og den efterfølgende Premier 
League-debut som 16-årig fulgt af en rekordtransfer til mægtige Manchester 
United blot to år senere har transformeret talent til superstjerne. 
</p><p>
Rooneys svingende temperament og beslutningsevner har imidlertid givet hans 
stjernestatus nogle drøje hug i løbet af karrieren. 
</p><p>
Nedsparkede montenegrinere og verbale overgreb på tv-kameraer pynter ikke på 
en spillers renommé. Og da Rooney først i 2010 og siden 2013 offentligt 
krævede sig væk fra Manchester United – den ene gang endda under en heftig 
flirt med ærkerivalerne fra den anden ende af byen – var det med kærligheden 
fra en af verdens største fanbaser som offer. 
</p><p>
Efter et årti som frontfigur i en klub badet i titler og hæder har 
arbejderdrengen løftet flere Premier League-trofæer end de fleste, ligesom 
han har fejret triumfer i både Champions League og pokalturneringer. 
Alligevel er det først i år, snakken om legendestatus i Manchester United 
for alvor er begyndt at komme på tale. Det er først i år, Uniteds fans for 
alvor er begyndt at kunne stole på deres leder. 
</p><h3>
Roden, der blev voksen 
</h3><p>
Da Rooneys indre bokser for nylig blev luftet i en video fra hans eget køkken, 
hvor han bliver knockoutet af ven og Premier League-kollega Phil Bardsley, 
blev de kritiske røster om uansvarlig opførsel og bøllementalitet hurtigt 
luftet igen. Men Rooneys svar til verden rettede fokus tilbage mod den modne 
anfører. En selvironisk gengivelse af episoden i hans jubelscene efter et 
imponerende solomål mod Tottenham stod i skærende kontrast til den iltre 
Rooney, der i 2011 ’jublede’ sig til to dages karantæne efter scoringen mod 
West Ham. 
</p><p>
Tidligere holdkammerat Rio Ferdinand har snakket om den vrede unge mand, der 
tyggede sig igennem smadrede mobiltelefoner, som børn tygger sig gennem 
fredagsslik. 
</p><p>
»Men den mand er væk nu«, har Rooney forklaret The Times. 
</p><p>
»Jeg har gjort mange ting i min karriere, der har kostet både mig selv og mit 
hold. Men jeg er blevet voksen nu«, understregede han i samme ombæring. 
</p><p>
En vurdering, Van Gaal i sommer var enig i, da han valgte Rooney som anfører. 
Og selv om mange United-fans havde deres tvivl om den vurdering, findes der 
næppe nogen, der i dag ikke støtter valget af roden fra Croxteth som 
klubbens officielle frontfigur. Roden er nemlig blevet voksen. 
</p><ul class=" bl-elem"><li class=" bl-elem"><i class=" bl-elem">Wayne Rooney og Manchester United spiller i dag kl. 17. lokalopgør mod 
Manchester City. Følg kampen i tekst her på politiken.dk. </i></li></ul>	
</div>

</div></body></html>
