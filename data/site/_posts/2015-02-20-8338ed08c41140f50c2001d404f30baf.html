---
layout:     post
title: 	    "Hovedstadens læger skal have kørekort til at operere"
post_author:	    
post_date:	    Fri, 20 Feb 2015 08:36:03 +0100
post_site:	    politiken.dk 
post_link:	    http://politiken.dk/forbrugogliv/sundhedogmotion/ECE2553759/hovedstadens-laeger-skal-have-koerekort-til-at-operere/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
At føre en 1,3 meter lang kikkert gennem tyktarmen uden ubehag for patienter 
kræver en rutineret og sikker hånd. Og det kræver træning. Masser af 
træning. 
</p><p>
Derfor har Region Hovedstaden nu som det første sundhedsvæsen i verden indført 
obligatorisk træning på simulatorer for alle læger, der er i gang med 
speciallægeuddannelsen. I praksis betyder det, at alle læger nu får papir på 
deres kompetencer, inden de står over patienter. 
</p><p>
»Som det er i dag får læger ikke vurderet deres tekniske færdigheder, før de 
må undersøge og operere patienter. Den sidste eksamen, en speciallæge kommer 
ud for, er den de består, når de er færdige med medicinstudiet. Det laver vi 
om på med indførelsen af kørekortet«, siger Torben Schroeder, der er 
professor og leder ved Center for Klinisk Uddannelse på Rigshospitalet. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/ECE483325/laeger-flygter-fra-ny-speciallaegeuddannelse/">Læger flygter fra ny 
speciallægeuddannelse</a></p><p>
I dag er det cirka en femtedel af speciallægerne in spe i Region Hovedstaden, 
der gennemfører træningen på enten dukker eller 3D-maskiner. Men med det 
nye, obligatoriske kørekort skal alle læger fremover gennem denne form for 
simulationstræning. 
</p><p>
»Det skaber tryghed for både patient og læge, når lægen har prøvet en lignende 
situation, før han eller hun skal udføre en teknisk svær undersøgelse eller 
operation første gang. Man kan sige, at lægerne med den her træning starter 
et skridt højere oppe ad stigen end ellers«, siger Torben Schroeder. 
</p><h3>
Slut med mesterlære 
</h3><p>
Regionsrådsformand i Region Hovedstaden, Sophie Hæstorp Andersen (S), ser også 
de nye krav som en stor gevinst for det danske sundhedsvæsen. 
</p><p>
»Det er en win-win-situation for alle parter, fordi patienterne oplever, at 
det ikke er dem, man øver sig på. Det vil sige, at vi får flere præcise 
indgreb og behandlinger, de ansatte får et meget bedre arbejdsmiljø, og 
økonomisk høster vi selvfølgelig gevinsten af, at folk måske ikke skal 
reopereres eller genbehandles«, siger Sophie Hæstorp Andersen. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/ECE335929/laegestuderende-ny-laegeuddannelse-giver-faerre-speciallaeger/">Lægestuderende: Ny 
lægeuddannelse giver færre speciallæger</a></p><p>
Simulationstræningen foregår på dukker eller en 3D-baseret computer, hvor 
skærmbilledet ligner de indre organer, der skal opereres. Her møder lægerne 
under specialuddannelse mange af de udfordringer, som de ellers først ville 
støde på, når sygeplejersken på operationsstuen giver dem instrumenterne i 
hånden. 
</p><p>
»Når læger eksempelvis udfører kikkertundersøgelser, skal de navigere i et 
tredimensionelt rum, men på skærmene har de kun to dimensioner at rette sig 
efter. Så det er virkelig noget, der kræver øvelse. Det gælder selvfølgelig 
både måden, de skal navigere på, men det kræver også fortrolighed med 
instrumenterne. Træningen gør ikke nødvendigvis operationerne lettere, men 
det sikrer i hvert fald, at lægerne har fundamentet i orden«, fortæller 
Torben Schroeder fra Center for Klinisk Uddannelse på Rigshospitalet. 
</p><p>
Udover kikkertundersøgelser kan speciallæger under uddannelse træne alt fra 
øjenkirurgi til ultralydsscanninger. 
</p><h3>
Skal tænkes ind i uddannelsen 
</h3><p>
Region Hovedstaden har allerede i dag et simulationscenter, hvor træning af 
læger under specialuddannelse har været kørt som et projekt. Det er 
erfaringer herfra, der sammen med en række forskningsresultater på området 
har medført, at Region Hovedstaden nu vil gøre træningen og certificeringen 
obligatorisk. 
</p><p>
»Vi har allerede en række læger, der er enormt glade for at træne på 
simulatorerne, og gerne har gjort det i deres fritid. Vi kan se, at det er 
til gavn for patienterne, fordi de læger, de møder, er meget mere trænede i 
det, de gør, og føler en større tryghed, når de skal lave indgrebet. Det er 
på den baggrund, at vi nu har truffet den her beslutning«, siger Sophie 
Hæstorp Andersen. 
</p><p>
Præcis hvilke specialer og procedurer, der skal udfoldes i træningsprogrammet, 
og i hvilken takt det skal implementeres, er endnu ikke besluttet. Men efter 
planen skal der fremover udstedes mere end 1.000 kørekort til læger årligt. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/magasinet/feature/ECE2482702/familielaegen-er-en-uddoeende-race-i-udkantsdanmark/">Familielægen er en uddøende 
race i Udkantsdanmark</a></p><p>
Selv om det foreløbig kun er i Region Hovedstaden, at simulationstræningen 
bliver obligatorisk, er man begyndt at benytte simulationstræning flere 
steder i landet, fortæller Danske Regioner. 
</p><p class=" bl-elem">
»Mange steder er man begyndt at implementere træning på simulatorer, men om 
det skal være obligatorisk i alle landets regioner fremover, kan vi ikke på 
nuværende tidspunkt sige noget om«, siger Martin Deichmann, 
kommunikationsmedarbejder i Danske Regioner. 
</p>	
</div>
</div></body></html>
