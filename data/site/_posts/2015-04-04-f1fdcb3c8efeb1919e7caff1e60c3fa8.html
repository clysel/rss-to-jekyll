---
layout:     post
title: 	    "58-årig frikendt efter 30 år på dødsgangen"
post_author:	    
post_date:	    Sat, 04 Apr 2015 08:09:22 +0200
post_site:	    politiken.dk 
post_link:	    http://politiken.dk/udland/ECE2616067/58-aarig-frikendt-efter-30-aar-paa-doedsgangen/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
»Solen skinner faktisk«.
</p><p>
Det var 58-årige Anthony Ray Hintons første ord, da han fredag blev løsladt 
efter næsten 30 år på dødsgangen i delstaten Alabama for en forbrydelse, han 
ikke begik.
</p><p>
Hinton blev i 1986 dømt for at have begået to drab med et våben, der blev 
fundet hjemme hos den dengang 29-årige mands mor.
</p><p>
Men i en appelsag er det blevet bevist, at den pistol, som han skulle have 
anvendt til drabene, ikke kan kædes sammen med de projektiler, der blev 
fundet i ofrene.
</p><p>
Det oplyser organisationen Equal Justice Initiative, der har kæmpet hans sag, 
i en pressemeddelelse. Equal Justice Initiative hjælper folk, der ikke selv 
har penge til det, med at få deres sag prøvet på ny.
</p><p>
Organisationens advokater har fået tre førende våbeneksperter til at vurdere 
de tekniske beviser, og de er nået frem til, at Hintons våben ikke kunne 
have affyret de dræbende skud.
</p><h3>
Familien ventede 
</h3><p>
Hinton har på intet tidspunkt erkendt sig skyldig, men stædigt fastholdt sin 
uskyld i sagen. Han blev budt velkommen i friheden af sin familie, da han 
fredag kunne forlade fængslet i Birmingham i Alabama.
</p><p>
»Jeg burde ikke have siddet 30 år på dødsgangen. Alt, de skulle have gjort, 
var at teste pistolen«, sagde han i solskinnet.
</p><p>
Han tilføjede, at han fortsat vil bede for pårørende til de personer, der blev 
dræbt i 1985, for de har - ligesom ham selv - været udsat for justitsmord.
</p><p>
Hinton var en af de længstsiddende fanger på dødsgangen i Alabama.
</p><p class=" bl-elem">
Siden 1973 er 152 personer blevet løsladt fra amerikanske fængsler efter at 
have været dømt til døden. Typisk har ny teknologi kunnet bevise, at de ikke 
var skyldige.
</p>	
</div>

</div></body></html>
