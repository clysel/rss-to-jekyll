---
layout:     post
title: 	    "Kommentar: Operafestival har knækket koden"
post_author:	    
post_date:	    Wed, 29 Apr 2015 21:20:55 +0200
post_site:	    politiken.dk 
post_link:	    http://politiken.dk/kultur/scene/ECE2648332/kommentar-operafestival-har-knaekket-koden/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Stemningen omkring projektet gør en glad på forhånd. 
</p><p>
Der er medvind på cykelstien allerede før start, når Copenhagen Opera Festival 
annoncerer, at de i år nu for syvende sommer i træk byder på en bred palet 
af operaoplevelser i slutningen af juli frem til begyndelsen af august, og 
når man nærlæser, hvad paletten indeholder af operaoplevelser, bliver smilet 
kun større. 
</p><p>
Eventyret og idéen om en opera udendørs om sommeren begyndte med lidt sang fra 
kanalrundfartsbåde og lidt teater på gader og pladser, og man trak måske en 
anelse på skuldrene dengang. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/scene/ECE2648212/der-er-la-traviata-paa-cykel-og-bingo-med-keld-og-hilda-til-aarets-operafestival/">Der er La Traviata på cykel og 
bingo med Keld og Hilda til årets operafestival</a></p><p>
Men de seneste år har historien om Copenhagen Opera Festival været en 
solbeskinnet optur. Både hvad indhold og besøgstal angår. Alle, der prøvede 
at få en plads, da den franske luksussopran Patricia Petibon sidste sommer 
sang på scenen i Torvehallerne, ved af erfaring, at festivalen nu trækker et 
endog meget stort publikum. Der var tæt pakket med publikummer. Siddende som 
stående. 
</p><p>
Succesen skyldes, at festivalen sørger for at komme kompasset rundt, og igen i 
år bliver der alt fra fællessang om morgenen til stor Wagnergalla med 
internationale sangere som tenoren Torsten Kerl og barytonen James Johnson, 
man ellers har købt dyre operabilletter for at opleve i udenlandske 
operahuse og på Det Kongelige Teater. 
</p><p>
Synonym med kvalitet 
</p><p>
Med Michael Bojesen som den dynamiske, synlige leder og det altid 
butterflybærende ikon er festivalen simpelthen blevet synonym med kvalitet. 
Serveret uden unødvendige prætentioner. 
</p><p>
Når man både kan levere en ny Carl Nielsen-teaterkoncert og en special-edition 
af Nielsens populære ’Maskarade’ i Nielsens 150-år foruden masterclass, 
mestersangere – i form af pensionerede operaverdensstjerner som Lisbeth 
Balslev og Poul Elming, der synger med børnehavebørn – og kvalitetsvarer som 
en nyskrevet opera fra professionelle leverandører på en uhyggelig, triersk 
eller bornedalsk location under det gamle rigshospital samt Bach med 
barokorkestret Concerto Copenhagen i Børsen, så er man lykkedes med det, 
alle ønsker at kunne i disse år. 
</p><p>
Der er ikke en eneste kunstnerisk chef for et eneste operahus eller et eneste 
symfoniorkester, der ikke forsøger sig med outreach, som det så smukt 
hedder, for at få kunsten ud til folket og dermed legetimere deres 
institutions eksistens over for de bevillingsgivende politikere. De ville 
hoppe på tungen, hvis det skulle være. 
</p><p>
Copenhagen Opera Festival gør det enklere, men har til gengæld knækket koden. 
</p><p class=" bl-elem">
Bare ved at holde fast i, hvad der er operaens identitet og kvalitet og så 
koble det med kreativ tænkning og glæden ved at komme hele vejen rundt og ud 
af boksen er det lykkedes Bojesen og hans stab at stable en sommerfestival 
på benene, som åbner opera op over for enhver, der vil lytte eller være med, 
og giver oplevelser fra Indre by til Vanløse. Det er både for børn og for 
voksne, for nybegyndere og for feinschmeckere, og det er godt gået. 
</p>	
</div>

</div></body></html>
