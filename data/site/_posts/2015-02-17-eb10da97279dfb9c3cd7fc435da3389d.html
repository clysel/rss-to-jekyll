---
layout:     post
title: 	    "Milliarderne i Champions League vokser år for år"
post_author:	    
post_date:	    Tue, 17 Feb 2015 12:48:54 +0100
post_site:	    politiken.dk 
post_link:	    http://politiken.dk/sport/fodbold/championsleague/ECE2550000/milliarderne-i-champions-league-vokser-aar-for-aar/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="clearfix w220 art-present-box fl-right">
<p class="cup-box-title">UEFA Champions League</p>
<p class="last-res">Seneste kampe</p>





</div>
<p>
Det er en paraderække af fodboldikoner: Eden Hazard, Zlatan Ibrahimovic, Cesc 
Fábregas, Edinson Cavani, Diego Costa, Thiago Silva, John Terry, David Luiz 
... For nu bare lige at nævne nogle af de største navne i aftenens Champions 
League-ottendedelsfinale mellem Paris Saint-Germain og Chelsea. 
</p><p>
Og det er netop især dem, stjernerne, der gør den prestigefyldte turnering til 
så stor en succes – målt på penge såvel som interesse. En succes, der vokser 
år for år. 
</p><p>
»Det handler om, at det er et førsteklassesprodukt. Det er verdens bedste 
spillere og de allerstørste klubber i den største sport – derfor er der en 
naturlig rift om produktet, også uden for Europas grænser. Samtidig har Uefa 
virkelig formået at skabe en eksklusivitet omkring turneringen, og den er 
guld værd«, siger Jesper Jørgensen, fodboldøkonom hos Deloitte.
</p><p>
Ja, det er bogstavelig talt guld værd. Det Europæiske Fodboldforbunds (Uefa) 
indtægter fra sponsorer og tv-aftaler er så store, at Champions Leagues 32 
deltagerklubber denne sæson deler 6,7 milliarder kroner mellem sig. For bare 
7 år siden var det samme tal 4,4 milliarder – altså er præmiepengene vokset 
med mere end 50 procent. Oven i købet har Uefa meddelt, at indtægterne fra 
Champions League stiger med yderligere 30 procent i 2015-18.
</p><p>
Samtidig er interessen steget støt. Forbundet oplyser på uefa.com, at det 
globale tv-publikum til Champions League-kampe som Paris 
Saint-Germain-Chelsea og Shakhtar Donetsk-Bayern München i dag når godt op 
over 100 millioner seere. I gennemsnit så 165 millioner personer fra mere 
end 200 lande sidste sæsons finale mod 150 millioner året forinden. 
</p><h3>
Enorme summer – seks sponsorer
</h3><p>
Den store globale interesse er en vigtig årsag til turneringens økonomiske 
optur. Men succesen bunder også i, at Uefa har skabt et koncept med et 
stærkt brand og kun seks sponsorer, der hver investerer enorme summer, fordi 
det er så attraktivt at være Champions League-partner. Fra denne sæson har 
Nissan for eksempel vippet Ford af pinden på bilområdet.
</p><p>
»Champions League finder sted hyppigt hen over året, de geografiske fodspor 
når vidt ud, og det er creme de la creme inden for sporten. Der er den der 
wow-faktor i en kamp, hvor man kan se en masse superstjerner (...) Og så er 
der kun seks partnere, så det er eksklusivt for os, der er den eneste 
bil-sponsor«, har Andreas Sigl, sponsordirektør i Nissan, sagt til 
nyhedssiden Sport 360.
</p><p>
Uefa introducerede Champions League i 1992. Siden har forbundet rettet 
formatet til nogle gange, men den afgørende forskel fra tidligere tider har 
været en del af turneringen lige siden: gruppespillet. 
</p><h3>
Konceptet fungerer efter hensigten
</h3><p>
»Det indførte man for at undgå, at to store hold trak hinanden i anden runde, 
så et af dem røg meget hurtigt ud. Målet var at kunne se de bedste hold mere 
end tidligere og sikre, at de fik et vist antal kampe. Det er en væsentlig 
nøgle til Champions Leagues succes. Og der er heller ingen tvivl om, at det 
her koncept er blevet efterlignet af mange andre sportsgrene over årene«, 
siger Jesper Jørgensen.
</p><p>
Også Claus Thomsen, direktør i Divisionsforeningen, fremhæver formatet som en 
markant årsag til, at turneringen bare er vokset og vokset i sin 23-årige 
levetid. 
</p><p>
»Den starter jo med cupkampe i kvalifikationen, så gruppespil og cupkampe igen 
i slutspillet. Det giver en meget interessant turnering, fordi der er masser 
af det, vi i fagsproget kalder moments of glory or disaster – samtidig med 
at den selvfølgelig er fyldt med berømte klubber og store stjerner«, siger 
han.
</p><h3>
Succesen som udfordring
</h3><p>
Trods succesen med formatet ser Men selv om både Claus Thomsen han og Jesper 
Jørgensen også angiver formatet som en væsentlig grund til Champions Leagues 
succes, ser de det også som turneringens største udfordring nu. Forskellen 
mellem de største og lidt mindre klubber er vokset over tid, så der i dag er 
mange ujævne og spændingsfattige opgør i gruppespillet. For eksempel 
Chelsea-Maribor eller Shakhtar Donetsk-Bate Borisov. Derfor mener en del 
fodboldfans også, at Champions League først for alvor begynder i dag.
</p><p class=" bl-elem">
»Jeg tror ikke, at det kommer til at skade turneringen økonomisk og på 
interessesiden inden for de næste år. Men over tid skal man passe på med at 
gøre kløften mellem de største og resten så stor, at Champions League bliver 
forudsigelig og uinteressant«, siger Claus Thomsen.
</p>	
</div>
</div></body></html>
