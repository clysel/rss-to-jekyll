---
layout:     post
title: 	    "Regeringen: Vi giver elbiler et år ekstra uden afgifter"
post_author:	    Magnus Bredsdorff
post_date:	    Thu, 30 Apr 2015 08:56:39 +0000
post_site:	    ing.dk 
post_link:	    http://ing.dk/artikel/regeringen-vi-giver-elbiler-et-aar-ekstra-uden-afgifter-175805
---
<html><body><div><section class="body">
			<p>Danskerne skal kunne købe elbiler uden at betale registreringsafgift i yderligere halvandet år, mener regeringen.</p>
			<p>Skatteminister Benny Engelbrecht (S) <a href="http://www.skm.dk/aktuelt/presse/pressemeddelelser/2015/april/fritagelsen-for-el-og-brintbiler-foreslaas-forlaenget/">bekendtgjorde</a> onsdag eftermiddag, at regeringen vil forlænge afgiftsfritagelsen, så den også gælder i hele 2016. Ellers ville den udløbe ved årsskiftet, hvorefter el- og brintbiler vil blive pålagt samme skatter som alle andre biler. Det ville ifølge Dansk Elbil Alliance få salget til at gå i stå.</p>
			
			<p>»Fra regeringens side er vi interesserede i, at den danske bilpark vedbliver at være en af verdens grønneste. Det gør vi ved at sikre afgiftsfratagelsen af el- og brintbiler godt og vel halvandet år mere,« siger Benny Engelbrecht.</p>
			<p>Hans begrundelse for en ny, midlertidig afgiftsfritagelse er, at Danmark står foran en reform af bilskatterne, der hører til blandt verdens højeste. På skatteminister-sprog lyder det således:</p>
			<p>’Ved at forlænge afgiftsfritagelsen på el- og brintbiler med et år vil regeringen sikre, at der kommer den fornødne arbejdsro til at udarbejde stabile og fremsynede rammevilkår for afgiften på el- og brintbiler.’</p>
			
			<p>Skatteministerens pressemeddelelse nævner ikke, at en reform af bilskatterne var en del af det snart fire år gamle regeringsgrundlag. Lige siden det blev skrevet på 25. etage på hotel Crowne Plaza i København, har regeringen og Skatteministeriet oplyst, at der blev arbejdet på den reform. Men længere er den ikke nået.</p>
			<p>De danske bilskatter tager udgangspunkt i bilens værdi, men er senere justeret på et utal af måder, blandt andet med fradrag for airbags, antiudskridningssystemer og lavt brændstofforbrug. En reform skal sikre, at skatterne tager udgangspunkt i bilens miljøbelastning, uanset om den kører på benzin, diesel, el, brint eller gas.</p>
			
			<p>Samme ambition havde imidlertid også den forrige regering uden at det lykkedes at føre den ud i livet, og kritikken er i de forløbne 15 timer haglet ned over forslaget om at den midlertidige afgiftsfritagelse. Først giver vi ordet til SF’s skatteordfører, Lisbeth Bech Poulsen. Det holder ikke hende tilbage, at SF selv har siddet med i regeringen og bestridt både transport- og skatteministerposterne.</p>
			<p>»Det er en billig og totalt uforpligtende omgang fra regeringens side. Regeringen har lovet en reform af bilafgifterne, og vi vil have, at regeringen opfylder regeringsgrundlaget,« siger hun til <a href="http://www.altinget.dk/transport/artikel/regeringens-elbil-redning-faar-hoevl-fra-hoejre-og-venstre">Altinget</a>.</p>
			<p>Hun hæfter sig ved, at regeringen ikke har betalt regningen for afgiftsfritagelsen. Den kommer ifølge Skatteministeriet til at lyde på 550 millioner kroner, et beløb, der dog er behæftet med stor usikkerhed.</p>
			<p>Benny Engelbrecht lægger op til, at regningen bliver en del af finansloven for 2016. Det vil sige, at skænderiet om, hvordan den skal betales, udskydes til efterårets forhandlinger og altså også til efter valget til Folketinget.</p>
			
			<p>Det giver den borgerlige opposition ikke meget for. En hel stribe ordførere har været ude med riven, men vi nøjes med at citere Venstres erhvervsskatteordfører Mads Rørvig:</p>
			<p>»Man kan mærke, at det er valgkamp, og historien gentager sig jo: Regeringen fremlægger en god intention, men anviser ikkeskyggen af finansiering. Jeg glæder mig til at se, hvordan regeringen vil finansiere det her, for det er hamrende useriøst,« siger han <a href="http://www.dr.dk/Nyheder/Politik/2015/04/29/173212.htm">til Danmarks Radio</a>.</p>
			<p/><blockquote class="twitter-tweet"><p lang="da" dir="ltr">Hvor er pengene til afgiftsfritagelse på elbiler i 2016 <a href="https://twitter.com/BennyEngelbrech">@BennyEngelbrech</a> <a href="https://twitter.com/oestergaard">@oestergaard</a> ?<a href="https://twitter.com/hashtag/dkpol?src=hash">#dkpol</a></p>— Mads Rørvig (@MadsRorvig) <a href="https://twitter.com/MadsRorvig/status/593439591279022080">April 29, 2015</a></blockquote>
			
			<p>Dansk Elbil Alliance er mere afdæmpet.</p>
			<p>»Det her er ikke den afklaring, som jeg havde håbet på. Men får vi en bred aftale, er det et vigtigt signal til markedet. 2014 blev et godt år for elbilerne, og med bred politisk opbakning til en forlængelse af afgiftsfritagelsen kan 2015 blive endnu bedre,« siger branchechef Lærke Flader <a href="http://www.danskelbilalliance.dk/Nyheder_DEA/Arkiv/2015/April/2015_04_29.aspx">i en pressemeddelelse</a>.</p>
			<p>Det står dog ikke klart, hvad hverken SF eller de borgerlige mener om afgiftsfritagelsen, fordi de først vil vide, hvordan regningen skal betales.</p>
		</section>
		  </div></body></html>
