---
layout:     post
title: 	    "Kontroversiel mullah anholdt efter norsk tv-interview"
post_author:	    
post_date:	    Thu, 26 Feb 2015 23:53:27 +0100
post_site:	    politiken.dk 
post_link:	    http://politiken.dk/udland/ECE2565854/kontroversiel-mullah-anholdt-efter-norsk-tv-interview/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Den kontroversielle kurdiske islamist Najmuddin Faraj Ahmad, der i Norge er 
bedre kendt under navnet mullah Krekar, er i aften blevet anholdt i sit hjem 
i Oslo, fordi han i et interview med tv-stationen NRK skal have »opfordret 
til strafbare handlinger«, som det hedder ifølge norsk politis sigtelse.
</p><p>
»Vi vil forsøge at få fremstillet ham for en dommer fredag med henblik på 
varetægtsfængsling«, siger Vegard Rødås fra politiet i Oslo til NTB.
</p><p>
I interviewet på NRK sagde Krekar blandt andet, at de personer, som tegner 
profeten Muhammed, fortjener at dø.
</p><h3>
Udtrykker sympati for angreb på Charlie Hebdo
</h3><p>
Han udtrykte desuden sympati for angrebet på Charlie Hebdo i Paris i januar og 
omtalte også angrebene i København.
</p><p>
»Han, som håner vores religion, skal vide, at vi vil møde ham med vores 
bomber. Der må ikke være nogen form for tolerance, forståelse eller 
forhandling om det, sagde han i interviewet, der blev sendt i Dagsrevyen, 
NRK's svar på tv-avisen.
</p><p>
»Vi dør for vores religion og lever for vores religion. Intet er mere helligt 
end vores religion«, tilføjede han.
</p><h3>
Statsminister: Ikke repræsentativt
</h3><p>
Udtalelserne satte sindene i kog hos mange norske politikere, der så 
udsendelsen. Det gjaldt også statsminister Erna Solberg fra Høyre.
</p><p>
»Jeg ved, at disse udtalelser ikke er repræsentative for muslimer i Norge. Vi 
har alle været vidne til et stort engagement for fællesskab og sammenhold - 
og det at tage afstand fra ekstreme holdninger«, siger Solberg til NTB.
</p><p>
Mullah Krekar blev tidligere i februar løsladt fra fængslet i Norge efter at 
have afsonet en dom for trusler mod blandt andre statsministeren.
</p><p>
Straks efter løsladelsen kritiserede han sine knap tre år i fængslet for at 
være et brud på menneskerettighederne.
</p><p>
Han kom til Norge som kvoteflygtning i 1991, men blev efter mere end 10 år i 
landet udvist af Norge, som han dog ikke kan forlade af frygt for tortur og 
henrettelse i Irak.
</p><p class=" bl-elem">
I 2006 kom den nu 58-årige kurder på FN's terrorliste.
</p>	
</div>
</div></body></html>
