---
layout:     post
title: 	    "Yngste Laudrup er tvunget til at stoppe karrieren af frygt for at blive invalid"
post_author:	    
post_date:	    Mon, 04 May 2015 14:07:29 +0200
post_site:	    politiken.dk 
post_link:	    http://politiken.dk/sport/fodbold/ECE2653842/yngste-laudrup-er-tvunget-til-at-stoppe-karrieren-af-frygt-for-at-blive-invalid/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Andreas Laudrup har sparket til læderbolden for sidste gang. 
</p><p>
Han har sagt farvel til knagerækken og omklædningsrummet. Ikke flere busture, 
ikke flere træninger, ikke flere kampe. Aldrig nogensinde. Og om kort tid 
tager han også afsked med sine holdkammerater i Smilets By. 
</p><p>
Gigtformen ’reaktiv artrit’ har nemlig udviklet sig til en kronisk lidelse hos 
den bare 24-årige Andreas Laudrup og stoppet hans fodboldkarriere. 
</p><p>
»Det har ikke været let at træffe beslutningen, men der var ingen vej udenom«, 
fortæller den nuværende AGF-spiller, der nåede at vinde to pokaltitler og 
det danske mesterskab med FC Nordsjælland i 2012 – og som endda scorede i 
den afgørende guldkamp. Men som ikke har rørt en fodbold siden oktober 
sidste år. Og som tilbage i december gennemgik en kompliceret 
hofteoperation. 
</p><p><b class="ext-link">FCN-TITLEN I 2012</b><a class="embeddedlink" href="http://politiken.dk/sport/fodbold/superligaen/ECE1634608/laudrup-kom-saa-og-sejrede/">Laudrup kom, så og sejrede</a></p><p>
»Jeg har fået at vide, at hvis jeg ikke stopper med den træning og belastning, 
der er nødvendig for at spille elitefodbold, så vil jeg ikke være i stand 
til at lege med mine kommende børn i haven. Og så er der jo ikke så meget at 
være i tvivl om, vel«, lyder det fra den unge mand med det 
forventningsbærende efternavn. 
</p><p>
Gigtsygdommen har været en del af livet for ’den yngste Laudrup’ siden 
sommeren 2013 – uden at han var klar over det på det tidspunkt. 
</p><div class="art-quote article-box">
<p class="quote"/>
<blockquote>
<p class="quote-txt">
Forskellige skanninger viste, at jeg havde væske i knæet, men ellers tydede 
intet på, at der var noget særligt i vejen med mig
</p>
<p class="sender">
Andreas Laudrup 
</p>
</blockquote>
</div><p>
»Da vi i FC Nordsjælland gik i gang med træningen til den nye sæson, kunne jeg 
mærke, at ikke alt var, som det skulle være. Jeg havde ondt i albuerne og 
skuldrene, og mit ene knæ hævede op. Forskellige skanninger viste, at jeg 
havde væske i knæet, men ellers tydede intet på, at der var noget særligt i 
vejen med mig«. </p><p>
Blodprøver viste dog, at Andreas Laudrup – som nåede at spille på hele seks 
forskellige U-landshold fra U16 til U21 – havde forhøjede infektionstal. 
</p><p><b class="ext-link">Laudrup efter sjælden sygdom:</b><a class="embeddedlink" href="http://politiken.dk/sport/fodbold/superligaen/ECE2177420/laudrup-efter-sjaelden-sygdom-det-har-vaeret-forfaerdeligt/">Det har været 
forfærdeligt</a></p><p>
Han blev derfor sendt til forskellige reumatologer, der nåede frem til det 
samme resultat: Laudrup havde fået reaktiv artrit. En gigtsygdom, der kan 
kureres hos de fleste, men ikke hos alle. 
</p><div class="art-fakta article-box">
<h4 class="">
Andreas Laudrup</h4>
<h5>
Blå bog</h5>
<div class="fakta-body" data-buildingblock="embedded_factboxlink">
<p><b>Født:</b> 10. november 1990 i Barcelona 
</p><p><b>Position:</b> Kantspiller/wing 
</p><p><b>Ungdomsklubber:</b> Søllerød-Vedbæk, Lyngby og Real Madrid 
</p><p><b>Som professionel </b></p><ul><li>2008-2009 Lyngby </li><li>2009-2014 FC Nordsjælland </li><li>2013-2013 Udlejet til AS Saint-Étienne </li><li class=" bl-elem">2014-2015 AGF </li></ul><p><b>84</b> kampe i Superligaen, <b>8</b> mål
</p><p class=" bl-elem"><b>27 </b>kampe på diverse danske ungdomslandshold 
</p>
</div>
</div><p>
Den medicinske behandling begyndte. Først med noget, der gav allergiske 
reaktioner, dernæst med noget andet – som hjalp og gav optimisme. I løbet af 
efteråret og vinteren 2013-14 kommer Laudrup i gang med boldtræningen, og 
han forbereder sig til sæsonstarten i foråret ’14, altså for et år siden. 
Alt tegner lovende. </p><p>
»Jeg får en halv time i nogle træningskampe, og jeg ser frem til 
træningslejren i Spanien med stor glæde og lyst. Men allerede første dag 
hæver mit højre knæ og anklerne, og om aftenen bliver det værre. Jeg taler 
med træner Kasper Hjulmand og fysioterapeuten, og jeg bliver sendt hjem til 
København for at blive tjekket på reumatologisk afdeling på Frederiksberg 
Hospital«. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/sport/fodbold/ECE2331394/agf-skriver-kontrakt-med-andreas-laudrup/">AGF skriver kontrakt med 
Andreas Laudrup</a></p><p>
En ny medicinform tages i anvendelse. Andreas Laudrup skal sprøjte sig selv en 
gang om måneden og spise forskellige piller en gang om ugen – og efter nogle 
måneder kan han igen begynde at træne med superligatruppen. Men 
forårssæsonen er væk. 
</p><p>
»Samtidig løber min kontrakt ud, men heldigvis kontaktes jeg af min tidligere 
træner, Morten Wieghorst, der skal overtage AGF og gerne vil have mig med. 
Det er i sommeren 2014, og Wieghorst kender alt til mit sygdomsforløb. Men 
det går fint med træningen, og det gør det også efter skiftet til AGF og min 
flytning til Aarhus«. 
</p><p>
Efterårssæsonen 2014 går i gang, Andreas Laudrup er med fra start i fire 
kampe, der alle bliver vundet, og i syv kampe kommer han på banen som 
indskiftningsspiller. Selv anser han det for en personlig sejr efter al den 
modgang. 
</p><p>
Men så kommer der problemer med den højre hofte. Laudrup kan ikke gå 
ordentligt, han kan slet ikke løbe, han har kraftige smerter om natten. Han 
får en kortisonindsprøjtning, der hjælper – men et par uger senere er den 
gal i venstre hofte. 
</p><h3>
Under kniven i fire timer 
</h3><p>
Efter flere undersøgelser og indsprøjtninger besluttes det at gennemføre en 
operation på Aleris-Hamlet i Aarhus. Hofteskålen har ikke plads til 
lårbensknoglen. 
</p><p>
Operationen ender med at vare fire timer på grund af en kraftig 
betændelsestilstand. 
</p><p>
»Jeg har set en videooptagelse af operationen, og det er alt andet end 
hyggeligt. Bagefter sagde lægen til mig, at han ikke fattede, at jeg havde 
været i stand til at spille fodbold med den hofte. Det var den værste, han 
havde set, og så endda hos en 24-årig«, fortæller Andreas Laudrup. 
</p><p>
Operationen fandt sted i begyndelsen af december 2014, og ved juletid hævede 
Laudrups knæ og ankler – »næsten til dobbelt størrelse«, fortæller han. 
</p><p>
»Og hofterne gav mig også problemer. Jeg skulle nu sprøjte mig selv hver anden 
uge. Jeg begynder genoptræningen, men i februar i år bliver det værre med 
hofterne, og jeg må have flere indsprøjtninger. Jeg træner i København, mens 
holdet er på træningslejr i Spanien«. 
</p><h3>
Vil høre sandheden, uanset hvor hård den er 
</h3><p>
Laudrup gennemgår flere skanninger, får flere indsprøjtninger, og han svømmer 
og cykler – det er det, han er i stand til. Samtidig har han svært ved at 
tage både strømper og sko på. 
</p><div class="art-quote article-box">
<p class="quote"/>
<blockquote>
<p class="quote-txt">
Jeg vil høre sandheden, uanset hvor hård den er. Og svaret er, at jeg skal 
finde mig en anden hobby end fodbold, hvis jeg gerne vil kunne spille 
rundbold med mine børn
</p>
<p class="sender">
Andreas Laudrup 
</p>
</blockquote>
</div><p>
»Da vi når frem til april har jeg været hos så mange læger og gennemført så 
mange undersøgelser og behandlinger, at jeg snart ikke kan se, hvad det 
fører til. For jeg synes, jeg har gjort alt, absolut alt, hvad jeg har fået 
besked på. Jeg beder så om at få et præcist svar på mine muligheder – jeg 
vil høre sandheden, uanset hvor hård den er. Og svaret er, at jeg skal finde 
mig en anden hobby end fodbold, hvis jeg gerne vil kunne spille rundbold med 
mine børn, når jeg fylder 40. Det går ikke med fodbold«. </p><p>
Karrieren er med andre ord forbi. Og sjovt nok synes Laudrup, at lægens 
beskrivelse – hobby – er ganske passende. 
</p><p>
»For jeg har aldrig rigtig set fodbold som et job, men som noget, der var 
spændende. For mig var alle kampe lige sjove, også dem hjemme i haven – nej, 
selvfølgelig var de ikke alle lige vigtige, men lige engagerende. Jeg har 
elsket fodbold, og det vil jeg stadig gøre«. 
</p><p>
»Jeg er naturligvis ked af, at jeg ikke kommer til at spille mere. Jeg er også 
sur og vred, det er jo noget lort. Men det fører jo ikke til noget – derfor 
vælger jeg at se positivt på det. At jeg nu må sætte mig nye mål, tage mine 
sidste gymnasiefag, komme i gang med at læse noget økonomi og handel. Og 
holde mig i form med at cykle og ellers glæde mig over livet, min kæreste 
Pauline og familien«. 
</p><p class=" bl-elem">
»Jeg ser sådan på det: Solen skinner over Aarhus, og jeg forlader en klub, 
hvor alle er glade over den kommende oprykning. Det er jeg også. Det er en 
fantastisk by, som fortjener et godt hold og en plads i den bedste række«, 
lyder det fra Andreas Laudrup – som skal blive ved med at tage sprøjter, men 
som også har været inde på nettet for at se det sidste nye skrig i 
fodboldstøvler. Selv om han ved, at han ikke selv skal have nogen. 
</p>	
</div>

</div></body></html>
