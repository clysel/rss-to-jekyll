---
layout:     post
title: 	    "Diabetes-hackere skaber egne kunstige bugspytkirtler"
post_author:	    Thomas Djursing
post_date:	    Fri, 27 Mar 2015 04:03:10 +0000
post_site:	    ing.dk 
post_link:	    http://ing.dk/artikel/diabetes-hackere-skaber-egne-kunstige-bugspytkirtler-175055
---
<html><body><div><section class="body"><p>De professionelle kalder dem cowboys. Deres svar er yippee ki-yay. De er usædvanligt kyndige pårørende eller patienter med type 1-diabetes, og i øjeblikket lægger de hårdt pres på den etablerede verden inden for udvikling af diabetesudstyr.</p>
			<p>I de seneste måneder har flere af dem offentligt fortalt, hvordan de har udviklet deres egne kunstige bugspytkirtler – højteknologiske erstatninger for den bugspytkirtel, som hos raske producerer insulin og regulerer blodsukkeret.</p>
			<p>»Udviklingen bliver i øjeblikket voldsomt speedet op af en voksende vifte af private initiativer. Det er typisk forældre eller pårørende til diabetes-ramte, der er front runners, og de presser industrien og myndighederne,« lyder det fra den danske udvikler Ian Jørgensen fra firmaet Line Healthcare Design, der samarbejder med danske læger og selv har bygget en kunstig bugspytkirtel – også kaldet et closed loop.</p>
			<h2>Netværk af udviklere</h2>
			<p>Ian Jørgensen er dermed en del af det netværk af gør det selv-udviklere, der forbinder eksisterende, godkendte apparater via software, så blodsukkersensorer og insulinpumper arbejder sammen i et selvregulerende system. Med det kan forældre og brugere slippe for hver anden time døgnet rundt at aflæse blodsukkerværdier, udregne kulhydratindtag og foretage injektioner med den rette dosis insulin. Maskinen styrer det hele.</p>
			<p><figure class="plugin right zoomable"><img data-original-image="http://ing.dk/sites/ing/files/nightscout-2.jpg" src="http://ing.dk/sites/ing/files/styles/w1120_media_right/public/nightscout-2.jpg?itok=RBDTX4c3" alt=""/><figcaption>Kontinuerlig blodsukkermåling vist over nettet på en smartphone er først blevet muligt efter en uafhængig gruppe open source-hackeres indsats. (Foto: Das Büro) </figcaption></figure></p>
			<p>Næsten 12.000 gør det selv-udviklere og brugere er organiseret i den såkaldte Nightscout-bevægelse, der også tæller flere danskere. Nightscout er et system, der via hacking af en blodsukkersensor kan vise data i real time på netforbundne enheder verden over.</p>
			<p>Knopskydninger som The Open Artificial Pancreas System (OpenAPS) har taget udviklingen et skridt videre og arbejder på at skabe et åbent og godkendt reference­design for en kunstig bugspytkirtel, der frit kan anvendes af industrien. Andre private udviklere har netop stiftet selskabet Bigfoot Biomedical, som vil sende en kunstig bugspyt­kirtel på markedet inden for få år, fordi de har ‘mistet troen på, at industrien når det inden for en tidsramme, der giver mening for vore kære,’ som de udtrykte det over for diabetesmagasinet diaTribe.</p>
			<h2>Anderkendelse fra FDA</h2>
			<p>Indtil for nylig holdt mange gør det selv-folk deres opfindelser tæt til kroppen af frygt for problemer på grund af manglende myndighedsgodkendelser. Men i slutningen af 2014 anerkendte de amerikanske sundhedsmyndigheder (FDA) Nightscout og kaldte projektet en pio­ner inden for dele af udviklingen. Og det har de seneste måneder fået flere til offentligt at dele deres arbejde med at forbedre diabetes­apparater.</p>
			<p>»Vi har levet i det skjulte i flere år, og mange har været bange for at offentliggøre deres resultater. Men nu er udviklingen blevet åben. Det er til gavn for alle,« siger Ian Jørgensen, der ligesom andre i branchen ser en igangværende revolution.</p>
			<p>I Danmark er Nightscout-bevægelsen endnu forholdsvis ukendt hos myndighederne og Diabetesforeningen, ligesom læger og danske forskere typisk kun har hørt sporadisk om den.</p>
			<p>En af de førende danske forskere på området, John Bagterp Jørgensen fra DTU, har dog fulgt løseligt med i bevægelsens udvikling. Sammen med læger på Hvidovre Hospital leder han den såkaldte Diacon- gruppe, der arbejder på at udvikle en godkendt kunstig bugspytkirtel i Danmark. Diacon har arbejdet på projektet i flere år, men John Bagterp Jørgensen ser en afgørende forskel på gør det selv-udviklerne og de professionelle:</p>
			<p>»Jeg tager hatten af for Night­scout-folkene. Det gør jeg virkelig. Men det er overskudsforældre og dygtige it-folk, der roder med det her. De kender programmernes begrænsninger og ved, hvor de skal passe på. For andre kan ufærdige closed loop-systemer være livs­farlige,« siger han.</p>
			<p>Ingeniøren har forsøgt at få en kommentar fra Sundhedsstyrelsen, hvilket endnu ikke er lykkedes.</p>
		</section></div></body></html>
