---
layout:     post
title: 	    "Modstandskampens museum går under jorden"
post_author:	    Ulrik Andersen
post_date:	    Tue, 05 May 2015 13:10:54 +0000
post_site:	    ing.dk 
post_link:	    http://ing.dk/artikel/modstandskampens-museum-gaar-under-jorden-175888
---
<html><body><div><section class="body">
			<p>Kontrasten mellem dagliglivet og den skjulte modstand under besættelsen er det bærende arkitektoniske koncept i det forslag, der har vundet konkurrencen om at tegne et nyt Frihedsmuseum. Konkurrencen med fem deltagende hold er blevet afgjort i dag, og vinderen er et hold bestående af Lundgaard &amp; Tranberg Arkitekter og EKJ Rådgivende Ingeniører, Esbensen Rådgivende Ingeniører og ÅF Lighting – Hansen og Henneberg. Det skriver Frihedsmuseet på sin <a href="http://natmus.dk/museerne/frihedsmuseet/">hjemmeside</a>.</p>
			<p><figure class="plugin right zoomable"><img data-original-image="http://ing.dk/sites/ing/files/vinderforslag_1.jpg" src="http://ing.dk/sites/ing/files/styles/w1120_media_right/public/vinderforslag_1.jpg?itok=cEBg5fjF" alt=""/><figcaption> Vinderforslaget bliver rost for at indpasse Frihedsmuseets nye bygning godt i området mellem Kastellet, Churchill-parken og Esplanaden. Men den forsænkede forplads kan blive opsamlingssted for vand under ekstremregnhændelser og oversvømme den underjordiske udstillingsbygning. Derfor sklal forslaget bearbejdes yderligere for at sikre mod vandindtrængning. <cite>Foto: Lundgaard &amp; Tranberg Arkitekter</cite></figcaption></figure></p>
			<p>Det oprindelige Frihedsmuseum åbnede i 1957. Men det udbrændte efter en påsat brand i 2013. I december 2014 blev der udskrevet en konkurrence blandt fem prækvalificerede totalrådgiverteams. Alle teams har valgt at kombinere overjordiske og underjordiske bygninger, men dommerteamet med kulturminister Marianne Jelved i spidsen har valgt det kontrastinspirerede forslag fra Lundgaard &amp; Tranberg.</p>
			<p>Kontrasten kommer til udtryk <a href="http://www.nytfrihedsmuseum.dk/wp-content/uploads/2015/05/Frihedsmuseet-Dommerbet%C3%A6nkning-lav-opl%C3%B8sning-5.-maj.pdf">i projektforslaget</a> ved at kombinere en mindre to-etagers pavillionbygning i med café, entré og butik på overfladen med et stort udstillingsrum to etager under jorden.</p>
			<p>Museet har ønsket sig et stort fleksibelt udstillingsrum med en række særlige krav. Blandt andet skal gulvet kunne holde til stor belastning: 10 ton svarende til vægten af en sporvogn og taget skal kunne holde til, at der bliver hængt en 1-2 ton tung genstand op i flere punkter.</p>
			<p><figure class="plugin right zoomable"><img data-original-image="http://ing.dk/sites/ing/files/vinderforslag_tvaersnit_2.jpg" src="http://ing.dk/sites/ing/files/styles/w1120_media_right/public/vinderforslag_tvaersnit_2.jpg?itok=eiFSs6Uy" alt=""/><figcaption> Frihedsmuseets gamle kælder var det eneste, der gik fri af branden i 2013. Den bliver i det nye projekt genbrugt til toiletter og garderober. Derudover foreslår arkitekterne at bygge en kælder, der fylder stort set hele byggefeltet ud. Kælderen skal huse den egentlige udstilling. <cite>Foto: Lundgaard &amp; Tranberg Arkitekter</cite></figcaption></figure></p>
			<p>Det vindende forslag imødekommer disse krav ved at bygge et udstillingsrum med seks meter til loftet. Store og tunge udstillingsgenstande skal kunne kranes ned gennem en lem i loftet.</p>
			<p>Et særligt krav i konkurrencematerialet var, at den nye bygning skulle kunne indpasses i forhold til det nærliggende anlæg, Kastellet, Churchill-parken, de mange mindesmærker og de gamle bygninger på Esplanaden. Det har arkitekten blandt andet valgt at løse ved at foreslå pavillionbygningen dækket med grønne planter. Desuden skal bygningens grusbelagte forplads sænkes lidt i forhold til det omgivende område.</p>
			
			<p>Det giver imidlertid konkurrencens dommerpanel nogle alvorlige bekymringer i forhold til at sikre udstillingsbygningen mod indtrængende vand under ekstremregnskyl.</p>
			<p>Regnvand er imidlertid kun én af bygningens udfordringer. Grundvandet i området står højt, og en grundvandssænkning kan påvirke de gamle bygninger på Esplanaden. Derfor foreslår totalrådgivergruppen at anlægge en tør byggegrube ved at spunse helt ned til lerlagene. Desuden skal den underjordiske udstillingssal bygges med ydervægge og gulve som forankrede dobbeltkonstruktioner.</p>
			<p>Det er et krav til bygningen, at den skal kunne opfylde kravene til bygningsklasse 2020. Det overholder konkurrenceforslaget ved at vælge en velisoleret underjordisk bygning. Ventilationen i bygningen skal være behovsstyret og reguleres efter CO2-niveau. Til gengæld vil det ikke være et krav, at temperaturen skal holdes konstant. Den må svinge mellem 15 grader om vinteren og 25 grader om sommeren. Dermed er der ifølge konkurrencematerialet ikke behov for mekanisk køling. Og der bliver heller ikke behov for affugtning, befugtning eller køling i udstillingsområdet.</p>
			<p><figure class="plugin right zoomable"><img data-original-image="http://ing.dk/sites/ing/files/vinderforslag_oversigt.jpg" src="http://ing.dk/sites/ing/files/styles/w1120_media_right/public/vinderforslag_oversigt.jpg?itok=MXbtMSlZ" alt=""/><figcaption> Området er opfyld, og grundvandet står højt. Derfor skal der særlige tiltag til for at sikre bygningen mod fugtindtrængning og områdets andre bygninger mod grundvandssænkninger. En af dommerne tror imidlertid ikke på, at det store kælderbyggeri kan klares inden for budgettet. <cite>Foto: Lundgaard &amp; Tranberg Arkitekter</cite></figcaption></figure></p>
			<p>Ifølge dommerkomiteen er vinderforslaget det teknisk bedst begrundede, og de mener, at det kan tilpasses til budgettet på 41 mio. i håndværkerudgifter. Det tror en af dommerne, Henrik Tvarnø, der har en fortid som rektor på Syddansk Universitet og en nutid som formand for A.P. Møller og Hustru Chastine Mc-Kinney Møllers Fond til almene Formaal, dog ikke på.</p>
			<p>‘Forslaget forekommer tegnet for stort til at kunne realiseres til den angivne pris. Hvis forslaget skal gennemføres inden for den fastlagte økonomi, vil forslaget skulle reduceres og bearbejdes så meget, at der formentlig kan blive meget langt mellem konkurrenceforslag og realiseret byggeri,’ skriver han i en mindretalsudtalelse.</p>
			<p>Flertallet har imidlertid fået en uafhængig rådgiver til at gennemgå projektmaterialet, og rådgiveren vurderer ifølge dommerbetænkningen, at vinderforslaget kan optimeres til at overholde budgettet.</p>
			<p>Museet skal efter planen genåbne ved udgangen af 2018.</p>
		</section>
		  </div></body></html>
