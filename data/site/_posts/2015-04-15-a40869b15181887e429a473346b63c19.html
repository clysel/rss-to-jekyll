---
layout:     post
title: 	    "Norge vil droppe fordele for elbiler"
post_author:	    Mathias Skov Johansen
post_date:	    Wed, 15 Apr 2015 04:44:08 +0000
post_site:	    ing.dk 
post_link:	    http://ing.dk/artikel/norge-vil-droppe-fordele-elbiler-175412
---
<html><body><div><section class="body">
			<p>Der er mange fordele ved at være elbilejer i Norge. Ud over at slippe for afgift, har den norske elbilsejer fri adgang til kollektive trafikvejbaner, gratis færgepas og gratis parkering.</p>
			<p>Men ifølge den norske nyhedskanal TV 2 planlægger de fire borgerlige partier bag regeringssamarbejdet nu at afskaffe de fordele, som norske elbilejere hidtil har nydt fordel af. Ifølge en unavngiven kilde lægger regeringen op til, at fritagelsen for moms og engangsafgiften overlever frem til 2017, mens brugsfordelene på vejene allerede står til at forsvinde i 2016.</p>
			<p>Efter 2017 bliver der for afgifternes vedkommende tale om gradvis ændring, indtil elbilerne indhenter resten af Norges niveau for moms og engangsafgift. Hvordan det helt præcist vil foregå, er stadig uvist, fordi der endnu er tale om overordnede principper.</p>
			<p>»Alle fordelene står til at forsvinde. Spørgsmålet er hvornår,« siger den unavngivne kilde tæt på forhandlingerne til TV 2.</p>
			<p>Norges afgiftsfritagelse har vist sig som en succes i forhold til elbilers indtog på markedet. Netop derfor står afgiftmodellen nu klar til udfasning.</p>
			<p>I klimaforliget, som Stortinget vedtog i 2012, fremgik det nemlig, at elbil-fordelene kun skulle gælde frem til den dag, 50.000 nye elbiler er indregistreret. Ved udgangen af marts i år passerede tallet 49.296.</p>
			
			<p>Herhjemme mener Dansk Elbil Alliance også, at den norske model har vist sig yderst effektfuld.</p>
			<p>»Vi ville da juble i Danmark, hvis vi kunne få samme betingelser. Elbiler skal ikke have særlige begunstigelser for evigt. Men det er jo et spørgsmål om, hvor store de politiske ambitioner er, og hvornår man skal begynde at afgiftspålægge elbiler«, siger branchechef Lærke Flader.</p>
			<h2>Teknisk afgift</h2>
			<p>Den norske engangsafgift, som bilkøbere betaler af deres nyindkøbte bil, består af fire dele: CO2, NOx, vægt og effekt. Ifølge TV2 vil vægt og effekt i fremtiden tælle mindre i beskatningsregnskabet, mens CO2 ventes højere beskattet end i dag.</p>
			<p>Det skyldes blandt andet den meget populære Tesla S-model, der som følge af afgift-rabatten på rekordtid har spredt sig på de norske veje, hvilket beviser, at der ikke nødvendigvis behøver at være nogen sammenhæng mellem vægt, effekt og emission.</p>
			<p>»I Norge er registreringsafgiften baseret på tekniske karakteristika ved bilerne. Det betyder, at biler med en lav CO2-udledning betaler en lav afgift, uanset om det er en stor familiebil eller en lille bil. Det kan vi lære meget af i Danmark, hvor registreringsafgiften afhænger af bilens værdi. Derved kommer Danmark til at beskatte ny grøn teknologi hårdt,« siger Lærke Flader, der bakker op om den grønne omlægning af registreringsafgiften, som den danske regering oprindelig skrev i dens regeringsgrundlag.</p>
			
			<p>Dansk Elbil Alliance mener endnu ikke, at elbiler i Danmark kan konkurrere på baggrund af et ensartet afgiftssystem for alle type motorer, som man snart ser det i Norge. Men ifølge Lærke Flader kan det blive realistisk om få år.</p>
			<p>»Vi ser gerne, at elbiler bliver en helt normal del af registreringsafgiftssystemet. Men selvfølgeligt på en måde, så elbiler belønnes for en lav CO2-udledning. Jeg tror, at det er meget realistisk, at man begynder at indfase elbiler i et sådan afgiftssystem fra 2017,« siger hun.</p>
			<p>Dansk Elbil Alliance har allerede foreslået Folketingets skatteudvalg en lignende model, hvor elbiler fritages for afgift to år mere til 2017, så elbilerne over en tiårig periode langsomt kan indfases.</p>
		</section>
		  </div></body></html>
