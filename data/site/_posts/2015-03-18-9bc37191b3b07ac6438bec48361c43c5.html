---
layout:     post
title: 	    "Kontroversiel teori forudsiger fjerne beboelige planeter"
post_author:	    Mie Stage
post_date:	    Wed, 18 Mar 2015 06:01:10 +0000
post_site:	    ing.dk 
post_link:	    http://ing.dk/artikel/kontroversiel-teori-forudsiger-fjerne-beboelige-planeter-174819
---
<html><body><div><section class="body"><p>Grundige analyser af det hidtil største antal planetsystemer – nemlig 151 – viser, at der højst sandsynligt vil være en-tre planeter i den beboelige zone omkring de fleste af Mælkevejens milliarder af stjerner, og nye beregninger kan også forudsige områder, hvor planeterne befinder sig.</p>
			<p>Med beboelig menes, at præmisserne for flydende vand er opfyldt, og det er typisk tilfældet for de planeter, der ligger et godt stykke fra den varme stjerne, men dog tæt nok på, til at temperaturen ikke når for hårde frostgrader.</p>
			<p>Det er den danske fysiker Steffen Kjær Jacobsen fra Niels Bohr Institutet, som har foretaget beregningerne og forudsigelserne sammen med to kolleger fra Australian National University.</p>
			<p>»Vi har ved hjælp af computermodellering forudsagt placeringen på 228 planeter, som teleskoperne ikke har opdaget hidtil. Heraf vil de 77 have et omløb, der gør det højst sandsynligt, at Kepler-teleskopet kan se dem, og nu ved holdet mere om, hvor de skal lede,« fortæller Steffen Kjær Jacobsen.<br/><figure class="plugin right zoomable"><img data-original-image="http://ing.dk/sites/ing/files/complifezonergbwtxt-br.jpeg" src="http://ing.dk/sites/ing/files/styles/w1120_media_right/public/complifezonergbwtxt-br.jpeg?itok=Z-fT4USl" alt=""/><figcaption> Illustrationen viser den beboelige zone for forskellige typer stjerner. Afstanden til den beboelige zone er afhængig af, hvor stor og lysstærk stjernen er. Det grønne område er den beboelige zone, hvor flydende vand kan eksistere på en planets overflade. Det røde område er for varmt til flydende vand, og det blå område for koldt. <cite>Foto: Nasa, Kepler</cite></figcaption></figure><br/>
			Forudsigelserne beror på brug af den kontroversielle Titius-Bodes Lov, som ved hjælp af formlen <em>rn = 0,4+0,3x2^n</em> fastlægger, hvor planeterne er placeret i forhold til deres stjerne. Det vil sige, at den fastslår den afstand mellem planeterne, der bliver stadigt større og med større omløbstid, jo længere planeterne ligger fra stjernen. Dermed vil man også kunne se, om man ‘mangler’ nogle planeter i mønstret.</p>
			
			<p>Når metoden fra 1770 har fået status af kontroversiel, skyldes det, at den for mange år siden viste sig ikke helt at holde stik, da f.eks. Neptun ligger tættere på Solen end teorien foreskriver, og derfor bliver der stadig ofte set på den med kritiske øjne, fortæller Steffen Kjær Jacobsen.</p>
			<p>»Men vi har ændret lidt på formlen og fjernet en variabel, så vi har været fortrøstningsfulde med, at loven havde en fornuftig forudsigelseskraft – også fordi den allerede passede på flere planetsystemer, inden vi gik i gang,« siger han.</p>
			<p>De enorme mængder data, som han har holdt op imod teorien, stammer fra Kepler-teleskopet, som allerede har observeret omkring 1.000 exoplaneter i Mælkevejen og fastslået, at mange af stjernerne har planetsystemer med 2-6 planeter.<br/><figure class="plugin right zoomable"><img data-original-image="http://ing.dk/sites/ing/files/eso0950a.jpg" src="http://ing.dk/sites/ing/files/styles/w1120_media_right/public/eso0950a.jpg?itok=aHWL-00v" alt=""/><figcaption> Planeter uden for vores solsystem kaldes exoplaneter, og observationer af disse med Kepler-satellitten sker ved at måle en stjernes lyskurve. Når en planet bevæger sig ind foran stjernen, sker der et lille fald i lysstyrken. Hvis det lille dyk sker regelmæssigt, kan der være tale om en planet, der kredser om stjernen og formørker dens lys. <cite>Foto: Nasa, Kepler</cite></figcaption></figure><br/>
			Det betyder dog, som tidligere nævn, ikke, at Kepler har set det hele, for er planeten i et omløb, hvor den aldrig går ind foran stjernen i forhold til Jorden, har den ikke kunnet observeres med Kepler. Samtidig kan nogle planeter være blevet overset af Kepler, fordi de har fremstået for utydelige i data, fordi omløbshastigheden har været for langsom.</p>
			<p>At planetantallet kan være langt højere end hidtil opdaget, betyder dermed også, at flere kan ligge i denne beboelige zone, som astrofysikerne gerne vil vide mere om. Og at Steffen Kjær Jacobsen måske har været med til at lægge galaksens puslespil, kan gøre arbejdet nemmere de astronomer, der arbejder med Kepler-teleskopet, forklarer han.</p>
			
			<p>»Det smarte er, at er teorien rigtig, kan man forudsige, hvor de manglende planeter i planetsystemet befinder sig,« siger Steffen Kjær Jacobsen og fortsætter:</p>
			<p>»Vi har fundet ud af, at for 124 af de undersøgte 151 planetsystemer holder Titius-Bodes Lov stik. Det giver Kepler-holdet nogle mere specifikke områder at lede i, når de gennemgår de enorme datasæt,« siger han.</p>
			<p>Steffen Kjær Jacobsen understreger dog, at han hellere vil sige, at teorien beviser en tendens, snarere end en lov, og at de 124 planetsystemer ikke nødvendigvis er 100 procent fuldtræffere, men passer ‘nogenlunde’ ind i teorien, dvs. lige så godt eller bedre end vores eget solsystem.</p>
			<p>Desuden mangler forudsigelserne at blive verificeret af Kepler-holdet, som Steffen Kjær Jacobsen håber, læser med, når resultaterne i dag udkommer i tidsskriftet Monthly Notices of the Royal Astronomical Society.</p>
			<p>»Vi ved, at artiklen vil blive set af mange forskere, der vil komme med kritik eller begynde at lede efter planetsystemerne. Den skal ses som en åben opfordring, og vi håber, at Kepler-holdet samler den op,« siger Steffen Kjær Jacobsen.</p>
		</section></div></body></html>
