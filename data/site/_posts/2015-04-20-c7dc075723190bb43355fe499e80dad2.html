---
layout:     post
title: 	    "Lockheed Martin: Teknikerne knokler for at løse softwareproblemer i F-35"
post_author:	    Steffen McGhie
post_date:	    Mon, 20 Apr 2015 09:29:00 +0000
post_site:	    ing.dk 
post_link:	    http://ing.dk/artikel/lockheed-martin-teknikerne-knokler-loese-softwareproblemer-i-f-35-175491
---
<html><body><div><section class="body">
			<p>Den seneste årsrapport fra det amerikanske forsvarsministeriums analyseafdeling DOT&amp;E har været en hovedpine for F-35-rpoducenten Lockheed Martin.</p>
			<p>Blandt de mest alvorlige problemer med det omdiskuterede kampfly er mangler i flyets avancerede software, som i flere år har hjemsøgt F-35-programmet, og som ifølge rapporten stadig giver anledning til bekymring, mens flyet hastigt nærmer sig sin debut som operationelt kampfly for det amerikanske forsvar i juli.</p>
			<p>Ingeniøren har over de seneste uger skrevet om problemerne, og Lockheed Martins kommunikationsdirektør for F-35-programmet, Mike Rein, stiller nu op til et interview om rapporten fra DOT&amp;E, som står for Defense Department’s Director of Operational Test and Evaluation.</p>
			
			<p>De mest kritiske softwareproblemer finder DOT&amp;E i it-logistiksystemet ALIS og i den datafusion, der skal sikre, at de avancerede sensorer på F-35 kan tale sammen.</p>
			<p>F-35 udgør det amerikanske forsvars dyreste våbenprogram nogensinde, og ud over USA kommer F-35 til at erstatte de eksisterende kampfly i både Australien, Canada, Holland, Israel, Italien, Japan, Norge, Storbritannien og Tyrkiet. Det bliver af eksperter også betragtet som det mest sandsynlige bud på afløseren for F-16 i Danmark.<br/>
			<aside class="plugin right box">
			  Kampfly for milliarder</aside></p>
			<p><strong>Forsvaret skal</strong> fra 2020 erstatte F-16 med et nyt kampfly. Kontrakten ventes at blive på mellem 20 og 30 mil­liarder kroner.<br/>
			<strong>Tre fly</strong> er endnu med i kapløbet: Lockheed Martins F-35A (Joint Strike Fighter), Boeings F/A-18 Super Hornet og Eurofighter Typhoon.<br/>
			<strong>Forsvarets</strong> projektkontor skal i 2015 levere en evaluering af de tre kandidater. På den baggrund skal politikerne vælge Danmarks nye kampfly.<br/>
			<strong>Følg Ingeniørens</strong> dækning på fokus-siden <a href="http://ing.dk/fokus/kampfly-milliarder">Kampfly for milliarder</a>.
			</p>
			<h2>Fejl i data-fusion</h2>
			<p>Softwarepakken Block 2B skal indgå i de første operationelle F-35 til sommer, og det er den første softwarepakke med såkaldt combat capability, hvilket gør flyet kampdygtigt. Men DOT&amp;E konkluderer, at softwarepakken stadig har 1.151 mangler, herunder 151 mangler, som er misionskritiske og 'uden nogen acceptabel løsning', og yderligere 572 mangler, som påvirker programpakkens kapacitet.</p>
			<p>Blandt de største huller i softwaren er datafusion mellem flere F-35-kampfly, der opererer sammen.<br/>
			<aside class="plugin reference info_graphics">
			  <a class="content" href="http://ing.dk/infografik/tidslinje-danmarks-indkoeb-af-nye-kampfly-161034">
			    <img src="http://ing.dk/sites/ing/files/styles/w1120_reference_illustration/public/teaser_18.jpg?itok=l0G6ydOi" alt=""/>  </a>
			  
			</aside><br/>
			Datafusion (eller <a href="https://www.f35.com/news/detail/elite-engineering-the-brain-of-the-f-35?sf8603059=1">sensorfusion</a>) er et af prestigeprojekterne under det højteknologiske kampflyprogram. Formålet er at samle data fra flyets utallige sensorer, herunder det elektrooptiske måludpegningssystem og den såkaldte APAR-radar (active phased array radar), der gennem hundreder af transmit/receive-sensorer kan følge flere mål på samme tid. De forskellige sensorers data sendes samlet ind på pilotens display og giver hidtil uset situationsoverblik og måludpegning.</p>
			<p>Datafusionen virker også på tværs af kampfly, således at op til fire F-35, der flyver i formation, kan dele data gennem et såkaldt Multifunction Advanced Datalink (MADL). Således ser hver pilot det samlede produkt af både eget flys mange sensorsystemer og ditto fra de andre fly i formationen.</p>
			<p>Og her opstår problemet. Når fire F-35 deler data om et objekt, for eksempel en fjendtlig enhed, får piloterne i nogle tilfælde unøjagtige og vildledende data, fordi flyenes sensorer ser dobbelt eller fejllæser objektets placering.</p>
			<p>»Når vi laver øvelser med flere fly, er der problemer med sensorfusion, hvis fire kampfly registrerer billeder af samme objekt fra forskellige vinkler, som skal sættes sammen og præsenteres på piloternes display. Vi har oplevet, at der ikke er overensstemmelse mellem de billeder, piloterne i de fire fly får,« siger Mike Rein.<br/>
			<figure class="plugin right zoomable"><img data-original-image="http://ing.dk/sites/ing/files/11359453743_d1d5192e67_o_1.jpg" src="http://ing.dk/sites/ing/files/styles/w1120_media_right/public/11359453743_d1d5192e67_o_1.jpg?itok=TXny_niE" alt=""/><figcaption> Mike Rein ved fejringen af, at F-35 nummer 100 ruller af samlebåndet. Foto: Lockheed Martin. </figcaption></figure></p>
			<h2>Tilbage til laboratoriet</h2>
			<p>Lockheed Martins teknikere har forsøgt at løse problemet med en software-patch, som ikke til fulde løser problemet, men som baner vejen for den videre certificering af softwareblokken 2B, der skal indgå i flyet, når US Marine Corps til sommer skal have de første operationelle F-35 i hænde. Derfor har Lockheed Martin sendt sine teknikere tilbage i laboratoriet sammen med Pentagons folk for at finde en endelig løsning på problemet.</p>
			<p>»Tilbagemeldingerne fra piloterne er, at sensorfusion endnu ikke fungerer perfekt, men at patchen har løst mange af problemerne. Nu starter vi processen forfra, og ingeniørerne regner med at have løst problemet inden for et par måneder,« siger Mike Rein.</p>
			
			<p>Med andre ord er det fortsat usikkert, om problemet er løst i juli, når US Marine Corps som de første præsenterer kampklare F-35. Marinekorpset har dog tidligere meldt ud, at man agter at erklære de første F-35 for operationelle i juli alligevel, fordi datafusions-problemet ikke er stort nok til at udskyde den forjættede milepæl for F-35-programmet.</p>
			<p>»Der er over 8,1 millioner linjer kode i softwaren. Og problemet her vedrører kun 900 linjer kode. Folk ynder at sige, at vi reparerer softwaren, men det rette ordvalg er snarere, at vi fintuner den,« siger Mike Rein.</p>
			<p><em>Det er vel retvisende at kalde det en reparation, snarere end en fintuning, når det skaber problemer, at fire fly kigger på det samme objekt?</em></p>
			<p>»Men der er stadig ikke behov for, at vi piller al softwaren fra hinanden og genopbygger den. Marinekorpset er opmærksomme på de små problemer, der skal repareres. Men man har så stor tiltro til softwaren, at man er villig til at gå i krig med den ombord,« siger Mike Rein.</p>
			<h2>ALIS: Besværligt og ineffektivt</h2>
			<p>Et andet smertensbarn i kampflyets it-system er ALIS (Autonomic Logistics Information System), et logistiksystem, som Lockheed Martin betegner som den digitale rygrad i F-35. ALIS styrer alt fra planlægning af missioner, flyveplaner og combat data til vedligeholdelsesplaner, monitorering af flyets dele og bestilling af reservedele. Men systemet har i flere år døjet med fejl, og mandskabet omkring F-35 må ifølge rapporten fra DOT&amp;E stadig benytte sig af en række ukonventionelle lappeløsninger for at omgå fejlene. ALIS er ifølge rapporten 'fortsat besværligt at bruge og ineffektivt'.</p>
			
			<p>Ifølge Mike Rein er der sket meget med ALIS siden DOT&amp;E-rapporten, men systemet kræver stadig forbedringer.</p>
			<p><em>Problemerne med ALIS har efterhånden stået på i mange år. Hvad foregår der i øjeblikket?</em></p>
			<p>»Det er helt rigtigt, at der tidligt i processen har været nogle mangler i ALIS-softwaren. ALIS er lige som resten af flyet under udvikling. Da vi implementerede systemet, havde det ikke den fulde kapacitet. Og mange af de opgraderinger, vi gennemfører i øjeblikket, er baseret på den feedback, vi får fra de mekanikere, som vedligeholder flyet og arbejder med det hver dag,« siger Mike Rein.</p>
			<h2>Version 2.0.1</h2>
			<p>ALIS 2.0, som er den seneste version, blev implementeret i september 2014, hvilket var efter deadline for dataindsamling til DOT&amp;E-rapporten, fortæller Mike Rein.</p>
			<p>»Version 2.0 udgør et mere robust rapporteringsværktøj i vedligeholdelsesarbejdet. Før var det på grund af computerens hastighed en langsom proces at downloade data og sende det videre til vedligeholdelsesteamet. Nu får teamet data blot få minutter efter, at flyet er landet,« siger han.</p>
			<p>»Og endnu bedre: Version 2.0.1, som i øjeblikket bliver implementeret på nogle F-35 ved Marine Corps Air Station Yuma og på hangarskibet USS Wasp frem til flyets IOC (initial operational capability, <em>red.</em>) hos marinekorpset i juli. Det er et hurtigere system, som er lettere at bruge og har mere fleksibilitet til at håndtere forskellige former for vedligehold,« fortsætter Mike Rein.</p>
			<p>»Mange folk fokuserer på de problemer med ALIS, som er beskrevet i rapporten. Men vi har fløjet over 15.000 flyvninger og over 30.000 flyvetimer med ALIS. Kræver systemet stadig forbedringer? Ja. Men det er også et godt system allerede i dag,« opsummerer han.</p>
			<p>Læs rapporten fra Defense Department’s Director of Operational Test and Evaluation <a href="http://www.dote.osd.mil/pub/reports/FY2014/pdf/dod/2014f35jsf.pdf">her</a>.</p>
			<p><em>Dette er den anden del af interviewet med Lockheed Martin om problemerne med F-35. Læs den første del om høj brandrisiko i flyet her:</em> <a href="http://ing.dk/artikel/lockheed-martin-problemer-med-f-35-bliver-loest-175461">Lockheed Martin: Problemer med F-35 bliver løst</a></p>
		</section>
		  </div></body></html>
