---
layout:     post
title: 	    "Hovedet i andres hænder"
post_author:	    
post_date:	    Fri, 24 Apr 2015 08:48:57 +0200
post_site:	    politiken.dk 
post_link:	    http://politiken.dk/fotografier/ECE2637397/hovedet-i-andres-haender/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Hver morgen, når Jens Juul cykler sine børn til skole og børnehave, kommer de 
forbi en frisørsalon. 
</p><p>
Lille, københavnsk, gammeldags. 
</p><p>
En af dem, hvor de stadig vandondulerer. Og har klippet nogen på 60 år, siden 
de var 30. Og hvor det er 9.000 procent sikkert, at ingen spørger, om man 
kunne tænke sig en kop grøn te. 
</p><p>
En dag stoppede han op. Og gik ind. 
</p><p>
Ikke for at blive klippet. Men for at fotografere. 
</p><p>
»Jeg har altid fundet det fascinerede, hvordan man hos frisøren lader nogen, 
man ikke kender, komme én så nær«, har Jens Juul forklaret om billedserien 
'Hair', der netop har vundet en 3.-pris i portrætkategorien i Sony World 
Photography Award. 
</p><p>
»I en halv time lægger folk deres liv – eller rettere deres hoveder – i et 
andet menneskes hænder. Vi sænker barrikaderne fuldstændig. Tænk på manden, 
der tillader en ukendt at komme tæt på sin strube - med en dødelig skarp 
barberkniv«. 
</p><p>
Jens Juul vandt 3.-prisen for et udvalg på 10 billeder fra serien ovenfor. 
Nogle af fotografierne er allerede blevet præsenteret i Politiken - nemlig i 
FOTO-tillægget i oktober sidste år. 
</p><p>
Priserne i Sony World Photography Award, der - målt i antallet af deltagere - 
er en af verdens største fotokonkurrencer, blev uddelt ved et stort 
arrangement i London torsdag aften. 
</p><p class=" bl-elem">
Det er anden gang, Jens Juul, der er uddannet kunstmaler og først begyndte at 
fotografere for seks år siden, vinder i konkurrencen. I 2013 hentede han 
førsteprisen i Sonys portrætkategori hjem for en anden serie fra København, 
’Six Degrees of Copenhagen’. Den serie kan ses <a class=" bl-elem" href="http://politiken.dk/fotografier/ECE1952329/koebenhavnerportraetterne-der-vandt-i-en-af-verdens-stoerste-fotokonkurrencer/">her.</a></p>	
</div>
</div></body></html>
