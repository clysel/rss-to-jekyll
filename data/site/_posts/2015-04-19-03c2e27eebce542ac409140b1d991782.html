---
layout:     post
title: 	    "Motionsredaktøren om nye alkohol-løb: Kondi - det er noget, vi drikker"
post_author:	    
post_date:	    Sun, 19 Apr 2015 13:20:59 +0200
post_site:	    politiken.dk 
post_link:	    http://politiken.dk/motion/ECE2632260/motionsredaktoeren-om-nye-alkohol-loeb-kondi---det-er-noget-vi-drikker/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Støvskyen fra vores fødder vokser. Vi lunter af sted i gruset på en sti gennem 
en vinmark i Medoc-området. Foran mig løber tre brødre, hægtet sammen med 
lagenlærred og med etiketter på maven, så de ligner tre vinflasker fra 
familiens lokale gods. Nu bliver vi overhalet af et ’Døden fra 
Venedig’-tema, hvor en papmachégondol kører i midten på cykel, mens 12 
mennesker løber på hver side af båden med stribede trøjer og flade sorte 
hatte på og med en pagaj i hånden. 
</p><p><b class="ext-link">LÆS ARTIKEL</b><a class="embeddedlink" href="http://politiken.dk/kultur/ECE2310587/hipsterloeber-det-er-sgu-svaert-at-loebe-med-en-gammel-dansk-som-drikkedunk/">Hipsterløber: »Det er sgu' svært 
at løbe med en Gammel Dansk som drikkedunk«</a></p><p>
Sensommervarmen slår hårdt, men vi holder alle ud, for gennem støvet kan vi 
ane det næste vinslot i horisonten. Her vanker gårdens bedste drue i 
langstilkede glas, mens et calypsoband spiller – olietønder, hornsektion og 
sangerinde. En mand klædt ud som smølf, kun iført hvide bukser og nathue, 
danser, så den blå sminke på hans ansigt og overkrop drypper ned ad 
natbukserne. 
</p><p>
Marathon du Medoc er 42,195 kilometer midt i det sydfranske vinland, og derfor 
kan man få vin ved alle rutens over 20 depoter. 8.000 løbere vælter af sted 
og tager for sig af varerne, og løbet er altid udsolgt lang tid i forvejen. 
Men hvorfor ønsker motionsredaktøren dog at fremhæve dette blandingsmisbrug 
af løb og alkohol? 
</p><p><b class="ext-link">LÆS OGSÅ</b><a class="embeddedlink" href="http://politiken.dk/motion/ECE2596494/motionsredaktoeren-derfor-er-det-kvinderne-og-toesedrengene-bagerst-i-loebet-der-har-bukserne-paa/">Motionsredaktøren: Derfor er 
det kvinderne og tøsedrengene bagerst i løbet, der har bukserne på</a></p><p>
Jeg tror, det er vigtigt, at motion ikke kun er kalorietælleri, 
Endomondo-opmålinger og startnummeret lagt frem på den ærmeløse løbetrøje på 
gulvet natten inden konkurrencen. 
</p><p>
Jeg tror, det er vigtigt, at motionister lærer at indtage andet end geler af 
tyktflydende sukkersaft, saltpiller og energidrik. Jeg tror, det er vigtigt, 
at motionister glæder sig til det, de skal i gang med – og hvad giver mere 
glæde end en lille en? 
</p><p>
Kort sagt, kondi er noget, vi drikker. 
</p><p>
Blandingsmisbrug er selvfølgelig ikke befordrende for de helt store resultater 
for en motionist. Men måske er det meget godt med et afbræk i ny og næ. 
Måske er det sundt at stoppe op og gøre tingene på en anden måde. Mindre 
alvorligt, mere lystbetonet. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/motion/loeb/ECE2409242/begynderfejl-loeb-maraton-i-odense-med-motionsredaktoeren/">Begynderfejl: Løb maraton i 
Odense med motionsredaktøren</a></p><p>
En almindelig motionists adfærd kan ellers godt kalde dybe panderynker frem 
hos folk, der har forstand på det menneskelige sind. Mange har et 
tvangsmæssigt forhold til mad og vil hellere indtage syntetiske 
proteinshakes og energibarer end en skive brød med skinke og et glas mælk, 
som de er sikre på vil gøre, at de svulmer op som en Michelinmand. 
</p><p>
Mange får det dårligt, hvis de ikke kan overholde deres ritualiserede træning, 
og svigter hellere familien og hverdagens sociale forpligtelser. Mange 
træner trods smerter, og en del af disse mennesker føler sig kun rigtig godt 
tilpas, når de snakker minuttider per kilometer med ligesindede. 
Karakteristika, der kunne minde om, hvad man ser hos folk med 
spiseforstyrrelser og/eller medlemskab af Scientology. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/motion/ECE2406513/motionsredaktoeren-goer-op-med-maraton-manikerens-tre-store-loegne/">Motionsredaktøren gør op med 
maraton-manikerens tre store løgne</a></p><p class=" bl-elem">
Når det er sagt, må jeg jo også erkende, at der bestemt er grænser for, hvor 
megen vin man kan indtage på et maratonløb. Ved 28 kilometer kunne jeg se 
gondolen fra Venedig ligge kuldsejlet foran et samarittertelt. Men de havde 
det sjovt, så længe det varede. 
</p>	
</div>

</div></body></html>
