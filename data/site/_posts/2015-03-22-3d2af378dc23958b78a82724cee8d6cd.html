---
layout:     post
title: 	    "En dag i en lærers liv - for 20 år siden"
post_author:	    
post_date:	    Sun, 22 Mar 2015 14:36:07 +0100
post_site:	    politiken.dk 
post_link:	    http://politiken.dk/indland/uddannelse/undervisningsprisen/ECE2589784/en-dag-i-en-laerers-liv---for-20-aar-siden/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4>Politikens Undervisningspris</h4>
<div class="fakta-body"><p>
<img src="http://multimedia.pol.dk/archive/00914/Undervisningspris-l_914602a.gif" alt="" border="0"/></p>
<p>
<b><i>Politikens Undervisningspris er støttet af Lundbeckfonden.</i></b>
</p>
</div>
</div>
<p><i class=" bl-elem">Kronikøren er skolelærer i Aalborg og spekulerer over, hvorfor hun egentlig 
kan lide det. Her fortæller hun om en ganske almindelig skoledag. Forældre 
og børn med svage nerver bør springe kronikken over. Nervøse lærere og 
vikarer har allerede forladt folkeskolen. </i></p><p>
Af Dorthe Sørensen. 
</p><p>
Jeg vil fortælle jer om en dag i mit liv. Ikke fordi den er enestående, for en 
lignende dag opleves af tusindvis af andre lærere i dagens Danmark. Dog 
nærer jeg en vag forhåbning om, at alle I, der kun ser skolens mure fra 
ydersiden og hører om dens indre fra elevers fortællinger og avisers 
overskrifter, vil få en smule viden om - og måske forståelse for - vor 
arbejdssituation. 
</p><p>
Kl. 6.15 ringer vækkeuret. Som sædvanlig alt for tidligt. Jeg nyder den totale 
stilhed og er bevidst om, at disse minutter er de eneste støj- og lydløse, 
jeg får hele dagen. 
</p><p>
Mine unger - jeg har fire - skal op. Børnenes far er (som så ofte) ude at 
rejse, så der er nok at gøre. De tre største skal i skole, den lille i 
dagpleje. Den ældste er først i tøjet og går ud og dækker bord. Baljen med 
pålæg plantes midt på bordet, og de skolesøgende smører madpakke. Vi rydder 
på plads og myldrer af sted. 'Hej, vi ses, og ha' det godt, og har I husket 
nøglen?' 
</p><p>
Halvanden times arbejde er gjort. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/uddannelse/undervisningsprisen/ECE2559807/saadan-indstiller-du-en-laerer-til-politikens-undervisningspris/">Sådan indstiller du en lærer 
til Politikens Undervisningspris </a></p><p>
Jeg cykler til skole. På vejen afleveres den lille. Mange elever er på vej til 
skole på cykel. De må være rendyrkede fatalister, eller også tror de, at 
Vorherre holder hånden over netop deres cykel og deres lille krop. Ingen lys 
på cyklerne, ingen tegn til højre eller venstre, ingen kigger sig tilbage. 
Jeg tænker på vores færdselsundervisning, på alle lysbillederne, 
forklaringerne, trafiklegene, besøg i klassen af færdselspolitiet, 
cyklistprøver osv. For nogle år siden blev en elev kørt ned og lå bevidstløs 
i fire dage. Da han kom tilbage, så han sig stadig ikke for. 
</p><p>
Lidt før otte er der mylder på gaderne, mylder på skolen. Rengøringspersonalet 
går (efter tre hårde timer), lærerne kommer, eleverne løber allerede rundt. 
Er der nogen, der går helt stille? 
</p><p>
DEN FØRSTE time: Tredje klasse - små børn (!). Jeg er støttelærer for en 
vietnamesisk elev i den klasse, og vi skal have dansk. Det viser sig, at 
klasselæreren er syg, og en ung vikar (arbejdsløs lærer) er tilkaldt. 
</p><p>
Da vi kommer ned i storrummet, omkring hvilket alle klasselokaler er placeret, 
er tre slåskampe allerede i gang. Nogle sparker til døren, fordi de ikke vil 
acceptere, at den er låst. Var der nogen, der troede, at børn var stille om 
morgenen? Men sandheden er selvfølgelig også den, at mange har været på et 
fritidshjem fra kl. 7, så det er ikke længere morgen for dem. 
</p><p>
Vi låser op, ungerne vælter ind. I farten ryger der et par stole med. Tredje 
klasse er speciel, det skal siges. Jeg be'r om ro, siger godmorgen, ingen 
respons, hverken på den ene eller anden bemærkning. Vikaren ser hjælpeløst 
til, er glad for ikke at være alene. Jeg er mere robust, jeg ved, jeg 
overlever. 
</p><p>
Dagen skal begynde på en god og hyggelig måde - lærte jeg engang i tidernes 
morgen på seminariet. Vi leger altså en leg. Det går helt i fisk: stole 
vælter, nogle af børnene griner højlydt og skadefro af kammeraterne, når de 
ikke er 'hurtige nok' i legen. Det var den motoriske øvelse, den gik i hvert 
fald ikke. Tilbage på pladsen. De stille piger når jeg slet ikke at se på, 
frem med 'Læs og forstå', individuelt arbejde, så er der ro. Ingen fælles 
(positiv) oplevelse i den time. 
</p><p>
De søde og stille piger, hvor er de ofte min dårlige samvittighed. Bliver de 
ikke alt for tit brugt som beroligende midler i en klasse, som 'buffere' 
anbragt mellem to urolige drenge. Hvor mange gange bliver de ikke overset en 
hel time, fordi drengene optager lærerens hele opmærksomhed. Bliver pigerne 
selvstændige, aktive og initiativrige på den måde? 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/uddannelse/undervisningsprisen/ECE2577174/tysk-kemilaerer-er-viralt-hit-blandt-elever/">Tysk kemilærer er viralt hit 
blandt elever</a></p><p>
I NI-FRIKVARTERET på fem minutter går jeg over i vores lille lærerværelse. Der 
står Karen og græder. Hun kan ikke længere klare sin klasse og er simpelthen 
ved at gå op i limningen, slidt op, revet fra hinanden. Et par hastige, 
trøstende ord: Sådan har vi det alle, osv. Det ringer, og hun må samle sine 
stumper sammen. Jeg skal (heldigvis) ind til min egen klasse 2.a. De er søde 
og sådan set nemme. Men Lars er ikke kommet. De andre siger, de har set ham. 
Skal jeg nu gå fra klassen og lede efter Lars eller lade Lars være Lars og 
blive hos klassen? 
</p><p>
Jeg går hen i lærerrummet og ringer for en sikkerheds skyld til hjemmet. 
Kammeraterne kunne ha' taget fejl. Ingen svarer. Ingen syg Lars. Men Lars 
har været udelukket fra sang i denne uge, og i formning har det også været 
galt. Og i går ødelagde han vores nyerhvervede køleskab! - fortæller 
klassen. 
</p><p>
Lars har respekt for mig (eller er han bange? den tanke synes jeg ikke om). Så 
jeg er sikker på, at han bliver væk, fordi han ikke tør komme i skole til 
mig og det ødelagte køleskab. Regnen siler ned, og jeg kan ikke lide at 
tænke på den lille mand ude i det vejr. Jeg finder pedellerne (vi har tre 
plus en medhjælper), og de får besked om at slå en klo i Lars, hvis de 
finder ham mellem buskene. 
</p><p>
Så er det ti-frikvarter - te- og kaffepause. Alle lærere går mod det store 
lærerværelse, som var det udstyret med en magnet. Kun gårdvagterne bliver. 
Hos os er der ellers ingen, der vil være gårdvagter, de har simpelthen ikke 
fysik til det. På vej til eller fra time skal man altid passe på ikke at 
blive ramt af spytklatter, æbleskrog eller madder, der ikke er 'gode nok'. 
Alt bliver smidt. De store skodder cigaretter i tæppet eller på toiletternes 
linoleum. Kummer med sand i, beregnet til affald, står pæne og rene. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/indland/uddannelse/undervisningsprisen/ECE2565408/claus-meyer-om-laerer-han-var-en-soejle-af-baade-kritik-og-kaerlighed/">Claus Meyer om lærer: »Han var 
en søjle af både kritik og kærlighed«</a></p><p>
LÆRERVÆRELSET er fint på vores skole. Bare ingen af lærerne siger noget. I 
sommerferien blev lofterne malet, hvorved akustikken er blevet ødelagt. Vi 
kan ikke høre, hvad den nærmest siddende siger, og kan ikke undgå at følge 
med i, hvad kollegerne i den fjerneste krog taler om. 
</p><p>
Forrige sommerferie blev vores kokostæppe skiftet ud med et nydeligt, grønt, 
blødt ét af kulstof, 100 procent fri for naturlige stoffer. Hvad mon de 
skifter ud næste sommerferie, mens vi er væk? Mange har hovedpine af 
betonen, kunsttæpperne i klasseværelserne, af den evige larm. Vi med 
kontaktlinser har vrøvl med dem. Der er noget i luften? 
</p><p>
Tredje time: engelsk udvidet i niende. Det er i grunden nemmere at undervise 
store børn end små. Eller er det? I sidste frikvarter snakkede jeg med 
Inger. Hun rystede træt de mærke krøller og fortalte, at hun havde været nød 
til at sende bud efter inspektøren. Ottende klasse nægtede at modtage 
undervisning. De sad med fødderne oppe på bordene og tyggede tyggegummi. 
'Hvad fanden vil du egentlig stille op med os?' sagde Majbritt til 
inspektøren. Inger syntes på en måde, det var rart, at han oplevede den 
situation. Sådan noget oplever hun hver dag. 
</p><p>
Hvorfor er de sådan? 
</p><p>
Er de allerede blevet skamredet af livet, eller er det os, der er håbløst 
gammeldags og ikke forstår den ny tids stil? Er det en sund nedbrydning af 
autoriteten eller bare anarki? Er generationskløften så dyb? 
</p><p>
Også i tiende har Inger problemer. De har fået ny lærer i år. Sidste år havde 
de Anne-Lise. Da hun gav dem deres årskarakterer, barrikaderede de døren og 
sagde, at hun ikke kom ud, før hun havde 'gjort dem højere'. Hun masede sig 
gennem flokken havde ikke megen lyst til at det hold mere. Anne-Lise er gift 
med en edb-mand, som er nyansat i et privat firma. Efter HF og en et-årig 
uddannelse tjener han 3000 mere om måneden end jeg gør efter 14 år 
i folkeskolen med studentereksamen og fire år på seminariet. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/uddannelse/undervisningsprisen/ECE2575275/rekordmange-har-indstillet-en-laerer-til-politikens-undervisningspris/">Rekordmange har indstillet en 
lærer til Politikens Undervisningspris</a></p><p>
I FRIKVARTERET skal jeg skynde mig at have duplikeret noget materiale. Andre 
har fået en samme gode ide. Da det endelig bliver min tur, er der ikke mere 
papir i maskinen. Nyt i. Det ringer ind og hastigt videre til fjerde time, 
hvor jeg har tre små vietnamesiske drenge til 'dansk som fremmedsprog'. De 
er bådflygtninge og hertil for et par år siden. De forstår efterhånden 
sproget rigtigt fint (spiller endnu af og til lidt på at de ikke gør) og 
udtrykker sig helt fint. 
</p><p>
Men de har svært ved at forstå vores system': at have respekt for en lærer, 
der ikke slår. Ofte føler jeg afmagt over for dem. De kom til skolen sidste 
år. En time kunne jeg ved første øjekast ikke finde den ene af dem. 
</p><p>
Han sad krøbet sammen i et hjørne med atlasset slået op på siden med Vietnam, 
og hans blik vendte indad, rettet mod minderne fra det land på den anden 
side af jorden, som han så brat forlod. Jeg kaldte på ham, og han sprang op, 
idet han hastigt placerede sin races venlige smil på læberne men ikke i 
øjnene. 
</p><p>
Det er vanskeligt at undervise fremmedsprogede børn i dansk. Der er så mange 
begreber, som er svære at forklare med de få ord, de kender. Én kom en dag 
hen til mig og spurgte: Hvad betyder: 'det var ærefuldt at blive højsat i en 
gravhøj'? De skulle lære om vores fortid. Men de fryser i vores nutid. Jeg 
er ikke dygtig nok til at undervise dem, men jeg håber, jeg kan supplere med 
lidt personlig varme. 
</p><h3 class="tvheader">Skoleelever leger med tanken: »Hvis jeg var lærer for en dag...«</h3>
<div class="tvplayer">
<p class="tvplayer-container" data-tvarticle-id="2559627">
</p>
<p class="art-imgdesc clip-source">
Kilde: politiken.tv / Foto og klip: Mikkel Stoumann Fosgrau
</p>
</div><p/><p>
MIDDAGSFRIKVARTER! Det er slemt, hvis man har glemt madpakken. Jeg er medlem 
af lærerrådsbestyrelsen, og vi skal holde møde om dagsordnen til mandagens 
lærerrådsmøde. vi sætter os ud i mediateket med madder, te og kaffe. På 
lærerværelset kan vi nemlig ikke høre en lyd med den dårlige akustik. 
</p><p>
Vi har en meget dygtig lærerrådsformand, så vi når alle drøftelser på de 30 
minutter - samtidig med at vi tygger. Der er stabler af papirer, sagernes 
gang er uendelig langsom i kommunen, bortset fra nedskæringer. Jeg føler mig 
fortumlet efter et sådant intensivt møde, men det ringer og vi må videre. 
</p><p>
PÅ VEJ forbi kontoret ser jeg en kollega gå ind til inspektøren, det var 
hende, der græd i morges. Hun skal ind og have læsset af og selvtilliden 
bygget op igen. Det er vores inspektør god til. Han ved godt, hvordan det 
føles, når Jeanette, Brian og Jørgen i timevis har jokket på personligheden 
og sendt mange verbale spytklatter af sted. 
</p><p>
Da jeg nærmer mig huset, hvor tredje klasse bor, hører jeg et hyl, og det 
bliver simpelthen ved. Jeg kommer til at tænke på filmen Broen, hvor en 
amerikansk soldat bliver skudt i maven og ikke døde med det samme. han 
hylede sådan. 
</p><p>
Jeg farer ind, og dér står Steen fra tredje klasse dirrende, hylende og 
blodnæsedryppende foran en af de vietnamesiske drenge, som helt enkelt 
damper, med tårerne væltende ned af kinderne. I farten kan jeg slet ikke få 
rede på, hvad der er sket, men ta'r mig af Steen, fordi det er ham, der - 
tilfældigvis - bløder og hyler. Jeg slæber ham ind på toilettet og vasker 
hans kogende hoved. Jeg lægger et øjeblik kinden mod hans hår, og et kort nu 
læner han sin lille rystende krop imod mig. 
</p><p>
Men så ser han sig i spejlet over kummen (det hænger lavt hos de små) og 
skriger: Jeg vil ikke mere! og styrter af sted. Ud, væk. Han var i et svagt 
øjeblik ved at overgive sig til fjenden - mig. Han hader verden og kan slet 
ikke bearbejde det had. Hvem hjælper ham? 
</p><p><b class="ext-link">LÆS OGSÅ </b><a class="embeddedlink" href="http://politiken.dk/indland/uddannelse/undervisningsprisen/ECE2560523/bodil-joergensen-saa-tog-han-et-fodbad-oppe-i-haandvasken-foran-alle-eleverne/">Bodil Jørgensen: »Så tog han 
et fodbad oppe i håndvasken foran alle eleverne«</a></p><p>
Jeg møder en kollega, der skal ud og lede efter en anden dreng, og jeg be'r 
hende kigge efter Steen. Hun finder ham ikke, men senere kommer Steen 
tilbage med faderen som er arbejdsløs. Det er moderen også. Med en dyb 
indånding går jeg ind til sidste time, sang i tredje klasse. 
</p><p>
De har klasselæreren til sang, men da hun er syg, er det mig som støttelærer 
og en vikar, der skal have timen. Det er sandt for dyden ikke let at være 
vikar i den klasse, og skal jeg være ærlig, har jeg ikke begreb skabt om 
sang. Jeg kender kun de sange, jeg lærte som barn, og dem synger vi så. 
</p><p>
Vikaren er sød og dygtig. Hun prøver at lære dem en sangleg, men det går 
fuldstændig i opløsning, fordi drengene hyler og vælter rundt på gulvet. To 
har anbragt sig oppe på et skab. Jeg samler dem, det er muligt, op og prøver 
at snakke med dem om deres fjollede opførsel. Måske forstår de lidt af det. 
Det ser ud, som om nogle har lidt dårlig samvittighed. 
</p><p>
Pigerne er stille, de synes ikke om drengenes fjolleri og opmuntrer dem heller 
ikke med applaus. Men de er passive og ikke modne nok til at prøve at 
påvirke drengene i en mere - for os lærere i hvert fald - positiv retning. 
</p><p>
Speciel støtte til den vietnamesiske dreng i en den time bliver der ikke tale 
om. Resten af tiden læser jeg op af klassens 'oplæsningsbog'. Jeg kan vældig 
godt lide at læse op, og eleverne bliver grebet af min entusiasme og lytter. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/uddannelse/undervisningsprisen/ECE2587144/the-dream-team-faar-frafald-til-at-styrtdykke-paa-erhvervsskole-i-randers/">'The dream team' får frafald 
til at styrtdykke på erhvervsskole i Randers</a></p><p>
DET RINGER ud - ikke flere timer i dag, min korte dag! I morgen er det til kl. 
15. Inden jeg cykler hjem, sidder jeg på lærerværelset, drikker lidt kaffe, 
snakker nogle ting igennem med nogle kolleger, deler oplevelser med dem, 
hører hvad de mener, osv. Det er rart. 
</p><p>
Da jeg tramper i pedalerne op af bakken, spekulerer jeg på, hvorfor jeg 
egentlig er glad for at være lærer, et job, hvor man bruger sit eget sind og 
sin egen krop som redskab. Det kan i sig selv være et problem. 
</p><p>
Er ens undervisning en fiasko, er man selv en fiasko. går det på den anden 
side godt, er man selv en succes. Jeg kan lide det intime liv med de små og 
det intense med de store, fortroligheden med de små og den verbale spillen 
bold med de store. 
</p><p>
For skolen vrimler jo med skønne unger. De får det til at lyse for os, når vi 
kun ser sort, de får os til at le, når vi kunne have lyst til at græde. Vi 
lider nederlag, men dog oftere sejre, vi føler os betydningsløse, men dog 
oftere betydningsfulde. Mit personlige regnebræt ender på plus. Men du 
milde, hvor man ikke kommer gratis til det. 
</p><p>
Den lille skal hentes i dagplejen. Hjem til de store og høre om deres 
skoledag. Jeg skal huske at ringe til Lars' mor og få en ordentlig snak med 
hende om Lars og køleskabet, om at det ikke nytter noget at flygte fra 
problemerne, om at tage ansvar, osv. 
</p><p>
Mine egne børn fortæller om en lærer, der var uretfærdig, én hidsede sig op i 
gymnastik, en anden var noget kedeligt engelsk. Nu er min rolle en anden, 
forældrerollen, men jeg føler mig nu solidarisk med mine børns lærere. Jeg 
kender deres sko. 
</p><p>
SIDST på aftenen, hvor børnene er i seng og jeg forbereder mig, kommer min 
hotel- og flyudhvilede mand hjem. Han spørger, hvordan dagen er gået, om der 
er sket noget særligt. 
</p><p>
Næh, ikke noget særligt, siger jeg. 
</p><p>
Det har været en helt almindelig dag. 
</p><p class=" bl-elem"><i class=" bl-elem">Research: Politikens Bibliotek. </i></p>	
</div>
</div></body></html>
