---
layout:     post
title: 	    "Contador erobrer Giro-tronen, og endnu en ung løve jubler"
post_author:	    
post_date:	    Wed, 13 May 2015 19:25:11 +0200
post_site:	    politiken.dk 
post_link:	    http://politiken.dk/sport/cykling/ECE2668816/contador-erobrer-giro-tronen-og-endnu-en-ung-loeve-jubler/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>For anden dag i træk var det en af cykelsportens unge løver, der efter en dristig offensiv belønnedes med en fornem triumf efter en kompromisløs satsning i et langt udbrud</p><p>Efter at den 22-årige italiener Davide Formolo (Cannondale-Garmin) havde gjort det i går, kæmpede den et år ældre slovener Jan Polanc (Lampre-Merida) sig i mål som vinder af den 152 km lange 5. Giro d’Italia-etape fra La Spezia til Abetone.</p><p>Og samtidig med, at den bedrift tiljubledes af en enorm tilskuerskare ved målområdet i skisportsstedet 1.386 meter over havets overflade, udspillede der sig lidt længere nede af bjerget en intens magtkamp mellem løbets tre mest fremtrædende podiekandidater spanieren Alberto Contador (Tinkoff-Saxo), italieneren Fabio Aru (Astana) og australieren Richie Porte (Team Sky).</p><p>De angreb hinanden på skift på de sidste af de 17,3 km, finalestigningen strakte sig over, men fulgtes slutteligt ad i mål 1.31 minut efter Polanc.</p><h3>Fører med to sekunder til Aru</h3><p>Selv om Aru erobrede fire bonussekunder ved at besætte tredjepladsen på etapen foran Contador og Porte – franskmanden Sylvain Chavanel (IAM), der længe havde ledsaget Polanc i offensiven, holdt lige netop hjem som nr. 2 – var det Tinkoff-Saxo-kaptajnen, der overtog førertrøjen fra australieren Simon Clarke (Orica-GreenEdge), som satte 4.09 minutter til på dagens etape.</p><p>Contador har nu et forspring til to sekunder til Aru, mens Porte på tredjepladsen er 20 sekunder efter.</p><p>Den resterende del af top 10 ser således ud: 4. Roman Kreuziger (Tinkoff-Saxo) 22 sekunder, 5. Dario Cataldo (Astana) 28, 6. Esteban Chavez (Orica-GreenEdge) 37, 7. Giovanni Visconti (Movistar) 56, 8. Mikel landa (Astana) 1.01 minut, 9. Davide Formolo (Cannondal-Garmin) 1.15, 10. Andriy Amador (Movistar) 1.18.</p><h3>Op til Tinkoff-Saxo at forsvare trøjen</h3><p>Dermed er det nu op til Tinkoff-Saxo at forsvare den eftertragtede ledertrikot, som Contador senest officielt var indehaver af i 2008, da han sejrede sammenlagt. </p><p>Det gjorde han ligeledes i 2011, men den flotte præstation slettedes af annalerne i kølvandet på dopingkarantænen i forbindelse med Tour de France 2010.</p><p>I 2008 satte Contador sig først på tronen på 12. etape, og det store spørgsmål er nu, i hvor høj grad Tinkoff-Saxo vil arbejde for at bevare positionen.</p><p>Nogle vil givetvis mene, at holdet allerede har slidt så meget forrest i feltet, at det ikke vil gøre den store forskel, om det nu skal ske med førertrøjen i behold. </p><h3>Andre hold tager ansvar i morgen</h3><p>I morgen er der udsigt til en sprinteretape, så her vil andre mandskaber givetvis tvinges til at tage ansvar, men det skulle undre meget, om Tinkoff-Saxo efter den ny, glædelige situation pludselig skulle slippe tøjlerne.</p><p>»Jeg er yderst tilfreds med dagens resultat, men det vigtigste er, at vi har førertrøjen, når løbet slutter i Milano«, konstater Alberto Contador.</p><p>»Både Aru og Porte virker meget stærkt kørende, men jeg er glad for, at jeg med mit angreb, som de to svarede igen på, fik splittet gruppen ganske kraftigt«.</p><h3>Fem mand med i dagens lange udbrud</h3><p>Dagens lange udbrud etableredes, da der var tilbagelagt godt 15 km og var med sine fem mand væsentligt mere overskueligt end gårsdagens.</p><p>Kvintetten, der slap fri, bestod foruden Polanc og Chavanel af dennes landsmand Axel Domont (Ag2r-La Mondiale), schweizeren Silvan Dillier (BMC) og rumæneren Serghei Tvetcov (Androni Giocattoli).</p><p>Ingen af dem udgjorde nogen trussel i det samlede klassement, hvor Polanc inden etapen var den bedst placerede med et minus på 19.19 minutter, og derfor udviste feltet da heller ingen synderlig interesse for at neutralisere offensiven.</p><p>Forspringet lå længe på omkring 11 minutter, men da selve den 17,3 km lange klatretur op til målet indledtes, var det bragt ned til 6.40 minutter.</p><h3>Første sejr i italiensk tjeneste</h3><p>Tvetcov var den første, der måtte slippe i front, da Chavanel forcerede med 13 km tilbage, og det blev signalet til gentagne angreb blandt udbryderne.</p><p>Polanc foretog det afgørende fremstød cirka 10 km fra toppen, og siden så ingen af de andre ham.</p><p>Sloveneren indledte sin professionelle karriere hos Lampre-Merida sidste år, og gennemførte Giroen som nr. 42. Han har i år deltaget i klassikerkampagnen i Ardennene og har ved flere lejligheder gjort sig bemærket med sin angrebsivrige kørsel, men i dag hyldedes han for første gang som vinder i det italienske mandskabs tjeneste.</p><h3>Rigoberto Uran satte atter tid til</h3><p>Bagude lagde Astana og Tinkoff-Saxo på det nærmeste arm om, hvem der formåede at spille mest med musklerne, og det må lades det kasakhiske kollektiv, at det atter viste sig fra en uhyre imponerende side.</p><p>Contador trådte an, da der manglede 5,5 km, men det hul, han umiddelbart fik skabt, blev lukket af Porte med Aru på hjul.</p><p>Siden forsøgte disse to sig på skift, men efter at Aru havde fået selskab af sin spanske holdkammerat Mikel Landa, holdt de tre frontfigurer sammen.</p><p class=" bl-elem">Landa leverede sit væsentlige bidrag til, at forfølgerne blev distanceret, så eksempelvis en anden af forhåndsfavorittere, de seneste to års colombianske nr. 2 i Giroen Rigoberto Uran (Etixx-Quick Step), satte lidt over et halvt minut til og nu som nr. 13 er 1.22 minut bagud.</p>	
</div>

</div></body></html>
