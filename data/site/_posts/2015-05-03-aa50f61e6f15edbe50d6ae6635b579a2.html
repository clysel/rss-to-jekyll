---
layout:     post
title: 	    "Hvad skal vi med Kipling?"
post_author:	    
post_date:	    Sun, 03 May 2015 18:48:10 +0200
post_site:	    politiken.dk 
post_link:	    http://politiken.dk/kultur/boger/ECE2652845/hvad-skal-vi-med-kipling/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Måske passer det kun alt for godt til det karikerede stereotype billede af <i>good 
ol’ England</i>, at de er vanvittigt glade for deres klassikere? 
</p><p>
Alene i år er det litterære ballroom pyntet op til at fejre 150-året for 
digteren William Butler Yeats’ fødsel, 150-året for udgivelsen af den 
excentriske oxfordmatematiker Lewis Carrolls vidunderlige ’Alice in 
Wonderland’, Jane Austens liflige ’Emma’, der fylder anstændige 200 år, og 
så er det 150-året for den politisk ukorrekte, men ikke desto mindre stadig 
meget interessante og kontroversielle forfatter bag digtet om ikke blot »den 
hvide mands byrde«, men også ’Junglebogen’ og ’Stilk og co.’, nemlig Rudyard 
Kipling. 
</p><p>
Kipling er særlig interessant her, fordi han som sindbilledet på den hvide 
mandlige europæiske kolonialist og imperialist næsten ikke kunne være mere 
provokerende i et nutidigt Storbritannien, der er gennemgribende 
multikulturelt, men hvor Englands pendant til Dansk Folkeparti, nemlig Ukip, 
er farligt populære op til valget 7. maj. 
</p><p>
Det vender vi tilbage til. 
</p><h3>
Austen, Dickens og Shakespeare over det hele
</h3><p>
For ved siden af dette bombardement af festligholdelser, der alle markeres med 
et mindre hav af udgivelser, er 2015 også en sæson, der lidt satirisk kunne 
beskrives som et alderdomshjem: Kazuo Ishiguro udgav igen, Lydia Davis 
genudgives, Hanif Kureishi kommer med en ny en, ligeså den aldrende sir 
Rushdie, og modne Margaret Atwood udgiver parallelt med Kenzaburo Oe, og så 
kommer der på engelsk til overflod en bølge fra de ikkeengelske kendtheder, 
Mario Vargas Llosa, Noam Chomsky (der – s<i>urprise</i> – igen 
kritiserer USA), Orhan Pamuk og Toni Morrison.
</p><p>
Litteraten Cristopher Ricks udgiver i anledning af 50-året for Eliots død til 
oktober det, der må blive den definitive udgave af T.S. Eliots digte, og jeg 
er flere gange stødt på den ikke så lidt imperialistiske sætning, at Eliot 
(som englænderne komplet har taget til sig fra amerikanerne) var »<i>the 
greatest poet of the twentieth century</i>«. 
</p><p>
Han var da stor, men så er der heller ikke sagt for lidt, i et århundrede, der 
også talte f.eks. Rilke, William Carlos Williams og Ingeborg Bachmann. 
</p><p>
Samtidig er det simpelthen umuligt at gå ind i en boghandel, hvad enten der er 
tale litteraturens svar på Starbucks, nemlig allestedsnærværende 
Waterstones, eller et hvilket som helst støvet antikvariat i en mindre 
engelsk provinsby – uden at blive mødt af hylde efter hylde med Austen, 
Dickens og Shakespeare, der naturligvis læses og genlæses flittigt i 
allehånde bogklubber rundt om i landet, og som fast udsættes for analyser af 
generation efter generation af skoleelever og universitetsstuderende. 
</p><p>
Og England er så vel at mærke også det land, hvor forfattergerningen i en 
nylig undersøgelse kommer ind på en suveræn førsteplads som den mest 
attråede, langt foran mere traditionelle hverv som advokat, læge og 
journalist.
</p><h3>
England er klassisk, derfor er England klassisk?
</h3><p>
Men hvad betyder det egentlig alt sammen, hele denne massive interesse for de 
gode gamle klassikere? 
</p><p>
En velkendt vits siger jo, at en klassiker er en bog, som alle kender, men 
ingen har læst. Sådan er det ikke just her i England. Men skal vi forstå det 
som udtryk for, at samtidslitteraturen herovre simpelthen er middelmådig og 
overvurderet, som oxfordprofessoren Gabriel Josipovici polemisk foreslog for 
nogle år siden? 
</p><p>
Josipovici mente, at Ian McEwan eksempelvis var et dødssygt produkt af 
skriveskolen ved University of East Anglia, at Rushdie var parfumeret og 
overlæsset, og at Julian Barnes lidt nervøst gør for meget ud af at vise, at 
han skam ER kvik. Der er noget om sagen, men vi kan ikke se bort fra, at der 
er talrige meget talentfulde yngre forfattere og digtere, der hele tiden gør 
sig gældende, f.eks. irske Marina Carr (f. 1964), eller supertalentet Kate 
Tempest (f. 1985), så det kan ikke være der, hunden ligger begravet.
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/boger/skonlitteratur_boger/ECE2652809/caitlin-moran-roman-gaar-lige-i-hjertet-og-i-lattermusklerne/">Caitlin Moran-roman går lige i 
hjertet og i lattermusklerne</a></p><p>
Vi kan heller ikke sige, at fordi England er traditionsbevidst og 
konservativt, så dyrker de deres klassikere. Det svarer til det, 
filosofferne kalder for en tautologi: England er klassisk, derfor er England 
klassisk. Det er sandt, men det forklarer ikke noget. Og så er det dog 
alligevel der, en flig af forklaringen nok skal findes. 
</p><p>
Et spekulativt gæt må være, at England gennem hele det tyvende århundrede 
langsomt, men sikkert mistede status, prestige og betydning på den 
geopolitiske og kulturelle verdensscene. Det begyndte allerede med Første 
Verdenskrig, så kom USA, Hollywood og musikindustrien, og nu er Kina på vej.
</p><p>
Det er et stort tab af kolonier og imperier, men hvor er der så til gengæld <i>ikke</i> 
sket tab af domæne? Rigtigt – på sprogets og litteraturens område. Det har 
amerikanerne ganske vist især sørget for ved at sætte sig massivt på 
internettets sproglige rum, men jeg har en mistanke om, at en væsentlig del 
af den litterære konservatisme i engelske skoler, universiteter og hjem er 
forbundet med en insisteren på, og en holden-fast i, at ’her har vi 
englændere noget, de ikke kan tage fra os! 
</p><p>
Vi har ganske vist mistet imperiet og verdensmagten, men vi har dog 
Shakespeare, Austen, Dickens, Carroll, Kipling, Eliot og alle de andre 
store’.
</p><h3>
Ikke behov for en kanonliste
</h3><p>
Og her er Kipling atter interessant; det skyldes, at en nærlæsning hurtigt vil 
afsløre, at vrængbilledet af Kipling som led imperiebesynger ikke holder 
stik; han var selv dybt ambivalent over for f.eks. en bestemt hjemlig 
økultur, der ville isolere sig fra resten af verden. Det er det ene. 
</p><p>
Det andet er, at Kipling dette til trods ikke alene er mere kontroversiel end 
nogensinde, men desuden at hans værker samtidig er én lang smertelig 
påmindelse til englænderne om, hvad de har mistet; det er muligvis grunden 
til, at der først kom en ’Cambridge Companion’ til hans værk i 2011, først 
lidt efter en om afrikansk litteratur (2009) for slet ikke at tale om en om 
Eliot (1994). 
</p><p>
Men kaster vi atter blikket mod det mere overordnede felt, er der endelig en 
årsag, der på samme tid er lavpraktisk og magisk, nemlig at alle disse 
forfattere skrev bøger, der vitterlig er så geniale, at generation efter 
generation kan spejle sig i dem: Midt i 2015 er Shakespeare ikke just støvet 
til, ej heller Carrolls Alice eller Austens Emma. 
</p><p class=" bl-elem">
De historiske verdener, de opstod i, er væk og borte, men de drilske, 
underfundige, kloge, pinlige, generende og vilde indsigter og udsigter, de 
leverer – på tværs af alle deres kolossale indbyrdes forskelle – består. Og 
englænderne forstår at holde fast i denne beståen. Som dansker må man 
misunde dem. Englænderne har ikke brug for en kanonliste. De læser bare løs. 
</p>	
</div>

</div></body></html>
