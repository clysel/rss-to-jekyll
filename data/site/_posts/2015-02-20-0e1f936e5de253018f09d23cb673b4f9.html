---
layout:     post
title: 	    " FCN indleder Superligaen med grus i maskinen"
post_author:	    
post_date:	    Fri, 20 Feb 2015 10:16:12 +0100
post_site:	    politiken.dk 
post_link:	    http://politiken.dk/sport/fodbold/superligaen/ECE2555170/fcn-indleder-superligaen-med--grus-i-maskinen/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="clearfix w220 art-present-box fl-right">
<p class="cup-box-title">Superligaen</p>
<p class="last-res">Seneste kampe</p>
<p class="period">Stillingen</p>





</div>
<p>
De havde fortjent mere, den råkolde søndag aften på Farum Park. Og de ville 
også have det. Ved 0-0 i sidste minutter af en kamp, der havde stået FC 
Nordsjælland på fra start til slut, brusede det unge rød-gule mandskab frem 
i et sidste forsøg på at få hul på bylden. 
</p><p>
»Forhåbentlig har vi lært af vores fejl nu«, er FC Nordsjælland-træner Ólafur 
Kristjánssons kommentar til den afsluttende fase af efterårets hjemmekamp 
mod AaB. 
</p><p>
Et boldtab, en dårlig omstilling, en personlig fejl og fire frustrerede slag i 
græsset senere havde en satsning på 3 point i stedet resulteret i 0. Og 
Pascal Gregors selvmål i 93. minut er på mange måder symptomatisk for 
nordsjællændernes anden halvdel af efterårssæsonen. 
</p><h3>
Ungt, nyt og ujævnt 
</h3><p>
»Vi skal blive bedre til at læse spillets faser. Mod AaB havde vi måske 
fortjent en sejr, men når der står 92:30 på uret, er det okay at nøjes med 1 
point. I stedet tonser vi frem i ubalance, vi smider bolden væk, og vi 
bliver straffet. Det er for meget at sætte på spil«, fortæller træneren. 
</p><p>
Mange tabte point i tætte kampe kan tilskrives et ungdommeligt overmod, 
manglende erfaring og en ny træner, der stadig skal samle truppen om sit 
system. Et system, som har udgangspunkt i de dyder, man brystede sig af i 
dagene under Kasper Hjulmand. »Det er stadig FC Nordsjælland, så vi vil 
stadig have bolden«, understreger Kristjánsson. 
</p><p>
Men islændingen har alligevel budt ind med nye ideer og dermed også et krav om 
tilpasning. 
</p><p>
»Vi spiller mere direkte, end vi gjorde under Hjulmand«, konstaterer anfører 
Patrick Mtiliga hurtigt. 
</p><p>
»Vi arbejder også mere med dødbolde og hurtige omstillinger, og den slags 
forandringer kræver selvfølgelig noget tilvænning«. 
</p><p class="art-ext-other">

</p><p/><p>
Derfor var 19 point i sæsonens første 9 kampe også lidt af en overraskelse, 
inden de mange nye faktorer blev udslagsgivende i et formdyk af de absolut 
værre med kun 2 point i efterfølgende 6 opgør. 
</p><p>
»Spillemæssigt var vi faktisk ikke meget bedre i starten end i slutningen, men 
der havde vi marginalerne. Og vi har stort set kun haft hårde, tætte kampe, 
så vi har været meget afhængige af netop marginaler. Så er der ikke råd til 
så mange personlige fejl, som vi har lavet«, vurderer Mtiliga. 
</p><h3>
Farvel til rutinerede kræfter 
</h3><div class="art-fakta article-box">
<h4 class="">
Ind og ud i januar</h4>
<h5>
Store FCN-transfers</h5>
<div class="fakta-body" data-buildingblock="embedded_factboxlink">
<p><b>Ind</b></p><ul><li><b>Gudjón Baldvinsson </b>(Halmstad BK)</li><li><b>Hans Mulder </b>(Delhi Dynamos FC)</li><li class=" bl-elem"><b>Gudmundur Thórarinsson </b>(Sarpsborg)</li></ul><p><b>Ud</b></p><ul><li><b>Anders Christiansen </b>(Chievo)</li><li><b>Søren Christensen </b>(fri transfer)</li><li><b>Morten Nordstrand </b>(AGF)</li><li class=" bl-elem"><b>Kasper Lorentzen </b>(karrierestop)</li></ul><p class=" bl-elem"/>
</div>
</div><p>
Det er en trup med et svingende erfaringsniveau, FC Nordsjælland fredag aften 
sender på banen, når Randers kommer på besøg i Farum. Mere end nogensinde 
efter vinterens farvel til flere spillere med nøgleroller, både sportsligt 
og erfaringsmæssigt. </p><p>
Søren Christensen har forladt klubben på en fri transfer, Anders Christiansen 
har taget springet til Italien og Chievo, Morten Nordstrand er rykket til 
AGF, og til manges overraskelse opgav Kasper Lorentzen i starten af februar 
en skadesplaget karriere og lagde støvlerne på hylden. 
</p><p>
»Set udefra kan det virke, som om holdet er blevet svækket. Og vi har da 
mistet erfaring«, erkender træner Ólafur Kristjánsson, inden han i samme 
åndedrag understreger, at det ikke er noget, han har i sinde at bruge som 
undskyldning. 
</p><div class="art-fakta article-box">
<h4 class="">
18. spillerunde</h4>
<div class="fakta-body" data-buildingblock="embedded_factboxlink">
<p><b>Fredag</b><br/>
18.30 FCN-Randers
</p><p><b>Lørdag</b><br/>
17.00 Silkeborg-Esbjerg
</p><p><b>Søndag</b><br/>
14.00 Sønderjyske-Hobro<br/>
17.00 FCK-FC Vestsjælland<br/>
19.00 AaB-Brøndby
</p><p class=" bl-elem"><b>Mandag</b><br/>
19.00 FCM-OB
</p>
</div>
</div><p>
For selv om erfaringen er væk, er FC Nordsjælland i hans øjne kommet 
spillemæssigt stærkt gennem vinterpausen med kontrakter til den hollandske 
midtbaneslider Hans Mulder samt Kristjánssons egne islandske bekendtskaber 
Gudjón Baldvinsson og Gudmundur Thórarinsson. </p><p>
»Jeg kan fokusere på det, vi har mistet, eller jeg kan fokusere på at arbejde 
med det, vi har, og som der er masser af potentiale i. Der vælger jeg vej 
nummer 2. Den første kan jeg ikke bruge til noget som helst«, forklarer han. 
</p><h3>
Moralen aldrig et problem 
</h3><p>
Onsdag eftermiddag er stemningen opløftet på Farum Park. FC Nordsjællands 
træning foregår som vanligt i kampdagenes rød-gule betonrammer, og det 
mærkes, at superligastarten er hastigt på vej efter to måneder i skjul fra 
vinterkulden. 
</p><p>
»Vores hoveder har faktisk aldrig været nede«, konstaterer Mtiliga med slet 
skjult overraskelse i stemmen, da snakken falder på holdets moral efter den 
sløje afslutning på efteråret. 
</p><p>
Man kunne fristes til at tro, at vinterpausen har været tiltrængt, men ifølge 
den rutinerede back er den altså ikke blevet brugt på at slikke sår. 
</p><p class=" bl-elem">
»Det synes jeg egentlig er ret imponerende med så ung en trup«, påpeger han. 
</p>	
</div>
</div></body></html>
