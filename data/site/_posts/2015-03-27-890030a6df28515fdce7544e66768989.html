---
layout:     post
title: 	    "Skats direktion ignorerede tip om gigantlæk"
post_author:	    
post_date:	    Fri, 27 Mar 2015 16:35:11 +0100
post_site:	    politiken.dk 
post_link:	    http://politiken.dk/oekonomi/ECE2606502/skats-direktion-ignorerede-tip-om-gigantlaek/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Fejlene i affæren om den årelange negligering af verdens største banklæk blev 
begået helt oppe på direktionsgangen i Skat. 
</p><p>
Et ministersvar til Folketingets Skatteudvalg viser, at Skat i september 2013 
modtog en meget konkret henvendelse fra DR Dokumentar om lækagen fra 
storbanken HSBC's afdeling i Schweiz. DR-journalisten ville vide, om Skat 
havde bedt om at få HSBC-listen udleveret fra de franske myndigheder, og om 
listen rummede oplysninger om danskere. 
</p><p>
Skat undlod at besvare DR's konkrete spørgsmål med en, har eftertiden 
afsløret, misvisende henvisning til sin tavshedspligt. Værre var, at Skat 
ikke forfulgte sagen og forsøgte at få listen udleveret fra Frankrig. 
</p><p>
»Det var en fejl, og det er desværre menneskeligt at fejle. Men der var ikke 
interne retningslinjer, så selv den yngste medarbejder i presseafdelingen 
vidste, at der skal handles i sager af denne karakter. Det er det, vi retter 
fremadrettet«, siger Benny Engelbrecht (S) med henvisning til, at der nu 
laves retningslinjer for, hvordan Skat skal håndtere sager om lækager. 
</p><p>
Men det var hverken presseafdelingen eller Skats yngste medarbejder alene, der 
fik forespørgslen og dermed oplysningen om, at HSBC-listen var tilgængelig i 
Frankrig. 
</p><p>
DR's Jeppe Gaardboe fortæller til Politiken, at han stillede sine spørgsmål 
til Skats pressefunktion. Beskeden derfra var, at alene direktør for Skats 
indsatsområde, Erling Andersen, kunne udtale sig om sagen, og efter et par 
ugers forhandlinger fik Jeppe Gaardboe skattedirektøren i telefonen. Erling 
Andersen, der dengang var medlem af Skats direktion, oplyste, at Skat 
hverken kunne be- eller afkræfte oplysninger om HSBC. 
</p><p><b>En alvorlig sag</b></p><p>
Politiken præsenterede i går oplysningen for skatteministeren om, at det var 
Skats direktion, der undlod at handle på DR's henvendelse. 
</p><p>
»Hvis det, du siger, er rigtigt, så er det en alvorlig sag. Jeg vil gerne have 
det afdækket, så sådan en påstand ikke får lov til at hænge i luften«, 
svarede Engelbrecht. 
</p><p>
Politiken har efterfølgende fremsendt Jeppe Gaardboes udsagn til ministeren, 
som derpå skriver i en mail: 
</p><p>
»Det er alvorligt, at man ikke tog initiativ til at indhente oplysningerne fra 
Frankrig. Særligt, når man nu var blevet gjort opmærksom på muligheden via 
pressen. Det er jeg og Skats direktør helt enige om. Det skyldes, som jeg 
forstår det, at Skat gik ud fra, at Frankrig selv ville udlevere 
oplysningerne, hvis de var relevante for Danmark«. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/ECE2605294/nye-retningslinjer-i-skat-efter-laekage-blundere/">Nye retningslinjer i Skat 
efter lækage-blundere</a></p><p>
Erling Andersen, der siden er trådt ud af Skats direktion, ønsker ikke at 
kommentere sagen. 
</p><p>
Frankrig har ligget inde med HSBC-listen siden 2009, og Skats årelange 
passivitet kan blive dyr, fordi forældelsesfristen i sager om alvorlig 
skatteunddragelse er ti år. 
</p><p>
Politiken ligger inde med HSBC-listen, der viser, at 314 personer med 
tilknytning til Danmark tilbage i 2006/2007 havde et samlet indestående på 
4,8 mia. kr. i ly af den schweiziske bankhemmelighed. Alene Politikens 
henvendelse til ministeriet i februar førte til, at Skat nu endelig har fået 
HSBC-listen udleveret fra Frankrig. 
</p><p><b>Kilde: intern diskussion om HSBC-lækagen</b></p><p>
Enhedslisten og Venstre siger, at Skat-direktionens negligeren i 2013 er endnu 
et eksempel på, at hele den meget alvorlige sag er underbelyst. 
</p><p>
»Vi har flere gange forgæves spurgt, hvem der traf beslutning om ikke at 
indhente HSBC-listen. Det ser igen ud til, at kun pressen kan få de 
oplysninger, og det er utilfredsstillende. Det underbygger endnu en gang, at 
vi skal have en uvildig advokatundersøgelse af Skat«, siger Frank Aaen. 
</p><p>
På et samråd om sagen i går sagde Frank Aaen, at han havde fået en henvendelse 
fra en tidligere medarbejder i Skat, som oplyser, at HSBC-sagen tilbage i 
tiden var blevet drøftet indgående på Skats intranet. 
</p><p>
»Jeg kan bare sige, at jeg har fået en opringning og en mail fra en kilde, som 
oplyser, at HSBC-sagen var til stor debat internt i Skat«, uddyber Frank 
Aaen. 
</p><p>
I et ministersvar har Skat oplyst, at myndigheden »ikke kan udelukke, at at 
sagen vedrørende Swissleaks - forstået som HSBC-databasen - har været 
drøftet internt i Skat«. Det fremgår dog også, at Skat efter søgninger i 
journalsystemet og på intranettet ikke har fundet dokumenter, der vedrører 
eller gengiver drøftelser om HSBC-databasen. 
</p><p><b>Forslag om uvildig undersøgelse</b></p><p>
Enhedslisten fremsætter nu et beslutningsforslag om en uvildig kulegravning. 
</p><p>
DF, SF og Venstre forholder sig afventende, men ikke afvisende over for kravet 
om en uvildig undersøgelse. 
</p><p>
Afledt af HSBC-sagen er det kommet frem, at Skat har afvist to henvendelser 
fra borgere, som mod betaling tilbød lækkede bankoplysninger. Sagen fra 2011 
blev forelagt ministeren, men den anden fra 2013 blev ikke. Det skete trods 
en bred politisk aftale fra 2010 om, at ministeren <i>skal</i> inddrages i 
sådanne sager. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/dkoekonomi/ECE2595908/skat-har-fejlet-i-en-ny-laekagesag/">Skat har fejlet i en ny 
lækagesag</a></p><p>
I 2013 undlod Skat desuden at få bankoplysningerne forsøgt udleveret fra det 
involverede lands myndigheder, ligesom Skat undlod det i flere år i 
HSBC-sagen. 
</p><p>
»Jeg er slet ikke tilfreds med de svar, vi har fået i denne sag. For mig er 
det helt afgørende at få afklaret, hvorfor de to sager ikke blev behandlet 
efter de samme principper, og hvem der har ansvaret«, siger Venstres Torsten 
Schack Pedersen. 
</p><p class=" bl-elem">
Skatteministeren var i går i samråd om lækagen. Han afviser en undersøgelse, 
idet Skat skal have arbejdsro til at behandle de nu indhentede 
bankoplysninger. 
</p>	
</div>
</div></body></html>
