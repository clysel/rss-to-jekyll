---
layout:     post
title: 	    "Sportsdøgnet: Dansk badminton er i tre finaler "
post_author:	    
post_date:	    Sat, 28 Mar 2015 14:08:31 +0100
post_site:	    politiken.dk 
post_link:	    http://politiken.dk/sport/ECE2608445/sportsdoegnet-dansk-badminton-er-i-tre-finaler/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p><b>Badminton. </b>Joachim Fischer Nielsen og Christinna Pedersen vandt en 
overbevisende sejr i to sæt over Praveen Jordan og Debby Susanto fra 
Indonesien. 21-16, 21-14 lød sejrscifrene, og den danske duo er dermed klar 
til at forsvare sidste års finalesejr i slutkampen søndag ved Yonex Sunrise 
India Open i New Delhi. 
</p><p><b>Cykling.</b> Der kan være afgørende nyt på vej i sagen om suspenderede 
Bjarne Riis' fremtid hos cykelholdet Team Tinkoff-Saxo. Lørdag varsler 
holdets ejer, russeren Oleg Tinkov, at der søndag aften vil blive udsendt en 
pressemeddelelse, der omhandler den sportslige ledelse. 
</p><p><b>Badminton.</b> Viktor Axelsen er klar til finalen i Super 
Series-turneringen Yonex Sunrise India Open i New Delhi, efter at hans 
semifinalemodstander, Tommy Sugiarto, måtte opgive at spille videre i andet 
sæt. Sugiarto havde ellers vundet et tæt første sæt, men var klart bagud i 
andet, da han sagde tak for kampen med noget, der kunne ligne en skade i 
ryggen. 
</p><p><b>Ishockey. </b>Sønderjyske, der har vundet DM de seneste to sæsoner, er som 
ventet klar til endnu en finale. Fredag aften vandt holdet på hjemmebanen i 
Vojens med hele 8-2 over Frederikshavn. Dermed fører Sønderjyske 4-1 i den 
samlede semifinaleserie og kan ikke længere hentes, da der spilles bedst af 
syv kampe. Modstanderen i finalen bliver enten Esbjerg eller Herning. 
</p><p><b>Badminton. </b>I en årrække har Carsten Mogensen og Mathias Boe siddet 
suverænt på tronen som Danmarks bedste herredouble i badminton. Derfor er 
det en stor overraskelse, at OL-sølvvinderne lørdag middag dansk tid måtte 
bøje sig for landsmændene Mads Pieler Kolding og Mads Conrad-Petersen i 
semifinalen i Super Series-turneringen Yonex Sunrise India Open. Boe og 
Mogensen var ellers topseedede og forsvarende mestre i turneringen, men 
haltede bagefter i stort set hele den tætte kamp, som to gange Mads vandt 
med 25-23, 21-18. 
</p><p><b>Fodbold. </b>80 sekunder. Så længe skulle den indskiftede 
Tottenham-angriber Harry Kane bruge på banen for at score i sin debut for 
det engelske fodboldlandshold. Han gjorde det til slutresultatet 4-0 på 
Wembley mod Litauen i EM-kvalifikationsturneringen. Fra en position ved 
bageste stolpe headede han et indlæg fra Raheem Sterling i mål. De øvrige 
mål blev scoret af Wayne Rooney, Danny Welbeck og Raheem Sterling. 
</p><p><b>Fodbold. </b>Sverige vandt i sin EM-gruppe 2-0 på udebane over Moldova. Her 
stod superstjernen Zlatan Ibrahimovic for begge scoringer - det sidste på 
straffespark otte minutter før tid. 
</p><p class=" bl-elem"><b>Formel 1.</b> Jenson Button starter som nummer 17 og Fernando Alonso som 
nummer 18, når Formel 1-feltet søndag kører sæsonens andet grandprix i 
Malaysia. Men trods de beskedne startpositioner er der optimisme i 
McLaren-lejren, hvor man ser fremskridt i forhold til grandprixet i 
Australien for to uger siden. »Før kvalifikationen havde vi nok håbet at 
komme endnu tættere på bilerne foran os, men i denne weekend har vi 
alligevel taget et stort skridt fremad«, siger Jenson Button i en 
pressemeddelelse fra McLaren. Button peger på, at der er kommet mere fart i 
bilerne, og kørerne er nu i stand til at holde tempoet højt i længere 
perioder af gangen. 
</p>	
</div>
</div></body></html>
