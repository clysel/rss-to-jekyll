---
layout:     post
title: 	    "Andenpilot skjulte sygdom på selve dagen for flykatastrofe"
post_author:	    
post_date:	    Fri, 27 Mar 2015 13:31:44 +0100
post_site:	    politiken.dk 
post_link:	    http://politiken.dk/udland/int_europa/ECE2606571/andenpilot-skjulte-sygdom-paa-selve-dagen-for-flykatastrofe/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Alles øjne er lige nu rettet mod den unge andenpilot med initialerne AL i 
efterforskningen af tirsdagens flystyrt i de franske Alper, der kostede 150 
mennesker livet. 
</p><p>
Nye oplysninger, som er kommet frem efter ransagningen af den 27-åriges 
lejlighed, peger på, at manden angiveligt var syg, da han tirsdag satte sig 
ombord på Germanwingsflyet 4U9525 sammen med kaptajnen, fire 
besætningsmedlemmer og 144 passagerer. 
</p><p>
I en erklæring fra politiet står, at der i hans hjem i Düsseldorf er fundet 
flere iturevne lægeattester og henvisninger til yderligere lægebehandling, 
skriver den tyske avis Welt Online. 
</p><p>
En af henvisningerne skal have været til en undersøgelse på den dag, da flyet 
styrtede ned. De fundne dokumenter viser, at AL har hemmeligholdt sin sygdom 
for sin arbejdsgiver og sine nærmeste omgivelser. 
</p><h3>
Lyskeglen peger mod andenpiloten 
</h3><p>
Frankrigs anklagemyndigheder mistænker den 27-årige mand, der udgjorde en af 
to piloter på det tyske fly med kurs fra Barcelona i Spanien til Düsseldorf 
i Tyskland, for at have styret flyet ned med vilje. Derfor bliver hans 
baggrund netop nu gennemgået ned til mindste detalje. 
</p><p>
Og derfor gennemsøgte politiet i Düsseldorf, hovedstaden i delstaten 
Nordrhein-Westfalen, i går hans lejlighed på jagt efter spor, der kan 
forklare, hvorfor han angiveligt har ønsket at tage sit eget og 149 andre 
menneskers liv. 
</p><p>
Politiet har en begrundet mistanke om, at hovedpersonen AL led under psykiske 
problemer, lød beskeden til pressen her til morgen efter den fire timer 
lange ransagning af pilotens lejlighed, der ligger i udkanten af byen, 
skriver den tyske avis Spiegel-Online. 
</p><p>
Ifølge politiet skal andenpiloten på ulykkesmaskinen have befundet sig i en 
livskrise. Politiet understreger, at der ikke i det materiale, der er fundet 
i hans lejlighed, er et fældende bevis, der kan levere motivet til 
massemordet på passagerer og besætning på Airbus A320-flyet. Det oplyses 
også, at han åbenbart har haft problemer med et forhold til en kvinde. 
</p><h3>
Afbrød uddannelse i halvandet år 
</h3><p>
På en pressekonference i går garanterede Lufthansas chef, Carsten Spohr, 
ellers andenpilotens psykiske og fysiske velvære. Siden sin ansættelse i 
2013 havde AL bestået alle selskabets prøver, der skal sikre, at piloterne 
er »fit for flying«, forklarede luftfartselskabets chef. 
</p><p>
Ikke desto mindre løftede Spohr også sløret for, at andenpiloten havde afbrudt 
sin uddannelse på Lufthansas flyveskole i USA i 2009. Han fortalte dog ikke 
om årsagen til afbruddet i uddannelsen. 
</p><p>
I dag skriver den tyske avis Bild, at AL for seks år siden undgik behandling 
for en »svær depressiv episode«. Det skete, mens han gennemgik en uddannelse 
til pilot i Lufthansa på en flyveskole i Arizona i USA. På det tidspunkt 
skal man have vurderet ham »uegnet til at flyve«. 
</p><p>
Hans akter er vedføjet betegnelsen 'SIC', der dækker en særlig medicinsk 
undersøgelse. 
</p><h3>
Boede primært hos forældre 
</h3><p>
AL havde godt nok en lejlighed i udkanten af den tyske by Düsseldorf, men han 
boede primært i forældrenes villa i Montabaur, som ligger lidt over 100 
kilometer væk fra hans lejlighed i Düsseldorf, hvor flyet tirsdag formiddag 
havde sat kursen mod. 
</p><p>
En af hans nære venner, Peter Rücker, beskrev ham i går som en munter mand, 
der var »måske ofte lidt for stille«, men dog havde venner. En beskrivelse, 
der i dag er blevet udfordret af flere anonyme kilder i tyske medier. 
</p><p>
De beskriver ham i stedet som en person med ustabil psyke, der havde kæmpet 
med depression. Oplysninger, som Politiken dog ikke har haft mulighed for at 
få bekræftet. 
</p><p>
Det er netop det spor, som efterforskningen følger lige nu. Ifølge kilder i 
det tyske politi, som avisen Bild har talt med, undersøger politiet, om AL 
var ramt af en personlig krise, da han sammen med sin kaptajn, fire andre 
besætningsmedlemmer og 144 passagerer steg ombord på Germanwingsflyet 4U9525 
i tirsdags. 
</p><h3>
Autopiloten blev slået fra 
</h3><p>
Optagelser fra flyets sorte boks peger i hvert fald på, at andenpiloten efter 
en halv times flyvning tirsdag formiddag overtog styringen med flyet, mens 
kaptajnen var væk et øjeblik. Herefter skulle andenpiloten have låst døren 
til cockpittet og nægtet kaptajnen adgang. 
</p><p>
Kaptajnen forsøgte at kæmpe sig vej til cockpittet, men trods spark og bank på 
døren indtil det sidste fik han ikke adgang til cockpittet, hvor 
andenpiloten ifølge anklageren og lydoptagelser var ved bevidsthed, da han 
lod flyet kollidere med Alperne. 
</p><p>
De sidste otte minutter trak andenpiloten bare vejret, fremgår det af 
lydoptagelserne. 
</p><p class=" bl-elem">
Data fra flyhjemmesiden Flightradar24 viser, at flyets autopilot efter alt at 
dømme blev slået fra mellem kl. 9.30.52 og 9.30.55 lokal tid. Et øjeblik, 
tre sekunder, hvor andenpiloten AL måske tog den drastiske beslutning at 
styrte i døden med 149 passsager og besætningsmedlemmer. 
</p>	
</div>
</div></body></html>
