---
layout:     post
title: 	    "Danskerne spiser alt for fedt og for lidt grønt"
post_author:	    
post_date:	    Thu, 12 Mar 2015 08:13:40 +0100
post_site:	    politiken.dk 
post_link:	    http://politiken.dk/mad/ECE2583742/danskerne-spiser-alt-for-fedt-og-for-lidt-groent/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Danskerne spiser sundere, men det er stadig ikke godt nok, viser en ny stor 
kostundersøgelse fra DTU Fødevareinstituttet. 
</p><p>
Der er nemlig stadig rigelig plads til grøntsager på tallerknerne i de danske 
hjem. 
</p><p>
De fleste danskere spiser grøntsager hver dag og indholdet af grøntsager er 
steget med 20 procent siden den forrige undersøgelse, der blev afsluttet i 
2008. Dermed er vi er tættere på at opfylde nogle af de officielle kostråd. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/mad/madnyt/ECE2513977/halvdelen-af-os-ligeglade-med-mad---resten-er-de-frelste/">Halvdelen af os ligeglade med 
mad - resten er de 'frelste'</a></p><p>
Men når danskerne spiser flere grøntsager, er det eksempelvis agurk og salat, 
som er blandt de mindre fiberrige grøntsager. 
</p><p>
»I forhold til de anbefalede 600 gram frugt og grønt ville det være gavnligt, 
hvis både børn og voksne spiste en frugt og en grov grøntsag mere om dagen«, 
siger seniorrådgiver Sisse Fagt, DTU Fødevareinstituttet, i en 
pressemeddelelse. 
</p><p>
Og blandt de voksne er kostens indhold af frugt faldet med cirka 16 procent i 
samme periode. 
</p><h3>
Vi spiser mere fisk 
</h3><p>
Det gennemsnitlige indtag af fisk er også steget, især i de voksnes kost, som 
indeholder omkring 14 gram mere fisk per dag, men indtaget er dog stadig for 
lavt. 
</p><p>
Faktisk spiser hver tiende slet ikke fisk. 
</p><p>
»Fisk er en særlig god kilde til D-vitamin og andre livsvigtige 
næringsstoffer, så det ville da være godt for danskerne at spise flere 
fiskemåltider«, siger seniorrådgiver Agnes Pedersen fra DTU 
Fødevareinstituttet. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/forbrugogliv/ECE2566761/priskrig-goer-oeko-varer-spiselige-for-alle/">Priskrig gør øko-varer 
spiselige for alle</a></p><p>
Selvom halvdelen af de 4-14-årige og hver tredje voksen spiser for meget 
sukker, spiser både børn og voksne færre sukkerholdige fødevarer. 
</p><p>
Også de sukkersødede sodavand fylder mindre ifølge den nationale undersøgelse, 
der omfatter knap 4000 personer fra 2011-2013. 
</p><p>
»Søde sager er tomme kalorier, fordi de kun bidrager meget beskedent til 
indtaget af vitaminer og mineraler, så det er positivt at se et fald i, hvor 
meget slik og sodavand danskerne får«, siger Sisse Fagt. 
</p><h3>
Alt for fed mad
</h3><p>
Det gennemsnitlige indhold af mættet fedt i danskernes kost ligger 50 procent 
højere end anbefalingerne. Kun 3 procent af befolkningen har et sundt indtag 
af mættet fedt. 
</p><p>
»Desværre ser vi ikke et fald i indtaget af mættet fedt siden 
kostundersøgelsen for fem år siden. Tværtimod finder vi en mindre stigning 
hos de voksne, så det her er en udvikling i den forkerte retning«, siger 
seniorrådgiver Agnes N. Pedersen fra DTU Fødevareinstituttet i en 
pressemeddelse. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/forbrugogliv/sundhedogmotion/ECE2582520/spegepoelsen-er-for-salt-til-det-nye-noeglehulsmaerke/">Spegepølsen er for salt til 
det nye Nøglehulsmærke</a></p><h3>
Minister: Vi skal tale om det 
</h3><p>
At danskerne ikke er så sunde, som vi ellers går og tror, skal blandt andet 
løses ved at snakke om vores spisevaner. 
</p><p>
Det mener fødevareminister Dan Jørgensen (S), efter en kostundersøgelse fra 
DTU Fødevareinstituttet viser, at danskerne generelt spiser sundere, men 
ikke sundt nok. 
</p><p>
»Alt for mange er overvægtige og får livsstilssygdomme, og desværre ser vi 
også, at usund livsstil har social slagside, så der ligger stadig et stort 
arbejde og venter forude«, siger ministeren i en e-mail til Ritzau. 
</p><p>
Dan Jørgensen mener ikke, der er behov for løftede pegefingre. I stedet ser 
han hellere en bred debat om, hvad vi spiser, og hvordan vi får ændret 
fastgroede vaner. 
</p><p>
»Det er gennem debatten, at vi for alvor får flyttet folk. Ud over debatten om 
Danmarks nationalret, har jeg nedsat en måltidstænketank, der skal komme med 
måltidsråd, der kan supplere kostrådene«, siger Dan Jørgensen. 
</p><p>
Ministeren nævner også, at der forleden blev underskrevet et charter med en 
række supermarkedskæder, der forpligter dem til at tilbyde flere sunde varer 
på hylderne. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/forbrugogliv/forbrug/tjekmad/ECE2574927/minister-og-butikker-gaar-sammen-om-indsats-for-sundhed-og-baeredygtighed/">Minister og butikker går 
sammen om indsats for sundhed og bæredygtighed</a></p><p class=" bl-elem">
»Derudover har vi mange projekter i gang, der har til formål at få mindre salt 
i færdigprodukter og give sunde muligheder, om du så indtager dit måltid i 
jobbets kantine, i idrætshallen eller på vej fra A til B«, lyder det fra Dan 
Jørgensen. 
</p>	
</div>
</div></body></html>
