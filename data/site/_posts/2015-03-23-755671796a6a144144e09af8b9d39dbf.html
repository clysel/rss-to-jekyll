---
layout:     post
title: 	    "Trilogi om død, ritualkraft og åndelige parallelverdener afsluttes uforløst"
post_author:	    
post_date:	    Mon, 23 Mar 2015 11:15:32 +0100
post_site:	    politiken.dk 
post_link:	    http://politiken.dk/kultur/scene/ECE2599466/trilogi-om-doed-ritualkraft-og-aandelige-parallelverdener-afsluttes-uforloest/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
»Millioner vil komme. Vil du?«. Det stod der på den lille folder, som det unge 
par uden for min dør smilende stak mig i hånden – om jeg ville komme til et 
møde på Nørrebro i anledning af påskens højtid? 
</p><div class="art-fakta article-box">
<h4 class="">
Dans</h4>
<div class="fakta-body" data-buildingblock="embedded_factboxlink">
<div class="clearfix m-top5 m-bottom5">
<img class="pol-rating-img" src="http://politiken.dk/graphics/ratings/3_hjerter_red.png" alt="Politiken synes"/></div>
<p>
Most Truths Are So Naked, Dansehallerne, Mute Comp. 
</p><p>
Kor.: Kasper Ravnhøj. Musik: Iza Mortag Freund og Samuel Kilcoyne. Scen.: 
Johan Kølkjær. 
</p><p class=" bl-elem">
Til 28.3.
</p>
</div>
</div><p>
Uanset hvad, så kender Jehovas Vidner deres besøgelsestid – sådan at komme 
dumpende bedst som jeg skulle skrive om, hvad der sker, når man kommer ind i 
en fanatisk religiøs sammenhæng. Det er det, det handler om i Mute Comps 
’Most Truths Are So Naked’. </p><p>
Selv om det ikke ligger ligefor, at jeg skulle slutte mig til de millioner, 
der vil komme til Jehova-møde, så har Kasper Ravnhøj og hans to glimrende 
dansere umiddelbart godt fat i den dynamik, der kan rive en med ind i en 
sekterisk sammenhæng. Den genkender jeg fra også politiske eller 
kunstneriske fællesskaber, styret af en suveræn, karismatisk leder, hvor man 
kan komme til at miste sig selv i længslen efter at blive del af noget 
større. 
</p><h3>
Den perfekte manipulator
</h3><p>
Sådan som dansen folder sig ud i en rituel cirkel, som vi sidder helt tæt 
omkring, kan ingen vide sig sikker. Undervejs bliver nogle stykker fra 
publikum hevet med ind i den cirklende malstrøm af bevægelse. Et stærkt 
greb. Problemet er bare, at dansen har svært ved at fortætte sig, så man 
reelt bliver forført og suget med ind. 
</p><div class="art-quote article-box">
<p class="quote"/>
<blockquote>
<p class="quote-txt">
Den perfekte manipulator, lige så empatisk som skånselsløs
</p>
</blockquote>
</div><p>
Som magnetiserende kraft styrer Ravnhøj lunefuldt rundt med Noora Hannula og 
Loraine Dambermont – en kærlig hånd om nakken kan lynsnart forvandles til 
det jerngreb, der tvinger dem i knæ. Den perfekte manipulator, lige så 
empatisk som skånselsløs. </p><p>
Sådan som de to kvinder til start tumler rundt, mens de uforståeligt plaprende 
rabler løs om deres skramlede liv og længsel efter mening, så er man altså 
helt på kultmester Ravnhøjs side, når han omsider brutalt skærer dem af: 
»Stop talking and start walking!«. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/scene/ECE2587841/moerk-svanesoeen-er-besaettende-flot-og-dramatisk-nytaenkende/">Mørk Svanesøen er besættende 
flot og dramatisk nytænkende</a></p><p>
Det er mest af alt en gang på knæene, en bogstavelig underkastelse. Kvinderne 
kaster sig sanseløst rundt på knæ, mens de gennemrystes af spasmer, torsoen 
vrider sig og ben sparker i afmagt. Arme og hænder – den del af kroppen, der 
aktivt skal række ud i verden – synes sat ud af kraft. Den dumpe lyd af 
krop, der dunker mod gulv, går som en grundtone gennem det hele. 
</p><h3>
Banket ned i guldhøjde 
</h3><p>
Til sidst er man selv banket ned i gulvhøjde – i kraft af den monotone 
gentagelse, der hører til enhver ritualdans eller manipulationsmanøvre. Det 
er der en pointe i, men forestillingen flader ud, fordi det ikke er til at 
mærke nogen længsel, drivende ild eller løft mod noget højere. Her kommer 
den unge, kraftfulde sangerinde Iza Mortag Freund som den tredje kvinde i 
cirklen til at virke alt for demonstrativt insisterende – manipulationens 
dæmon, der for enhver pris bare vil piske en stemning op. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/scene/teateranmeldelser/ECE2569371/dirty-dancing-musical-bliver-til-vild-med-sex--men-er-mere-soed-end-sexet/">Dirty Dancing-musical bliver 
til ’Vild med sex’ – men er mere sød end sexet</a></p><p>
Det bliver alt i alt en uforløst afslutning på Mute Comps ambitiøse trilogi om 
død, ritualkraft og åndelige parallelverdener, med også ’The Conspiracy of 
Spring’ og ’Plum Wine, Highway, Lemon’. Forestillingen når ikke ud over sin 
egen rituelle cirkel. 
</p><p class=" bl-elem">
For at blive klogere på de fanatiske fællesskaber skulle jeg måske alligevel 
tage til Jehova-møde på Nørrebro. Sammen med de andre millioner. 
</p>	
</div>
</div></body></html>
