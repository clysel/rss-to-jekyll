---
layout:     post
title: 	    "166.000 flere job frem til 2020"
post_author:	    
post_date:	    Fri, 27 Mar 2015 12:42:10 +0100
post_site:	    politiken.dk 
post_link:	    http://politiken.dk/oekonomi/ECE2606878/166000-flere-job-frem-til-2020/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
I 2020 vil der være 166.000 flere mennesker i fuldtidsjob i Danmark, end der 
var i 2013, og 159.000 af dem vil være ansat i private virksomheder. 
</p><p>
Det forventer regeringen, der har opjusteret sit syn på den økonomiske 
udvikling i Danmark frem mod 2020 i en mere optimistisk retning. 
</p><p>
De 159.000 flere privatansatte er knap 10.000 flere end det mål, regeringen 
tidligere har sat sig med sin vækstplan. 
</p><p>
»Der er fremgang i dansk økonomi«, siger økonomi- og indenrigsminister Morten 
Østergaard (R) der her til morgen fremlagde regeringens konvergensprogram 
for 2015. 
</p><p>
Konvergensprogrammet er Danmarks årlige indberetning til EU, som skal 
overbevise EU-kommissionen og de andre europæiske lande om, at der er styr 
på økonomien i Danmark. 
</p><p>
Og det går bedre nu, end regeringen regnede med i december, fremgår det af 
programmet. 
</p><h3>
Optimismen breder sig
</h3><p>
Regeringen har derfor hævet skønnet for, hvor meget vækst, der er i økonomien, 
fra 1,4 procent til 1,6 procent i år. Dermed følger regeringen næsten samme 
optimistiske linje, som Nationalbanken har anlagt ved for nylig at opjustere 
skønnet over væksten i år til 2,0 procent. 
</p><p>
»Reformerne virker, der er vækst i Danmark, og vi kan glæde os over faldende 
ledighed«, siger økonomiministeren. 
</p><p>
Der er en række forklaringer på, at regeringen nu ser mere optimistisk på 
fremtiden end i december sidste år: 
</p><p>
Olieprisen er faldet. Renten er også faldet. Og til sammen betyder det, at 
danskerne får flere penge mellem hænderne. Derfor venter regeringen nu, at 
privatforbruget vil stige mere, end man hidtil har regnet med både i år og 
næste år. 
</p><p>
Danmark er dog endnu ikke ude af krisen, fremgår det af programmet. 
Regeringens økonomer regner med, at det samlet vil tage 10 år - fra 2009 til 
2019 - før Danmark igen er tilbage i en situation, hvor økonomien kan siges 
at køre i normalt tempo. 
</p><h3>
Corydon: Foråret er lunefuldt
</h3><p>
Danmark bevæger sig i de kommende år da også stadig faretruende tæt på de 
grænser for offentligt underskud, som EU har sat. Efter EU-reglerne må det 
offentlige underskud højest være på 0,5 procent af bruttonationalproduktet, 
når det er omregnet til en normal økonomisk situation, det der kaldes det 
strukturelle underskud. 
</p><p>
I 2014 og 2015 har regeringen klaret frisag ved at lokke mange danskere med en 
skatterabat til at fremrykke betalingen af skat på deres pensionsopsparing. 
Det er der ikke lagt op til i 2016, hvor det strukturelle underskud derfor 
tegner til at blive på netop 0,5 procent. 
</p><p>
Finansminister Bjarne Corydon (S) glæder sig over, at økonomien viser tegn på 
fremgang. 
</p><p>
»Når det er sagt, så er forår jo altid lunefuldt«, siger finansministeren. 
</p><p>
Det betyder også, at der ikke bliver mange penge for regeringen at bruge på at 
øge udgifterne til velfærd og offentligt forbrug næste år. 
</p><p>
Regeringen har som mål at øge de offentlige udgifter til velfærd med 0,6 
procent om året frem til 2020. Til næste år vil der kun være 0,1 procent til 
rådighed. Ellers vil regeringen bryde gennem EU-grænsen for offentlige 
underskud. 
</p><p>
Venstres finansordfører Peter Christensen mener da også, at fundamentet under 
dansk økonomi er spinkelt i de her år og kun holder, fordi regeringen fik 
fremrykket mange danskeres skat på deres fremtidige kapitalpension. 
</p><p class=" bl-elem">
»Det har hjulpet regeringen til at få tallene til at se bedre ud, end de er«, 
siger Peter Christensen 
</p>	
</div>
</div></body></html>
