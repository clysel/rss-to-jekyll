---
layout:     post
title: 	    "Så kører vi igen. Med 300.000 km i sekundet"
post_author:	    
post_date:	    Thu, 12 Mar 2015 17:10:21 +0100
post_site:	    politiken.dk 
post_link:	    http://politiken.dk/magasinet/feature/ECE2585063/saa-koerer-vi-igen-med-300000-km-i-sekundet/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Det var et på alle måder bevægende øjeblik, den 4. juli 2012 klokken lidt over 
ni om morgenen. Auditoriet i den europæiske kerneforskningsorganisation 
Cern, godt ti kilometer uden for den schweiziske by Géneve, var fyldt til 
sidste plads. Og rundt omkring i verden sad tusinder klinet til deres 
computerskærme og fulgte på afstand og med tilbageholdt åndedræt seancen. 
</p><p>
Den amerikanske fysikprofessor Joseph Incandela havde ordet. Han holdt en 
lille kunstpause. Og sagde så det, videnskabsmænd over hele kloden havde 
ventet på at høre i næsten 50 år: 
</p><p>
»I think we have it«. 
</p><div class="art-fakta article-box">
<header><h4 class="">
Peter Higgs</h4>
</header><div class="fakta-body" data-buildingblock="embedded_factboxlink">
<p><span class="img-contimg-fl-right"><img class="image inlineLightBox" src="http://multimedia.pol.dk/archive/00920/Peter_Higgs_fylder__920300w.jpg" alt="" border="0"/><span class="caption"><span class="f-img-caption">Foto: 
</span>Scott Heppell/AP Photo</span></span></p><p><b>Britisk fysiker.</b> Født 29. maj 1929 i Newcastle upon Tyne. 
</p><p><b>Professor emeritus</b> ved University of Edinburgh. 
</p><p><b>En af hovedkræfterne</b> bag teorien om Higgs' partikel, som første 
gang blev offentliggjort i 1964. 
</p><p class=" bl-elem"><b>Modtager af Nobelprisen</b> i fysik i 2013. 
</p>
</div>
</div><p/><p/><p>
Blandt publikum i auditoriet fiskede en ældre herre sit lommetørklæde frem, 
tog brillerne af og tørrede øjnene. Det var Peter Higgs, og det, Incandela 
troede, vi nu havde, var vished om den fysiske eksistens af et lillebitte 
fnug næsten-ingenting, som indtil da kun havde eksisteret i teoriens verden: 
</p><p>
Higgs’ partikel. 
</p><p>
Briten Peter Higgs, i dag 85 år, er teoretisk fysiker. I 1964 var han en af 
hovedkræfterne på et hold af forskere, som fremsatte teorien om en partikel, 
der holder orden på det system af partikler, elektroner, neutroner, protoner 
og kvarker blandt andet, som kaldes Standardmodellen - altings byggesten. 
Higgs og hans kollegaer mente altså, at der må findes en slags overpartikel, 
som kun eksisterer i ubegribeligt små tidsintervaller, hvori den tilfører 
andre partikler masse. 
</p><p>
Og at noget har denne egenskab er et meget vigtig forudsætning for, at den 
store teori om universets opståen, The Big Bang, så at sige har gang på 
jord. For bittesmå partikler, der bevæger sig med meget store hastigheder, 
har nemlig ikke nødvendigvis en masse, men kan godt bestå udelukkende af 
energi. Og uden masse … ingen Jorden, Månen, planeter, solsystemer. 
</p><p>
Med andre ord: Hvis Higgs’ partikel virkelig eksisterede, ville man være nået 
et pænt stykke hen ad vejen til at kunne forklare, hvordan universet for 
cirka 14 milliarder år siden opstod. Hvilket da også fik den amerikanske 
fysiker Leon M. Lederman til i en bog at kalde Higgs’ partikel for The God 
Particle – Guds partikel. I parentes bemærket ville Lederman egentlig helst 
have kaldt partiklen for The Goddamn Particle – Den satans partikel – fordi 
det var så ind i helvede dyrt og besværligt at påvise dens eksistens. Men 
det syntes Ledermans forlægger ikke var en god ide. 
</p><h3>
Det største forsøg nogensinde 
</h3><p>
For så vidt var teorien om, hvordan man kunne kortlægge Higgs’ partikels 
eksistens, ret enkel: Hvis man smadrede partikler, for eksempel protoner, 
ind i hinanden med tilstrækkelig høj hastighed, ville de gå i mindre 
stykker, og nogle af disse småstykker ville vise sig at være Higgs’ 
partikel. 
</p><p>
Problemet var bare, at ’tilstrækkelig høj hastighed’ betød 99,99998 procent af 
lysets hastighed. Altså tæt på 300.000 km. i sekundet. At få noget til at 
bevæge sig så hurtigt krævede, at man byggede den hidtil største maskine, 
mennesket nogensinde har skabt. Maskinen er en såkaldt partikelaccelerator 
og hedder Large Hadron Collider, eller for nemheds skyld og i daglig tale 
blandt de flere tusinde mennesker, der arbejder med den, bare LHC. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00920/LHC-illustration_920296" data-id="920296" data-imgtype="jpg" data-caption="Illustration: Morten Fogde"/><p>
Størstedelen af LHC befinder sig 100 meter nede under de grønne enge og 
vinmarker i landskabet rundt om Cern. Det er en 27 km lang cirkulær tunnel, 
hvori der løber rør og kabler og elektronik i et omfang som aldrig før er 
set i de videnskabelig forsøgs historie. Hele projektet med at bygge LHC 
varede 15 år. Og prisen endte et sted mellem 25 og 30 milliarder kroner. 
</p><p>
Egentlig meget forståeligt, at en økonom undervejs ved en forelæsning spurgte 
den amerikanske fysiker David Kaplan: Hvorfor? Hvad var det hele egentlig 
værd? 
</p><p>
»Måske ingenting. Andet end at forstå alting«, svarede Kaplan. 
</p><h3>
Tung eller let? 
</h3><p>
De første protoner blev sendt af sted i september 2008. Så der skulle altså gå 
knap fire år, før videnskabsmændene følte sig sikre nok til at kunne 
annoncere, at nu havde man nok fundet Higgs’ partikel. Undervejs løb man ind 
i store tekniske problemer, men alt andet ville vel egentlig også have været 
naturstridigt. 
</p><p>
Og i månederne op til 4. juli 2012 løb rygterne om, hvad folkene i Cern havde 
fundet frem til. Blandt andet blev der gættet heftigt på, at hvis man nu 
faktisk havde fundet Higgs’ partikel, hvor meget vejede den så? Omkring 110 
gigaelectron volt (GeV) eller omkring 140 GeV? 
</p><p>
Næppe et spørgsmål, der giver mening for de fleste lægmænd. Ikke desto mindre 
et ret afgørende spørgsmål. For hvis Higgs’ partikel viste sig at veje i den 
lette ende, ville det understøtte en teori om, at universet faktisk opfører 
sig på en måde, vi en dag vil kunne forstå og forklare – 
Supersymmetri-teorien. 
</p><p>
Var partiklen derimod tung (relativt, selvfølgelig, for 140 GeV er altså ikke 
ret meget) ville det være opbakning til en teori om, at det univers, vi 
lever i, kun er et af mange universer. Og at der gælder forskellige fysiske 
love i forskellige universer, og at det således er tilfældigt, hvordan 
tingene har udviklet sig i vores univers. Den teori kaldes for 
Multivers-teorien, hvilket i realiteten er et andet ord for ’kaos’. Det 
ville kort sagt betyde noget nær dødsstødet for al videnskab, der forsker i 
universets opståen. 
</p><p>
Nu viste det sig, at Higgs’ partikel vejede næsten præcis midt imellem, nemlig 
cirka 125 GeV. Hvilket ikke er tungt nok til at smadre 
Supersymmetri-teorien, og videnskabsmændenes håb og ambitioner om en skønne 
dag at kunne forstå alting, lever således i bedste velgående. 
</p><p>
Og derfor bliver der nu igen fyret op under LHC. Acceleratoren er blevet 
opgraderet til at kunne sende partikler af sted med næsten dobbelt så meget 
energi, som den, der blev brugt til at finde Higgs’ partikel. Håbet er 
blandt andet at opdage nye partikler og dermed komme endnu tættere på at 
kunne forklare, hvad der skete umiddelbart efter The Big Bang. 
</p><p>
Eller også finder man ud af noget helt andet, som man slet ikke har ledt 
efter, og som man ikke aner, hvad man skal bruge til. For det er sådan, 
videnskaben arbejder. Som den græsk-amerikanske partikelfysiker Savas 
Dimopoulos udtrykker det i dokumentarfilmen ’Partikelfeber’ om jagten på 
Higgs' Partikel: 
</p><p>
»Man springer fra fejltrin til fejltrin med uformindsket entusiasme«. 
</p><p class=" bl-elem"><i class=" bl-elem">Publiceret 12. marts 2015</i></p>	
</div>
</div></body></html>
