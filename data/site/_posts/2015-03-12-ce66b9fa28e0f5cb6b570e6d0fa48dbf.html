---
layout:     post
title: 	    "Pc-panik: Panda antivirus angreb systemfiler - og sig selv"
post_author:	    Jesper Stein Sandal
post_date:	    Thu, 12 Mar 2015 13:15:40 +0000
post_site:	    www.version2.dk 
post_link:	    http://www.version2.dk/artikel/pc-panik-panda-antivirus-angreb-systemfiler-og-sig-selv-97751?utm_medium=feed&utm_source=version2.dk&utm_campaign=it_nyheder
---
<html><body><div><section class="body"><p>Sikkerhedsfirmaet Panda Security udsendte onsdag en signaturfil til selskabets antivirusprodukter, som fik antivirussoftwaren til at stemple vigtige systemfiler som inficerede. Dermed blev filerne placeret i karantæne, og ved en genstart kunne systemet risikere ikke at kunne starte korrekt op.</p>

<p>Problemet ramte ifølge de frustrerede udmeldinger fra kunderne på Twitter og Facebook også programfiler tilhørende applikationer som Chrome og Outlook - og endda også Pandas egen antivirussoftware, som altså kunne risikere at placere sig selv i karantæne.</p>



<p>På Facebook udtrykte flere kunder deres frustration over, at da hændelsen blev kendt, var supporten hos Panda Security lukket, så det ikke var muligt at komme i kontakt med selskabet.</p>

<p><figure class="plugin full"><img src="http://www.version2.dk/sites/v2/files/styles/article_620px_width/public/panda_hospitals.png?itok=daavDfnJ" alt=""/></figure></p>

<p><figure class="plugin full"><img src="http://www.version2.dk/sites/v2/files/styles/article_620px_width/public/panda_restart.png?itok=Eo1cuxwd" alt=""/></figure></p>

<p><figure class="plugin full"><img src="http://www.version2.dk/sites/v2/files/styles/article_620px_width/public/panda_servers_down.png?itok=Z0p3mJPp" alt=""/></figure></p>

<p><figure class="plugin full"><img src="http://www.version2.dk/sites/v2/files/styles/article_620px_width/public/panda_shutdown.png?itok=4EGkbOwh" alt=""/></figure></p>

<p>I løbet af onsdagen lød meldingen fra selskabet blot, at kunderne ikke måtte genstarte deres systemer, og at der blev arbejdet på et værktøj til at løse problemet og redde de filer, der var sat i karantæne.</p>

<p>Fra Panda Security lød det torsdag morgen, at firmaet havde udsendt en automatisk fejlrettelse til de systemer, der stadig kørte, og at selskabet havde frigivet et værktøj til at genskabe de systemer, hvor der var problemer.</p>

<p>»Vi havde en hændelse med vores signaturfil, som kan have påvirket vore Panda Cloud Office Protection og Retail 2015-kunder. Det har betydet, at visse filer er blevet sat i karatæne. Signaturfilen er allerede blevet udskiftet, så situationen bør ikke genopstå. Panda Security har udsendt en automatisk løsning til alle de berørte produkter. Derudover er der frigivet et manuelt værktøj til de miljøer, hvor hændelsen fortsat ikke er løst,« skriver teknisk direktør Luis Corrons fra Panda Security i en e-mail til Version2.</p>

<p>For systemer, der forblev online, skulle der altså være udsendt en automatisk opdatering, som løste problemet. For andre, hvor skaden allerede er sket, har det været nødvendigt at genetablere systemet ved hjælp af Pandas værktøj. <a href="http://www.pandasecurity.com/denmark/homeusers/support/card?id=100045">Panda har udsendt en opdateret vejledning til kunder, der oplever problemer</a>.</p>

<p>Panda Securitys danske distributør, Virosafe, oplyser, at selskabet har modtaget mange supporthenvendelser fra kunderne.</p>

<p>»Da et stort antal kunder er berørt, har vi selvfølgelig fået mange supporthenvendelser på mail og telefon,« skriver landechef Søren Bendix fra Virosafe Danmark i en e-mail til Version2.</p>

<p>Ifølge den danske landechef har kunderne været forstående og generelt tilfredse med selskabets løsning af problemet.</p>

<p>»Da vores kunder er meget teknisk dygtige, er flere af dem også selv kommet med løsningsmodeller, som virker,« skriver Søren Bendix.</p>

<p>Antivirussoftware, som på denne måde vender sig mod både styresystemet, forretningskritiske applikationer og endda sig selv, må betegnes som det værst tænkelige scenarie, når man distribuerer software, kunderne stoler på som beskyttelse.</p>

<p>Fra Panda Security lyder budskabet, at der er strammet op på procedurerne for signaturfilerne for at undgå en gentagelse.</p>

<p>»Vi har gennemgået alle certificeringsprocedurerne og har tilføjet alle de nødvendige foranstaltninger for at undgå, at det sker igen,« skriver Luis Corrons.</p>

<p>Det har ikke været muligt at få oplyst, hvordan den fejlbehæftede fil er sluppet gennem kontrollen, eller mere konkret hvordan der nu strammes op.</p>

<p>»Da dette er en menneskelig fejl, er der nu sat nye og strengere testprocedurer op for udsendelse af signaturfiler, så det bør ikke kunne ske igen,« skriver Søren Bendix.</p>
  </section></div></body></html>
