---
layout:     post
title: 	    "Den typiske københavner har friværdi til at købe sommerhus for "
post_author:	    
post_date:	    Mon, 06 Apr 2015 08:55:42 +0200
post_site:	    politiken.dk 
post_link:	    http://politiken.dk/oekonomi/bolig/ECE2615636/den-typiske-koebenhavner-har-frivaerdi-til-at-koebe-sommerhus-for/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Boligejerne i landets større byer, især København, har god grund til at glæde 
sig for tiden. 
</p><p>
Priserne er steget markant, og i hovedstaden er boligerne i gennemsnit steget 
25 procent de seneste tre år. Den prisstigning giver solide friværdier til 
københavnerne, og den friværdi kan veksles til et billigt sommerhuslån. Det 
giver potentiale for prisstigninger i sommerhusområderne tættest på 
hovedstaden, vurderer økonomer. 
</p><p>
»Jeg tror, at områderne omkring København vil trække fra først. Her vil vi se 
prisstigninger, men det vil ikke være noget, der ligner markedet for 
lejligheder overhovedet. I første omgang vil vi se flere handler, så vil 
udbuddet falde og priserne stige, og på et tidspunkt tror jeg, at det vil 
brede sig til andre steder i landet også. Men der er udsigterne lidt 
længere«, siger Lone Kjærgaard, cheføkonom i Arbejdernes Landsbank. 
</p><h3>
Priserne er halveret 
</h3><p>
Netop disse områder har oplevet store prisfald de seneste år, og i populære 
sommerhusbyer som Hornbæk, Tisvildeleje og Dronningmølle er priserne næsten 
halveret siden toppen i 2007. 
</p><p>
»Normalt er det sådan, at hvis man står og ikke har en formue, når man skal 
købe et fritidshus, så har man mulighed for at belåne det 60 procent med 
realkredit, og så skal du ud at have et banklån til de sidste 40 procent af 
købsprisen. Men renterne på et banklån ligger typisk på 6-7 procent, hvor de 
på realkreditlånene ligger på omkring 2 procent, så der er en ret stor 
forskel på, hvor hårdt et budget bliver belastet«, siger Lise Nytoft 
Bergmann, som er boligøkonom i Nordea. 
</p><p><b class="ext-link">LÆS OGSÅ</b><a class="embeddedlink">Sommerhusmarked ligger i 
slæbegear</a></p><p>
Derfor er det sandsynligt, at flere af de københavnske boligejere, der har set 
deres friværdi vokse de seneste år, vil benytte sig af muligheden for at 
finansiere sommerhuset med et billigt realkreditlån i friværdien, vurderer 
hun. 
</p><p>
Friværdien er boligens nuværende værdi fratrukket gælden i boligen. Skylder 
man for eksempel 1 million kroner i en bolig, som i dag er 1,5 millioner 
værd, har man en friværdi på 500.000 kroner. Den friværdi kan man belåne med 
et billigt realkreditlån. 
</p><h3>
Friværdierne steget mærkbart 
</h3><p>
Finansierer man et sommerhus til en million kroner med 100 procent 
realkreditlån ved at bruge friværdien i sin bolig, kan man spare over 3000 
kroner om måneden i forhold til, hvis man låner de sidste 400.000 kroner i 
banken, viser beregninger fra Nordea. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/bolig/ECE2614920/vi-udlejer-vores-sommerhuse-som-aldrig-foer/">Vi udlejer vores sommerhuse 
som aldrig før</a></p><p>
Et gennemsnitsligt hus i København på 150 kvadratmeter, som er købt i 2009, er 
i dag steget i værdi med cirka en million kroner. For ejerlejligheder på 100 
kvadratmeter er værdistigningen på den gode side af 750.000 kroner. 
Potentialet for at belåne den friværdi til at købe sommerhus er derfor 
stort, mener Lise Nytoft Bergmann. 
</p><p>
»Priserne er steget ganske mærkbart de seneste par år, og det har gjort, at 
friværdierne også er steget. Det betyder, at der er nogle københavnere, der 
ikke tidligere har haft mulighed for at lave det her nummer med at 
finansiere et sommerhus ved at tage et tillægslån i friværdien, som nu har 
fået muligheden for det«, siger hun. 
</p><p>
Samtidig er det på grund af renteforskellen som regel meget nemmere at blive 
kreditgodkendt til et realkreditlån frem for et banklån. Alt i alt spår 
økonomerne derfor, at sommerhusmarkedet til dels vil følge samme udvikling 
som boligmarkedet, om end i mindre grad. 
</p><p>
»Sommerhusmarkedet kommer ikke til at eksplodere ligesom boligmarkedet har 
gjort det. Den store forskel er, at udbuddet er langt større på 
sommerhusmarkedet, og først når der er færre sommerhuse til salg, vil 
priserne begynde at stige. Men alt tyder på, at vi har haft et fænomenalt 
første kvartal for ejerboliger, og det vil formentlig også smitte af på 
sommerhusmarkedet over tid«, siger Lone Kjærgaard. 
</p><p>
Andre store byer i landet som Aarhus, Aalborg og Odense har også oplevet 
stigende boligpriser, men ikke lige så voldsomt som i København. Derfor vil 
størrelsen på friværdien i de fleste tilfælde ikke dække hele det beløb, der 
ellers skulle hentes i banken ved et sommerhuskøb. De vil dog stadig få 
glæde af at skulle låne lidt færre penge til en dyr rente. 
</p><p class=" bl-elem">
De fleste køber sommerhus inden for en times kørsel fra deres bolig, og derfor 
vil de københavnske friværdier, der bruges til at finansiere sommerhuskøbet, 
typisk blive brugt i sommerhuskommunerne tættest på hovedstaden. 
</p>	
</div>

</div></body></html>
