---
layout:     post
title: 	    "Eksplosiv vindertype skifter omsider indædt vrede ud med stormende jubel"
post_author:	    
post_date:	    Tue, 07 Apr 2015 18:37:42 +0200
post_site:	    politiken.dk 
post_link:	    http://politiken.dk/sport/cykling/ECE2618918/eksplosiv-vindertype-skifter-omsider-indaedt-vrede-ud-med-stormende-jubel/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>Da den temperamentsfulde franske sprinter Nacer Bouhanni (Cofidis) i fredags måtte se sig henvist til andenpladsen i Route Adélie af landsmanden Romain Feillu (Bretagne-Séche) var han ved at koge over af vrede umiddelbart efter at være kommet i mål.</p><p>Ophidselsen var først og fremmest rettet mod ham selv, fordi det heller ikke ved den lejlighed lykkedes at hjemføre den første sæsontriumf.</p><p>»Det ligner ikke noget at blive slået i en spurt i et løb som det her. Det er ekstremt skuffende. Nu må den sejr altså snart komme«, rasede den 24-årige eksplosive afslutter.</p><h3>Ærgrelse afløst af stormende begejstring</h3><p>I dag kunne den indædte ærgrelse så omsider erstattes af stormende begejstring, da franskmanden susede først over stregen på den 188,2 km lange 1. etape i Circuit Cycliste Sarthe fra Sablé-sur-Sarthe til Varades, hvor han henviste australieren Nathan Haas (Cannondale-Garmin) og hollænderen Raymond Kreder (Team Roompot) til de to andre podiepladser.</p><p>»Det var virkelig en enorm lettelse, og alt forløb perfekt i finalen«, lød det fra en glædestrålende sejrherre, der var blevet kørt forbilledligt i position af sin vante tro væbner Geoffroy Soupe.</p><p>Bouhanni har således med en lille forsinkelse – på tilsvarende tidspunkt sidste år havde han allerede vundet tre gange – genoptaget successtimen fra 2014, da han hjemførte 11 sejre og sluttede på en delt femteplads på sæsonens vinderliste.</p><p>Dengang repræsenterede han FDJ, men gik meget dårligt i spand med dette mandskabs anden supersprinter, landsmanden Arnaud Démare, og det faldt bestemt ikke i Bouhannis smag, at sportsdirektør Marc Madiot foretrak rivalen til Tour de France.</p><p>Da Cofidis samtidig manglede en udpræget vindertype og havde penge at spendere, var det ikke vanskeligt at finde frem til et samarbejde, men der er ingen tvivl om, at begge parter har ventet med længsel på den jubeloplevelse, som nu er en kendsgerning.</p><p>Bouhanni har ud over dagens gevinst 11 top-10 placeringer i denne sæson, og således var han også i Paris-Nice tæt på, da han på 1. etape kun blev overgået af nordmanden Alexander Kristoff (Katusha). I Milano-Sanremo gjorde han sig ligeledes fint gældende med en sjetteplads.</p><h3>Cult Energy spændte vinderen på pinebænken</h3><p>Men Cofidis og de øvrige sprinterhold legede med ilden i dag, og det danske Cult-Energy-mandskab var i høj med til at holde spændingen ved lige.</p><p>Sportschef Michael Skeldes franske rytter Romain Lemarchand sørgede nemlig på fornem vis for at at præsentere holdets farver, idet han var med i det udbrud, der prægede det meste af etapen, og som desuden bestod af sydafrikaneren Jacques Janse Van Rensburg (MTN-Qhubeka) og colombianeren Carlos Ramirez Botero (Colombia).</p><p>Da der var tilbagelagt 70 km, noteredes trioen for et forspring på 11.30 minutter, men så blev farten i feltet gradvist sat op. Der blev imidlertid fightet ihærdigt i front, og først da der manglede lidt over en kilometer var Lemarchand og Van Rensburg som de to sidste hentet hentet efter at have været i angreb godt 186 km.</p><p>Cult Energy er i løbet desuden repræsenteret af Rasmus Guldhammer og Troels Vinther, englænderen Russell Downing, svenskeren Gustav Larsson og tyskeren Christian Mager.</p><p>Med Downing som den bedste på en tiendeplads var alle holdets seks mand blandt de 83, der nåede til vejs ende i hovedfeltet.</p><h3>Tinkoff-Saxo satser på Valgren og Boaro</h3><p>Det samme gjaldt for Tinkoff-Saxo, der i det samlede klassement har valgt at satse på den danske mester Michael Valgren og italieneren Manuele Boaro.</p><p>De øvrige i truppen er Jesper Hansen, slovakkerne Michael Kolar og Juraj Sagan samt australieren Jay McCarthy.</p><p>Løbets femte danske aktør er John Ebsen (Androni-Giocattoli), der i dag lukkede og slukkede, da han nåede til mål sammen med franskmanden Loïc Chetout (Cofidis) 8.02 minutter efter Bouhanni.</p><p class=" bl-elem">Circuit Cycliste Sarthe, der strækker sig over fire dage har deltagelse af 94 ryttere fordelt på 16 firmahold, hvoraf de seks har WorldTeam-licens. Det er foruden Tinkoff-Saxo også Movistar, Katusha, FDJ, Cannondale-Garmin og Ag2r-La Mondiale.</p>	
</div>

</div></body></html>
