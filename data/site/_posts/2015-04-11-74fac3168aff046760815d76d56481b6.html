---
layout:     post
title: 	    "Vindmøller øger behovet for havplanlægning"
post_author:	    Christian Østergaard
post_date:	    Sat, 11 Apr 2015 14:00:10 +0000
post_site:	    ing.dk 
post_link:	    http://ing.dk/artikel/vindmoeller-oeger-behovet-havplanlaegning-175293
---
<html><body><div><section class="body">
			<p>Kampen om den plads, der tidligere tilfaldt skibsruter, fiskere og enkelte olieplatforme, intensiveres nu.</p>
			<p>Flere fredede havområder og off­shore-vindmøller øger allerede behovet for planlægning af pladsen til søs, og hvis havbrug og bølgekraftværker i fremtiden skal gøre det stigende antal havvindmøller selskab, vil planlægningsbehovet kun blive endnu større.</p>
			<p>Sådan lyder bekymringen fra blandt andre britiske politikere og politikere i EU, der lægger op til øget koordination og planlægning af blandt andet Nordsøen.</p>
			<p>»Der er masser af eksempler på ting, der er i konflikt med hinanden på havet i dag, men når der er behov for mere planlægning, handler det også om at forudse, hvad vi får brug for i fremtiden,« siger specialkonsulent hos DTU Aqua Thomas Kirk Sørensen, som blandt andet arbejder med planlægning til havs, også kaldet maritim fysisk planlægning.</p>
			<p><figure class="plugin right zoomable"><img data-original-image="http://ing.dk/sites/ing/files/nordsoeen.png" src="http://ing.dk/sites/ing/files/styles/w1120_media_right/public/nordsoeen.png?itok=f1cQY3ij" alt=""/></figure></p>
			<p>»Man begyndte at se behovet for planlovgivning på havet, da man så, hvor store havmølleparker kan blive. De kan komme op i en skala, hvor de står i vejen. Derudover kommer der havbrug, tidevandsanlæg og bølgeenergi, som også begynder at efterspørge pladsen på havet,« fortsætter han.</p>
			<p>Konflikterne til havs kan for eksempel opstå, når der oprettes støjende aktiviteter nær et område, der er afsat til beskyttelse af lydfølsomme marsvin, eller når fiskere bliver frataget adgang til et godt fiskeri­område på grund af en ny havvindmøllepark eller bliver nødt til at sejle lange omveje for at komme uden om møllerne.</p>
			<p>Thomas Kirk Sørensen fremhæver naturen som den største aktør, der skal tages hensyn til, efterhånden som man industrialiserer havene.</p>
			<p>»I Norge har man lang erfaring med denne type konflikter. Der har man haft en stående konflikt mellem olie og gas, fiskeri og naturen i området. Særligt fordi man har fundet dybhavskoraller i norske  farvande,« siger han.</p>
			<h2>Havvindmøller flytter udad</h2>
			<p>På Aalborg Universitet har Bernd Möller fra universitetets Institut for Planlægning undersøgt, hvor der er fysisk plads til og økonomisk rentabilitet i at anlægge nye havvindmølleparker i danske farvande.</p>
			<p>»De største områder, hvor det er muligt at anlægge danske havvindmøller i dag, er i Nordsøen, men det koster noget at anlægge noget så langt fra land, som det efterhånden er nødvendigt« siger Bernd Möller, der i dag er professor ved Flensborg Universitet.</p>
			<p>Han påpeger, at nye havmølleparker har en tendens til at blive anlagt længere fra land, efterhånden som teknologien udvikler sig, og den ledige plads nær land bliver mindre. Det er eksempelvis et mønster, der går igen ved Horns Rev-parkerne og i Storbritannien, påpeger han.</p>
			<p>I Storbritanien har godkendelsen af det, der bliver verdens største havvindmøllepark, Creyke Beck, fået briterne til at interessere sig for området.</p>
			<p>En ny rapport fra det britiske overhus peger på, at Nordsøen er et af verdens mest industrialiserede havområder, og at bedre koordination mellem landene omkring Nordsøen er et nødvendigt svar på problemerne.</p>
			<p>I rapporten udpeges især området ved Doggerbanke, hvor også den nye britiske havmøllepark skal ligge, som problematisk. Her er både danske, britiske, tyske og hollandske interesser involveret, og området har vist sig oplagt til både fiskeri og havvindmøller, til dels på grund af det relativt lave vand i området.</p>
			<p>Blandt rapportens meget kritiske konklusioner er, at styringen af området har været ‘paralyseret’ siden 2011 på grund af uenigheder om at koordinere fiskeri i området.</p>
			<h2>EU kræver bedre planlægning</h2>
			<p>Et nyt EU-direktiv fra sidste år pålægger medlemslandene at lave lovgivning og såkaldte havplaner, der sætter rammer for, hvad man ønsker at bruge havarealerne til. Havplanerne skal eksempelvis sikre, at der fortsat vil være plads til de aktiviteter, det enkelte land prioriterer til havs, selv om der løbende bliver givet tilladelse til andre typer aktiviteter.</p>
			<p>Heller ikke hos Naturstyrelsen, der leder arbejdet med den nye planlov for havet, vil man udpege specifikke problemer i danske farvande.</p>
			<p>»Jeg kan ikke pege på konkrete eksempler, men alle anerkender, at man ser et stigende pres på havet. Havvindmøller og havdambrug er f.eks. to områder i stærk vækst, og vi må samtidig sikre skibsruterne. De er havets infrastruktur, som skal fungere,« siger Jakob Harrekilde Jensen, funktionsleder hos Naturstyrelsen.</p>
			<p>Også Thomas Kirk Sørensen fra DTU Aqua mener, at det europæiske direktiv er et nødvendigt skridt.</p>
			<p>»Det europæiske krav er, at man tager springet fra nul til ét, og det siger mere eller mindre bare, at vi skal have en fysisk plan. Det er selvfølgelig et stort skridt, når man ikke har det, og det vil jeg overhovedet ikke mene, at vi har i Danmark,« vurderer han.</p>
			<p>En dansk plan for havet ligger derfor endnu et par år ude i fremtiden. Miljøminister Kirsten Brosbøl (S) understregede i december, at der var behov for en planlov til havs, og Naturstyrelsen er i begyndelsen af i år gået i gang med at forberede den lov, der skal implementere EU-direktivet i Danmark. Det arbejde skal munde ud i en egentlig havplan, som tidligst er klar i foråret 2016, oplyser Jakob Harrekilde Jensen.</p>
		</section>
		  </div></body></html>
