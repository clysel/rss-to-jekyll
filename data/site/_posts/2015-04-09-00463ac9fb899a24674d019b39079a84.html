---
layout:     post
title: 	    "Ukraine ændrer navn på verdenskrig og tirrer Rusland"
post_author:	    
post_date:	    Thu, 09 Apr 2015 21:19:59 +0200
post_site:	    politiken.dk 
post_link:	    http://politiken.dk/udland/fokus_int/fokus_krim/ECE2622277/ukraine-aendrer-navn-paa-verdenskrig-og-tirrer-rusland/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">

<p>
Den ukrainske regering har taget endnu et symbolsk skridt i retning af Europa 
og væk fra det Rusland, som den tidligere sovjetrepublik en gang var i 
forbund med.
</p><p>
Parlamentet i Kijev, Verkhovna Rada, har torsdag præsenteret et lovforslag, 
der officielt skal ændre navnet for krigen mod nazisterne i 1939-45 fra 'Den 
Store Patriotiske Krig' til 'Anden Verdenskrig'.
</p><p>
Beslutningen modtages med beklagelse i Kreml, hvor talsmand Dmitrij Peskov 
ifølge det russiske nyhedsbureau Tass kalder det en "fornærmelse 
mod veteranerne."
</p><p>
Lovforslaget forbyder med forslaget også brugen af sovjetiske symboler under 
mindehøjtideligheder for krigsofre.
</p><p>
Den ukrainske regerings initiativ kommer ikke som den store overraskelse, og 
ledelsen i Kijev har siden sidste vinter søgt mod Europa efter støtte, mens 
konflikten i den østlige del af landet hurtigt udviklede sig til decideret 
krig.
</p><p>
Den ukrainske præsident, Petro Porosjenko, sagde for nylig, at Hitler og 
Stalin startede verdenskrigens blodbad og dermed splittelsen af Europa.
</p><p>
»Man må bare beklage sådanne beslutninger blot uger før fejringen af Victory 
Day, så veteranerne møder fridagen med tårer i øjnene. Jeg mener veteranerne 
fra Den Store Patriotiske Krig«, siger Peskov.
</p><p class=" bl-elem">
Talsmanden minder samtidig om præsident Putins advarsel i forbindelse med et 
besøg i Novgorod tidligere på ugen om, at forsøg på at fordreje den fælles 
fortid vil være ødelæggende for fremtiden.
</p>	
</div>

</div></body></html>
