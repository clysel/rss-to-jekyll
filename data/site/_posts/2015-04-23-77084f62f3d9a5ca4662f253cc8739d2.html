---
layout:     post
title: 	    "Hvad skal det egentlig nytte at læse bøger?"
post_author:	    
post_date:	    Thu, 23 Apr 2015 10:25:01 +0200
post_site:	    politiken.dk 
post_link:	    http://politiken.dk/magasinet/feature/ECE2639183/hvad-skal-det-egentlig-nytte-at-laese-boeger/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Visse ting ved enhver. At overdreven solbadning er skidt for skindet. Og 
læsning godt for hovedet. Vi bliver klogere af at læse. Mere fantasifulde, 
bedre til at danne indre billeder, fordybe os og forstå vores medmennesker. 
Det ved vi bare. Men når rigtig mange ved det samme, er der gerne en myte 
eller to indblandet. Så: Hvad <i>ved</i> vi egentlig om, hvad læsning 
gør ved os? Og hvad er bare noget, vi bilder hinanden ind? 
</p><div class="art-fakta article-box">
<header>
<h4 class="">
Fakta</h4>
<h5>
Bogdagen</h5>
</header>
<div class="fakta-body" data-buildingblock="embedded_factboxlink">
<p><span class="img-contimg-fl-right"><img class="image inlineLightBox" src="http://multimedia.pol.dk/archive/00930/_____Intet_navn_____930264w.jpg" alt="" border="0"/><span class="caption"><span class="f-img-caption">Tegning: 
</span>Philip Ytournel</span></span></p><p>
I dag, 23. april, er det <b>bogens dag</b>. 
</p><p><b>Ifølge undersøgelser</b> læser 40 procent af danskerne aldrig 
eller sjældent skønlitteratur. 
</p><p class=" bl-elem">
I projektet <b>Danmark Læser</b> er 12 kommuner udvalgt som læsekommuner 
og har fået støtte af kulturministeriet til at fremme læsningen blandt de 
mindst læsende, og som led i bestræbelsen uddeler <b>4.000 
frivillige</b> i dag på Verdens Bogdag op imod <b>100.000 romaner</b> 
af 5 danske forfattere, indstillet af forlagene, og bøgerne er udvalgt af et 
fagpanel. 
</p>
</div>
</div><p/><p/><p>
I dag markeres Verdens Bogdag verden over på Shakespeares fødselsdag. 
Herhjemme kalder vi den Danmark Læser-dagen og fejrer den ved at lade 4.000 
bogelskende medborgere uddele hen ved 100.000 eksemplarer af 5 udvalgte 
romaner til stakler i deres omgangskreds, som sjældent læser skønlitteratur. 
</p><p>
Spørgsmålet er bare, om det hjælper. 
</p><p>
»Det ved jeg ikke«, siger Carsten Elbro. 
</p><p>
Hvilket er en smule ildevarslende, når det kommer fra en professor i læsning 
på Københavns Universitet. 
</p><p>
»At sætte sig ned med en bog gør ikke noget i sig selv. Det er jo heller ikke 
sådan, at bare man sætter sig ned i en massagestol, bliver man en super 
idrætsudøver. Hvis man skal have noget ud af at læse, skal man tørre smilet 
af, sætte sig frem i stolen og gøre sig umage«. 
</p><h3>
På besøg i andre liv 
</h3><p>
Umage? Det skriver kulturminister Marianne Jelved ellers ikke noget om i den 
pressemeddelelse, hvor hun i dagens anledning priser bogen som »et 
enestående middel til at bevare og formidle viden«. Som en budbringer af »en 
mangfoldighed af ideer, holdninger, følelser og kulturer«. En øjenåbner på 
tryk, der ikke bare udvikler sproget, men også øger forståelsen for andre 
kulturer og »fremmer tolerance og dialog mellem mennesker«. 
</p><p>
Romanen <i>kan</i> da også mange ting, bekræfter professor i dansk ved 
Roskilde Universitet Lasse Horne Kjældgaard. 
</p><p>
»Den kan tilbyde indblik i andre mennesker, kulturer og tider«, siger han. 
</p><p>
Og det har den gjort, siden den i 1700-tallet kom på mode. Som en slags sonde, 
der gjorde det muligt at aflægge besøg i andre menneskers indre, i andre 
sociale lag og helt andre samfund, tider og verdener opfundet til 
lejligheden eller skrevet af efter virkelighedens udkast i fiktionens let 
bøjelige og fængende materiale. Lige til at flytte ind i. 
</p><p>
For millioner af læsende mennesker gav romanen pludselig mulighed for i 
detaljer at sætte sig ind i fremmedes liv. 
</p><p>
»Nogle mener ligefrem, at Charles Dickens’ romaner om livet blandt fattige 
englændere var afgørende for udviklingen af sociallovgivningen i England. Og 
’Onkel Toms hytte’ og andre slaveromaner fra 1800-tallets USA bidrog til 
afskaffelsen af slaveriet«, siger Lasse Horne Kjældgaard, som også mener, at 
Suzanne Brøggers romaner har påvirket mange kvinder. 
</p><p>
Romanen var ligefrem en forudsætning for, at tanken om universelle 
menneskerettigheder kunne opstå i 1700-tallet, hævder den amerikanske 
historiker Lynn Hunt. Fordi den gør det muligt for en stund at tage et andet 
menneskes liv på sig og erkende deres vilkår næsten som en personlig 
erfaring. 
</p><p>
»At romaner blev så udbredte, gav folk en erkendelse af, at vi ligner hinanden 
på rigtig mange måder, selv om vi er forskellige. Litteraturen skaber jo 
både genkendelse og gør, at vi kan se os selv udefra og oppefra, og samtidig 
giver den indsigt i andre«, siger Lasse Horne Kjældgaard. 
</p><p>
Medmindre, kunne man indvende, at man sørger for kun at læse det, der 
bekræfter éns egen opfattelse af, at de andre er helt galt på den. 
</p><p>
»Og selv om man godt kan argumentere for, at man bliver et godt menneske af at 
læse litteratur, kan man lige så godt hævde, at det er mennesker, som i 
forvejen er gode og har anlæg for at reagere empatisk på det, de læser, der 
opsøger litteraturen«, siger Lasse Horne Kjældgaard. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00930/_____Intet_navn_____930263" data-id="930263" data-imgtype="jpg" data-caption="Tegning: Philip Ytournel"/><p>
I øvrigt er der også masser af eksempler på det modsatte, tilføjer han. 
</p><p>
»Joseph Goebbels var litterat og utvivlsomt meget læsende. Men det fik ham jo 
ikke ligefrem til at holde sig tilbage«. 
</p><h3>
Bøger, der gjorde verden fortræd 
</h3><p>
Romaner fylder nu ikke voldsomt i rækken af bøger, der påstås at have ændret 
verden. Bøger som Bibelen og Koranen, der må siges både at have forandret og 
kostet mange liv. Isaac Newtons ’Principia’, grundsten for den moderne 
videnskab. Charles Darwins ’Arternes oprindelse’, der anviste mennesket en 
ny plads i verden, og Sigmund Freuds ’Drømmetydning’, der fik det til at 
vende vrangen ud på sig selv. Især de store politiske manualer har gjort 
verden fortræd. Fra ’Det Kommunistiske Manifest’ over Maos ’Den Lille Røde’ 
og til Hitlers ’Mein Kampf’. Og spørger man, hvilke romaner der har ændret 
verden, tøver Lasse Horne Kjældgaard først. 
</p><p>
»Ja, der er jo George Orwells ’1984’«, kommer det så. 
</p><p>
»Det var en advarsel imod totalitarisme. Ikke bare den åbenlyse undertrykkelse 
i Sovjetunionen, men også i de vestlige samfund. Overvågningssamfundet. »Big 
Brother is watching you«, skrev Orwell, der også opfandt udtrykket ’kold 
krig’, fordi han så, hvordan politiske og ideologiske blikke låste hinanden 
fast og satte den politiske udvikling i stå«. 
</p><p>
At også romaner kan anspore til forbrydelse og fortræd, er der talrige 
eksempler på. Eksempelvis hos den række af galninge, som lod sig inspirere 
af Stephen Kings roman ’Rage’, hvor en skoleelev slår flere lærere ihjel. 
Indtil endnu tre mistede livet på et gymnasium i 1997 på den konto, og 
forfatteren trak bogen tilbage. 
</p><p>
Bret Easton Ellis’ roman ’American Psycho’s voldelige hovedperson skal have 
givet den 14-årige Michael Hernandez ideen til i 2004 at stikke en 
skolekammerat ihjel, og John Lennons drabsmand havde i dagene op til 
ugerningen gennemspillet scener fra J.D. Salingers roman ’The Catcher in the 
Rye’, var dybt optaget af romanens begreb ’phonies’ – hule personer – og 
sad, mens han efter drabet ventede på politiet, og læste i bogen. 
</p><p>
Bøger er farlige. Ikke mindst for magthavere. Og er derfor alle dage blevet 
bandlyst og brændt. Hvorefter der er skrevet romaner om, at bøger bliver 
bandlyst og brændt. Som ’Fahrenheit 451’. Varsomhed er nu ikke det eneste, 
man skal udvise under læsningen. Omhu er endnu vigtigere, siger professor i 
læsning Carsten Elbro. 
</p><p>
»Læsning hjælper til at udvide vores ordforråd og viden om verden. Og 
ordforrådets udvikling går betydeligt hurtigere hos de børn, som kommer ud 
af 1. klasse med gode læsefærdigheder«, siger han. 
</p><p>
Hvorvidt et barn efter 1. klasse læser godt eller ej, forudsiger bedre end 
meget andet, om det får et stort ordforråd, forklarer han. Dels fordi man 
møder flere ord, når man læser, eftersom vi bruger flere og mere præcise 
ord, når vi skriver, end når vi taler. Dels fordi man lettere lærer ordene 
at kende, når man læser dem, og faktisk også lærer sig lydene bedre ved at 
se dem på skrift. Og hver gang man støder på et nyt ord, får man mulighed 
for at lære noget nyt om verden. 
</p><p>
Men kun omhyggelig, engageret læsning gør os til om ikke bedre så dog mere 
vidende, ordrige og måske endda indfølende mennesker. Udbyttet afhænger af, 
hvor meget man selv investerer – af følelser og forundring, af mentalt 
gåpåmod og af sit eget medbragte kendskab til verden, som i sidste ende er, 
hvad der forvandler bogstaver til en oplevelse. 
</p><p>
Forståelsen skal sætte læsehastigheden, forklarer Carsten Elbro. 
</p><p>
»Den gode læser er en, som læser med varierende hastighed, alt efter hvor 
meget ny information der er«, siger han. 
</p><p>
Læser man alting med 180 ord i minuttet – uanset om det er en matematikbog 
eller en kriminalroman – læser man dårligt, fordi man ikke 
giver sig tid til at regne ud, hvad et givent ord mon betyder i denne 
sammenhæng. 
</p><p>
At læse godt kræver, at man hurtigt danner sig indre forestillinger af det 
læste. Vel at mærke forestillinger, der kan ændre sig, i takt med at teksten 
kræver det. Eller som Carsten Elbro siger: 
</p><p>
»De mentale modeller, man udkaster, skal være fleksible. En foreløbig hypotese 
om, hvordan tingene kan hænge sammen. For hvis man er rigid i sine 
hypoteser, kan teksten ikke komme til orde, og så bliver man ubelærbar«. 
</p><h3>
Når læseren digter med 
</h3><p>
Og det er vel så her, at læsningen har sin styrke. Fordi den opøver vores evne 
til at danne vores egne billeder af personer, sceneri og handling, mens film 
gør hele arbejdet for os. Plejer vi at sige. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00930/_____Intet_navn_____930262" data-id="930262" data-imgtype="jpg" data-caption="Tegning: Philip Ytournel"/><p>
Ikke helt, svarer Carsten Elbro. Dels fordi de forestillinger, vi gør os, ikke 
kun er visuelle, men kan også være mere abstrakte og varierede. Eller som 
han siger: 
</p><p>
»Modellen inde i dit og mit hoved af, at to plus to er fire, er jo ikke 
appelsiner«. 
</p><p>
Vi læser også følelser, fornemmelser for relationer og vores viden om verden 
ind i vores modeller, forklarer han. Læser man, at ’hun løftede armen og så 
på uret’, forestiller man sig et armbåndsur. Står der, at ’hun så på 
kirketårnet og fik øje på uret’, forestiller man sig et tårnur. Selv om 
ordet er det samme. Og sådan udfylder man selv de blanke felter i teksten. 
</p><p>
»Når du læser sætningen: ’Søren så ikke bananskralden – Mette ringede efter 
hjælp’, skal du selv regne ud, at Søren gled i bananskralden og slog sig så 
alvorligt, at Mette vurderede, at han havde brug for lægehjælp. Ellers 
bliver din model ikke hel«. 
</p><p>
Nogle digter lystigt videre på det læste. Forestiller sig et armbåndsur af et 
særligt mærke og udstyrer det måske med diamanter, men så visuelt detaljeret 
en forestilling kan også stille sig i vejen, hvis det, som Carsten Elbro 
siger, siden hen viser sig »at være et elendigt gammelt ur«. 
</p><p>
Passive læsere bidrager ikke med den viden, der skal til, for at det skrevne 
giver mening, men forestiller sig bare »et aller andet abstrakt ur«, siger 
han. Og så bliver teksten »som en lydavis, der kører ind ad det ene øre og 
ud ad det andet«. Hvilket vil være enhver uopmærksom læser bekendt. Så er 
det, at vi bare hører sætningerne uden at forbinde noget med dem. 
</p><p>
Og her kommer så den gode nyhed: Alle kan blive bedre til at danne mentale 
billeder. Hvis de vel at mærke tager imod de udfordringer, teksten stiller. 
Læsning <i>kan</i> altså udvikle fantasi og styrke evnen til at bygge 
en indre forestilling. 
</p><p>
»Ja«, siger Carsten Elbro. 
</p><p>
Men ikke i modsætning til film og tv. For også når man ser levende billeder, 
skal man selv digte med. I en film er der sjældent tvivl om, hvordan 
personerne ser ud, og hvad de gør, men deres motiver er langtfra altid 
beskrevet. Vi er selv nødt til at danne os mentale modeller af, hvad der 
foregår inde i hovedet på folk. Om de græder af raseri eller bedrøvelse. 
Hvem der har magten i en relation, og hvordan et blik eller et tonefald 
ændrer alt. 
</p><p>
Men hvorfor har nogle af os et nærmest klaustrofobisk besvær med at trænge ind 
i en bog, når vi sætter os med den? 
</p><p>
»På en teaterscene kan du se det hele, straks tæppet går op, men når du læser, 
skal du mobilisere det hele selv, og det tager altså noget tid«, siger 
Carsten Elbro. 
</p><p>
»Derfor læser man meget langsommere i starten af en roman, fordi man skal 
etablere hele sceneriet og have justeret på alle knapperne«. 
</p><h3>
Internettets læsere 
</h3><p>
Netop hvordan man hjælper børn til hurtigt at opstille smidige mentale 
modeller, arbejdes der intenst på i disse år, hvor danske skolebørn i 
forholdsvis ubemærkethed er blevet markant bedre læsere. Op til 3. klasse 
læser børn bedre end for 20 år siden og har vundet et helt år i 
læsefærdighed. Noget af det vundne taber de dog senere igen i forhold til 
udlandet. 
</p><p>
»Men de kan jo bruge den læseevne til at tilegne sig andre kundskaber i skolen 
og blive mere selvstændige og selv opsøge viden«, siger Carsten Elbro. 
</p><p>
Egentlig læser vi altså ikke bare bøger. Hvad vi først og fremmest oplever, er 
de mentale modeller, vi selv har frembragt. 
</p><p>
»Når du lukker bogen, er det din mentale model, du husker. Ikke bogen. Så det 
spiller en kolossal rolle, hvilken kvalitet din mentale model har. For det 
er faktisk det eneste, du tager med dig«, siger Carsten Elbro. 
</p><p>
Og arbejdet med at opføre mentale modeller får nye generationer af læsere lige 
så travlt med, som vi andre har haft. Uanset om råmaterialet kommer fra 
romaner eller hjemmesider. 
</p><p>
»Det nye er, at de har flere forskellige tekster liggende lige ved siden af 
hinanden på skærmen, når de har googlet dem. Og hvad for en skal de tro på? 
Så det bliver stadig vigtigere at kunne vurdere kilden, og om oplysningerne 
hænger sammen«. 
</p><p>
Hvor meget gavn dagens 100.000 modtagere af bøger får, afhænger altså mere af 
dem selv end af de 4.000 givere. Eller som Carsten Elbro siger: 
</p><p>
»Hvis det giver anledning til, at nogen skærper opmærksomheden, er det fint. 
Hvis de bare læser uden rigtig at engagere sig i teksten, er det 
ligegyldigt«. 
</p><p class=" bl-elem"><i class=" bl-elem">Publiceret 23. april 2015</i></p>	
</div>
</div></body></html>
