---
layout:     post
title: 	    "Fogh er blevet forhenværende på den amerikanske måde"
post_author:	    
post_date:	    Sun, 08 Mar 2015 10:04:48 +0100
post_site:	    politiken.dk 
post_link:	    http://politiken.dk/magasinet/interview/ECE2577429/fogh-er-blevet-forhenvaerende-paa-den-amerikanske-maade/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Det er en distraktion, der er lige så forståelig, som den er meningsløs. Jeg 
sidder i et klasseværelse med en underviser og halvanden snes studerende i 
en hestesko af borde. De hører godt efter. Spørger ind. Griner, når den 
engagerede underviser med mellemrum fyrer en joke af. Han virker, som om han 
har rigtig godt styr på sit stof. 
</p><p>
’Putin – ven eller fjende?’, er dagens tema. Det handler om magtstrukturen i 
Kreml. Om Putins inderkreds. Om årsagerne til de senere års russiske 
aggression over for flere nabolande. Om forklaringskraften – eller manglen 
på samme – i statskundskabsstudiets realismebegreb. Om konfliktzoner i 
Transnistrien, Georgien, Baltikum, Moldova. Og selvfølgelig Ukraine. 
</p><div class="art-fakta article-box">
<header><h4 class="">
Blå bog</h4>
<h5>
Anders Fogh Rasmussen</h5>
</header><div class="fakta-body" data-buildingblock="embedded_factboxlink">
<p/><p><span class="img-contimg-fl-right"><img class="image inlineLightBox" src="http://multimedia.pol.dk/archive/00918/_____Intet_navn_____918980w.jpg" alt="" border="0"/><span class="caption"><span class="f-img-caption">Tegning: 
</span>Anne-Marie Steen Petersen</span></span></p><p><b>Født 26. januar </b>1953 i Ginnerup, Djursland. 
</p><p><b>Uddannet cand.oecon. </b>fra Aarhus Universitet i 1978. 
</p><p><b>Økonomisk konsulent </b>i Håndværksrådet 1978-1987. 
</p><p><b>Medlem af Folketinget </b>for partiet Venstre 1978-2009. 
</p><p><b>Skatteminister </b>1987-1990. Skatte- og økonomiminister 1990-1992. 
</p><p><b>Statsminister </b>2001-2009.Næstformand i Venstre 1985-1998 og herefter 
Venstres formand indtil 2009. 
</p><p><b>Generalsekretær</b> i Nato 2009-2014. 
</p><p><b>Etablerede </b>konsulentvirksomheden Rasmussen Global i oktober 2014. 
</p><p><b>Har skrevet flere bøger, </b>bl.a. ’Opgør med skattesystemet’ (1979) 
og ’Fra socialstat til minimalstat’ (1993). 
</p><p class=" bl-elem"><i class=" bl-elem">Research: Politikens Bibliotek</i></p>
</div>
</div><p/><p/><p>
Det er umådelig interessant, når man til daglig forsøger at følge med i den 
slags ting. For der er tale om undervisning, hvor namedropping ikke bare er 
pral. Manden i centrum for hesteskoen er i stand til at klæde sine pointer 
på med relevante selvoplevede refleksioner fra et levet liv i toppolitik. 
Han var og er på fornavn med den globale magtelite. Han gestikulerer og 
argumenterer på en måde, så det mørkerøde slips ustandselig flyver fra side 
til side foran den lyseblå skjorte og den mørke habit. 
</p><p>
Alligevel vender mine tanker ustandselig tilbage til dengang, dagens 
underviser på Harvard University stod på Folketingets talerstol og rakkede 
ned på den danske folkeskoles rundkredspædagogiske slaphed. Det var i den 
første periode med Anders Fogh Rasmussen som statsminister, hvor han i en 
åbningstale fra 2003 sagde: 
</p><p>
»Det er, som om indlæring af faglige færdigheder er blevet nedprioriteret til 
fordel for at sidde i rundkreds og spørge: »Hvad synes du selv?«. Det kan 
være udmærket at sidde i rundkreds og diskutere og føre en samtale med 
hinanden. Men den første forudsætning for at føre en meningsfuld samtale er 
altså, at man ved, hvad man snakker om«. 
</p><p>
Her står han så pludselig selv i rollen som underviser på Harvards 
legendariske statskundskabsuddannelse, John F. Kennedy School of Government, 
med ansvar for, at de studerende i hans study group bliver udstyret med de 
rette forudsætninger for at føre en meningsfyldt samtale. Publikum er 
selvsagt ikke en flok uvorne danske folkeskoleelever med snotnæser. 
</p><p>
Foghs gamle ven, den tidligere amerikanske Nato-ambassadør og nuværende 
Harvard-professor Nicholas Burns, har inviteret den tidligere statsminister 
og Nato-generalsekretær herover som fellow på verdens muligvis mest 
prestigefulde højere læreanstalt. Harvard inviterer løbende tidligere 
toppolitikere over som fellows, så de kan forske og bidrage til 
undervisningen. Tidligere har folk som forhenværende Nato-generalsekretær 
Javier Solana og Storbritanniens eks-udenrigsminister David Miliband lagt 
vejen forbi i samme ærinde. 
</p><p>
Han befinder sig et nyt sted. I en ny slags liv. Hvor han samtidig forsøger at 
redefinere måden at være forhenværende dansk toppolitiker på. 
</p><p>
Bortset fra sine optrædener i rollen som generalsekretær for Nato har han med 
undtagelse af enkelte talkshows af den hyggelige type stort set været 
forsvundet fra den danske offentlighed i en evighed. Siden han forlod 
statsministerjobbet efter halve års forsikringer om det modsatte har han 
afstået fra at give sin mening til kende om stort og småt i Danmark. 
</p><p>
Men pludselig en januardag var han der igen med et alvorligt budskab, der også 
havde indenrigspolitisk relevans. Egentlig var der tale om et debatindlæg, 
der i udgangspunktet var skrevet til et internationalt publikum. Mere 
præcist til virksomheden Project Syndicate, der videresælger debatartikler 
af internationale hotshots over store dele af verden. Indlægget blev trykt 
på forsiden af Kristeligt Dagblad umiddelbart efter angrebet på Charlie 
Hebdo. Budskabet havde kant. Fogh skrev om betydningen af journalisters og 
tegneres ret til at bestemme, hvad de ville skrive og tegne. Og om 
redaktørers ret til at trykke, hvad de måtte ønske. Han tilføjede: »Den dag, 
den slags beslutninger træffes af frygt for repressalier, er den dag, vores 
frihed slutter«. 
</p><p>
Denne eftersætning fik mig til at undersøge mulighederne for en længere 
interview med 00’ernes stærke mand i dansk politik. Manden, der stod i 
spidsen for Danmark under Muhammedkrisen. Dette århundredes vel nok største 
værdipolitiske vanddeler herhjemme. 
</p><p>
Timingen var uhyre interessant. For Jyllands-Posten havde få dage forinden 
netop begrundet bladets manglende genoptryk af Muhammedtegninger i både 
fransk og dansk udgave med bladets frygt for repressalier i form af et 
terrorangreb fra militante islamister. 
</p><p>
»Vi har levet med frygten for et terrorangreb i ni år, og ja, det er 
forklaringen på, at vi ikke genoptrykker Muhammed-tegninger, hvad enten det 
er vores egne eller Charlie Hebdos. Hensynet til medarbejdernes sikkerhed 
vejer tungest. Vi er også på det rene med, at vi dermed bøjer os for vold og 
intimidering«, skrev Jyllands-Posten i en ledende artikel. 
</p><h3>
Kl. 12.50 på Mount Auburn Street 
</h3><p>
Jeg forhørte mig hos Foghs gamle spindoktor Michael Ulveman. Det viste sig, at 
linjen var åben. Fogh var klar, hvis jeg ville tage turen til 
Cambridge-området i Boston. Jeg skulle indfinde mig kl. 12.50 i nummer 124 
Mount Auburn Street nær Harvard Sqare. Så kunne vi spadsere sammen til 
fiskerestauranten Oyster Bar. 
</p><p>
Med sin lidt kantede gang viser han sig naturligvis på slaget. Fogh hilser 
venligt. Bærer en elegant frakke i fin uld, der smyger sig så ubesværet og 
alligevel stramt om kroppen, at habitten og skjorten umuligt kan være andet 
end slimfit. Vi taler lidt om Boston, der har været en frostboks af 
historiske dimensioner i ugevis. Kuldegrader på minus 15 eller mere holdt 
østkyst-universitetet lukket de første par dage, han var der. 
</p><p>
Det er en mærkelig fornemmelse bare at gå med ham på en tilfældig gade i 
Boston. Politikeren Anders Fogh Rasmussen har altid været omgivet af magtens 
symboler. Livvagter, embedsfolk, sekretærer. Nu er han helt alene. I Danmark 
har han stort set aldrig sikkerhedsfolk længere. På restauranten har han 
selv bestilt bord og siger »Mr. Rasmussen«, da tjeneren i døren henvender 
sig. Kort efter er vi bænket og går i gang. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00918/2018-03-08_PS_918982" data-id="918982" data-imgtype="jpg" data-caption="Tegning: Roald Als"/><p>
Jeg begynder med indlægget og tilføjer, at vi som bekendt siden har haft et 
terrorangreb i København. Jeg vil gerne vide, om det liberale menneske 
mener, at vi er kommet så vidt, at friheden ligefrem er slut. 
</p><p>
»Det er for stærkt at sige, at den er slut. Men jeg synes, at Jyllands-Postens 
chefredaktør har været meget klar på, at selvfølgelig har de truffet en 
beslutning, der er påvirket af, at de i sin tid kom ud i det stormvejr, de 
gjorde, og derfor ikke ønsker på ny at deltage i noget, som bliver opfattet 
som en særlig provokation fra Jyllands-Postens side. Så i den forstand må 
man sige, at ytringsfriheden reelt er blevet påvirket negativt af de 
hændelser, der er sket«. 
</p><p>
Anders Fogh Rasmussens rolle var omdiskuteret og polariseret under og efter 
Muhammedkrisen af mange grunde. Også selv om han i statsministerrollen 
dengang afstod fra at forholde sig til selve indholdet af Jyllands-Postens 
Muhammedtegninger og kulturredaktør Flemming Roses ledsagende tekst om, at 
alle i et verdsligt demokrati med ytringsfrihed må være parat til at finde 
sig i »hån, spot og latterliggørelse«. I dag er magtens åg forsvundet. 
Derfor ser han hverken problemer med at tage stilling til Jyllands-Postens 
gamle initiativ eller for den sags skyld til Politikens dengang modsatte 
linje. Han roser avisen fra Viby. 
</p><p>
»Jyllands-Posten tog et initiativ, som satte fokus på et væsentligt og reelt 
problem. Nemlig ytringsfriheden. Rent journalistisk foretog Jyllands-Posten 
sig en handling, der satte lys på noget, som er relevant i vores demokrati. 
Dybt relevant og vigtigt«. 
</p><p>
Politiken spørger jeg aldrig direkte til. Men tilbage i 2005-06 rev avisens 
ledende artikler igen og igen Fogh i næsen, at han havde bidraget skadeligt 
til Muhammedkrisens eskalering ved at afslå en opfordring fra 11 muslimske 
ambassadører til at mødes for at diskutere den danske regerings muligheder 
for at »gå i rette med de ansvarlige i henhold til landets love«. Fogh 
nævner sådan set heller ikke avisen ved navn. 
</p><p>
Men man er ikke i tvivl om, hvem han blandt andet sigter til, da jeg spørger, 
om det ikke kan tænkes, at hans gamle veninde Birthe Rønn Hornbech har en 
pointe. Hun gik forleden i rette med de mange, der mener, at »det er så 
sørens demokratisk at tegne Muhammed som en hund«. Fogh svarer først noget 
med at konstatere, at debatten om ytringsfrihed har flyttet sig gevaldigt 
gennem det forløbne tiår. 
</p><h3>
De mørke kræfters alliance 
</h3><p>
Så klukker han lidt ved bordet. Man kan mærke, at der nu kommer et par 
sætninger, der har ligget på lager i et stykke tid. Som han har glædet sig 
lidt til at sende hjem til sine gamle modstandere på den anden side af 
Atlanterhavet: 
</p><p>
»Selv om jeg nu fokuserer meget mere på international sikkerhedspolitik og er 
travlt optaget af det, har jeg i de få ledige stunder ikke kunnet lade være 
med at fryde mig en smule over, hvordan den kulturradikale venstrefløj 
vånder sig under den her debat. For det er jo blevet helt åbenbart, at de i 
angrebet på Jyllands-Posten i sin tid er kommet til – måske utilsigtet, men 
i realiteten – at alliere sig med nogle af de dybeste mørke kræfter i synet 
på alt, hvad der hedder modernitet og oplysning«. 
</p><p>
Svadaen mod kulturradikalismen er slet ikke færdig. Han taler om, at de 
europæiske fremskridt helt tilbage til oplysningstiden har skyldtes, at 
samfundet har fået lov til at udvikle sig uden at være »lagt i bånd og 
lænker af kirke og religion«. At der findes nogle absolutte værdier i vore 
samfund om bl.a. kvinders ligeberettigelse og homoseksuelles rettigheder, 
som vi i Vesten tror på er bedre end de modsatte. 
</p><p>
Så svinger polemikeren pisken igen. 
</p><p>
»I den kamp, hvor den kulturradikale venstrefløj altid gerne har villet stå 
for fremskridt og modernitet og oplysning, er de – fordi de ikke kan lide 
Jyllands-Posten og Dansk Folkeparti og alt, hvad der følger af det – kommet 
til at alliere sig med de mørke kræfter, som er imod vores samfunds 
liberal-demokratiske værdier. Og det har jo ført til et internt opgør op og 
ned langs kystbanen, som jeg har fulgt med en vis tilfredshed«. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00918/PS_28__august_2011_918979" data-id="918979" data-imgtype="jpg" data-caption="Tegning: Roald Als (august 2011)"/><p>
Han holder en kunstpause. Gnægger lidt. Jeg bryder ind og siger, at jeg da 
godt kunne tænke mig at stille et spørgsmål på vegne af dem, han langer ud 
efter. 
</p><p>
»Ja«, siger Fogh. 
</p><p>
»De er jo rigt repræsenteret på din avis«. 
</p><p>
Jeg spørger, om tanken aldrig nogensinde har strejfet ham, at han måske i 
Muhammedsagens fosterstadium havde en mulighed for at lukke krisen ned. At 
han, hvis han bare havde holdt et møde og givet en høflig udlægning af de 
danske principper om ytrings- og pressefrihed, kunne have undgået 
ambassadeafbrændinger, gru og død. 
</p><p>
»Jeg kan sige dig meget klart, at på intet tidspunkt, siden det afslag blev 
givet til ambassadørerne, har jeg fortrudt det«, siger Fogh. 
</p><p>
Han nævner Ahmed Akkaris bog fra i sommer, hvor eks-imamen undskyldte for sin 
optræden under Muhammedkrisen. 
</p><p>
»Han har gjort det meget klart, at det var en fælde, der var lagt. 
Ambassadørerne kunne bruge mødet, hvad enten det blev til noget eller ej. 
Hvis mødet blev til noget og gav det negative svar, som alle selvfølgelig 
måtte regne med, kunne de føle sig stærkt provokeret af, at statsministeren 
ikke var lydhør. Hvis der blev givet afslag på mødet, kunne man blive 
fornærmet over det. Akkari har gjort fuldstændig klart, at det er sådan, det 
var«. 
</p><p><i class=" bl-elem">Ikke desto mindre har din daværende udenrigsminister, Per Stig Møller, 
sagt, at han var meget vred over dit afslag til ambassadørerne. Han mener, 
at du skulle have overladt mødet til ham. </i></p><p>
»Jamen, det var ikke noget, der blev givet udtryk for over for mig. Brevet var 
også omkring Udenrigsministeriet«. 
</p><p><i class=" bl-elem">Han gav aldrig sin mening til kende? </i></p><p>
»Aldrig. Jeg fik forelagt et udkast til brevet, og jeg ændrede ikke i det. Jeg 
skrev det bare under. Det er det, jeg kan sige om det«, siger Anders Fogh 
Rasmussen. 
</p><p>
Vi er ved at være igennem spørgsmålene om terror og ytringsfrihed. Jeg har et 
par gange spurgt til, hvordan han mener, at de vestlige samfund skal forsøge 
at dæmme op for, at der til stadighed bliver udklækket nye syrienskrigere og 
militante islamister. Han svarer næsten vredt på vegne af de vestlige 
samfund, at han »gerne vil angribe det synspunkt, at hver eneste gang, der 
er et problem, skal vi sige, at det er os, der har skylden«. 
</p><p>
Jeg nævner, at vi vel som samfund trods alt har en interesse i at undgå alt 
for mange af Omar el-Husseins støbning. Han replicerer, at »det danske 
samfund kan gøre mere« i den værdibaseret afdeling af 
integrationspolitikken. Da jeg så spørger, om det er sådan noget med et par 
foldere og pjecer, bliver han næsten vred. Taler om, at han så sandelig går 
ind for en robust sikkerhedsindsats. 
</p><p>
»Jeg siger det her ret grundigt, fordi jeg ikke vil have, at nogen skulle tro, 
at jeg nu på mine gamle dage er blevet så blød, at jeg tror, det kan klares 
med foldere«. 
</p><h3>
Undren over Rasmussen Global 
</h3><p>
1. oktober 2014 var en skelsættende dato for den nu 62-årige mand. Morgenen 
efter at han var trådt af som generalsekretær for Nato, gik hjemmesiden hos 
Rasmussen Global i luften, hvilket en del undrede sig over. Ikke mindst i 
international presse. Undertonen i kommentarerne gik på, at det virkede lige 
lovlig smart at udnytte hele kontaktnettet fra posten som generalsekretær 
til at score lukrative konsulentkontrakter til tiden bagefter. Der er dog 
tale om en udlægning, som Fogh benægter kategorisk: 
</p><p>
»Det kan jeg fuldstændig afvise så meget mere, som at jeg på nuværende 
tidspunkt ikke har indgået konkrete konsulentaftaler. Jeg var godt klar 
over, at den kritik ville komme. Derfor har jeg også været lidt forsigtig. 
Det har passet mig fint, at jeg startede ud med taler«. 
</p><p>
Bare med etableringen af virksomheden Rasmussen Global signalerede Fogh, at 
han havde til hensigt at finde en anden vej ud af toppolitik end sine 
forgængere i statsministerembedet. I de senere årtier har Poul Schlüter (K) 
og Poul Nyrup Rasmussen (S) brugt respektable stemmetal ved valgene til 
Europaparlamentet som en slags politisk landingsbane. Fogh ville noget helt 
andet efter Nato. Være herre i eget hus. I hvert fald da det stod klart, at 
der ikke stod noget nyt topjob og ventede. 
</p><p>
I mangel på europæiske forbilleder, der havde vist en sådan vej, valgte han at 
rådføre sig med kontakter i den politiske verden i USA for der at vende 
muligheden for at skifte branche og etablere sig i konsulentbranchen. Han 
ville være dansk eks-statsminister efter amerikansk forbillede. 
</p><p>
»Jeg drøftede det med kolleger og tidligere kolleger, som kendte noget til det 
med at gå fra et offentligt liv og over i et privat. Særligt amerikanere. 
For det er ikke så almindeligt i Europa og slet ikke i Danmark. Man gør det 
mere i USA. Jeg var klar over, at det var lidt usædvanligt. Der er ikke 
mange i verden, man kan snakke om det med. Men det gjorde jeg, og det 
opmuntrede mig kun til at tage det spring«, fortæller han. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00918/Anders_Fogh_Rasmuss_918984" data-id="918984" data-imgtype="jpg" data-caption="Tegning: Roald Als (februar 2009)"/><p>
Det er imidlertid en speciel og ikke nødvendigvis ukontroversiel form for 
newbizz, han har kastet sig ud i. I Tyskland og Storbritannien er tidligere 
regeringschefer som Gerhard Schröder og Tony Blair blevet sablet ned i den 
hjemlige presse for at være pengegriske og sælge ud af egne idealer, når det 
er kommet frem, at de har rådgivet eller på anden måde været i stald hos 
foretagender som russiske Gasprom, PetroSaudi International og autokratiske 
regeringer rundt om i verden. 
</p><p>
Men eftersom det har haltet med at få rådgivningsdelen af Rasmussen Global op 
at køre, er der foreløbig småt med kontrakter at kritisere. Han ligger for 
tiden i forhandlinger til forskellig side – og skal som alle mulige andre 
konsulenter forsøge at overbevise potentielle kunder om, at han er rejsende 
i andet end varm luft. 
</p><p>
»Det har vist sig at være noget, hvor man skal arbejde lidt mere for at få den 
slags i hus. Men det er jeg optimistisk omkring«. 
</p><p>
Da Vanity Fair-journalisten Sarah Ellison i efteråret interviewede Tony Blair 
til en stor portrætartikel om den tidligere britiske premierministers 
meritter efter tiden i politik, noterede hun, at den sjældent ordknappe 
politiker tog sig 10 sekunders tænkepause, da hun bad ham opsummere, hvad 
der egentlig er formålet med hans liv lige nu. 
</p><p>
Jeg stiller Anders Fogh Rasmussen en variant af samme spørgsmål for at se, om 
han også har brug for en tænkepause, når det gælder den mere eksistentielle 
afdeling. Siger til ham, at han i de sidste tre årtier må formodes at have 
haft meget let ved at definere, hvad formålet var med hans virke. Men hvad 
er formålet egentlig nu? 
</p><p>
Også Fogh holder ganske rigtigt en tænkepause. 3 sekunder går der. Så siger 
han et tørt »ja« og tænker efter i 5 sekunder mere. Og begynder med at 
forklare det »mere filosofiske«, som går ud på, at han under ingen 
omstændigheder ville kunne holde tanke ud om bare at stemple ud. Nok har han 
haft krævende job – og han har »tendens til at mene, at jobbet som 
generalsekretær er hårdere« end at være statsminister. Men puste ud – aldrig 
i livet: 
</p><p>
»Bare tanken om at lade sig pensionere og bare stoppe i min alder har ligget 
mig så fjernt, at det har jeg aldrig overvejet. Jeg ser det som en opgave, 
at så længe, man kan, skal man også fylde sit liv ud med meningsfulde ting. 
Ting, man selv synes, er meningsfulde«. 
</p><h3>
Gode råd, men kun til demokratier 
</h3><p>
Så går vi over i den mere praktiske afdeling. Han vil ikke udtale sig om Tony 
Blairs engagementer, men siger for sin egen del, at han kun vil rådgive 
»demokratisk valgte regeringer, der opfylder de principper, jeg synes, skal 
opfyldes«. Han ville for eksempel »absolut« godt kunne se sig selv arbejde 
for en socialdemokratisk ledet regering. Rent hypotetisk ville det også 
kunne lade sig gøre at se Fogh Rasmussen udføre opgaver for for eksempel den 
venstreorienterede Syriza-regering i Grækenland, hvis de skulle finde på at 
henvende sig for at få et godt råd af en slags. 
</p><p>
»Jamen det er en demokratisk valgt regering. Og den kan da have brug for råd. 
Nej, for mig er det ikke partipolitik. Det er spørgsmålet, om man bekender 
sig til demokratiet eller ej«, siger han om rammerne for, hvem han kan 
arbejde for. 
</p><p>
Ifølge eget udsagn har han en »meget jysk« tilgang til økonomi og har ikke 
hyret folk til virksomheden endnu. Men han lægger ikke skjul på, at 
ambitionen er, at Rasmussen Global med tiden skal udvikle sig til en 
»virksomhed, hvor jeg har ansat medarbejdere for at løse en række konkrete 
opgaver«. 
</p><p>
Hvad der har manglet på konsulentsiden, har tjent sig ind på den del af 
Rasmussen Global, der handler om at holde taler for prominente forsamlinger. 
Fogh har fra noget nær dag 1 haft en fortræffelig indtægt på at rejse rundt 
i verden og holde taler, typisk for store banker, revisions- og 
investeringsselskaber, der godt kan bruge en vurdering af blandt andet de 
russiske magtstrukturer og det russiske marked. 
</p><p>
Til at begynde med kontaktede Fogh de såkaldte talebureauer Washington 
Speakers Bureau og CSA Celebrity Speakers i henholdsvis New York og London. 
Han forhørte sig om muligheden for at komme i stald hos dem og bad dem 
bedømme, hvad honorarstørrelsen skulle være. 
</p><p>
Hvor et topnavn som Bill Clinton går for at kunne hæve 250.000 dollars for en 
enkelt tale, er den fogh rasmussenske takst noget lavere. »Der er mange, der 
tjener mere, end jeg gør«, siger Fogh om sin egen pris. Ifølge Politikens 
oplysninger er den 40.000 dollars per tale – omtrent 269.000 kroner. Hvilket 
nok kan give smør på brødet i en enmandsgesjæft, der foruden seks taler i 
København og en enkelt i Aarhus har været i sving tre gange i Oslo, Zürich 
og New York, to gange i Stockholm og en enkelt gang i Washington, Hongkong, 
Nashville, Estoril, Berlin, Wien, Bruxelles og Gaziantep i Tyrkiet. 
</p><p>
Jeg indvender, at honorartaksten på 40.000 dollars må formodes at ligge mindst 
39.000 dollars over budgettet for foreninger og organisationer som Liberalt 
Oplysningsforbund eller Folkeuniversitet, hvis tilhørere måske også godt 
kunne tænke sig at lytte til hans erfaringer. Han svarer, at han skam også 
har holdt gratis taler. Blandt andet på Københavns Universitet og i 
Udenrigspolitisk Selskab. »Men«, siger han så: 
</p><p>
»Jeg må sige, at jeg har i tidens løb om nogen besøgt landets forsamlingshuse. 
Det er jo ikke ikke sådan, at jeg ikke har ydet et bidrag til den danske 
politiske debat. Jeg har – tror jeg, jeg kan sige – været overalt i tidens 
løb. Men jeg er da stadig indstillet på at gøre det. I et vist omfang«. 
</p><p>
Jeg nævner, at Tony Blair al kritikken til trods udfører en hel del 
velgørenhedsarbejde. Og at eksstatsministre som Poul Nyrup Rasmussen og Lars 
Løkke Rasmussen har engageret sig i henholdsvis psykiatrien og unge drenge 
med problemer. Fogh svarer lidt tøvende på, om han har planer i den retning. 
</p><p>
»Nu har jeg den opfattelse, at hvis sigtet med den type arbejde mere er, at 
man vil gøre noget godt, end at man vil have reklame for sig selv, så er det 
ikke nødvendigvis noget, man til daglig går ud og skilter med. Men jeg har 
da forskellige ting, som jeg godt kunne tænke mig at engagere mig i. Når 
tiden tillader det«. 
</p><h3>
Erindringerne må vente 
</h3><p>
I det næste lange stykke tid tillader tiden ikke at skrive den erindringsbog 
om årene i toppen af dansk politik, som mange venter på. Noterne ligger gemt 
derhjemme. Men Fogh ser ingen grund til at skynde sig med det. 
</p><p>
»Jeg ser det som opgaven i livet at kigge fremad. Være i gang med ting. Så 
sidder man ikke og skriver erindringer. Det kan man gøre, når man bliver 
gammel«, siger han. 
</p><p>
I stedet arbejder han i dette forår på et engelsksproget bogprojekt, der i 
første omgang er henvendt til det amerikanske bogmarked. Med bogen vil han 
forsøge at få en stemme i den amerikanske valgkamp. I valgåret 2016 vil den 
være en opsang til de amerikanske præsidentkandidater om død og pine at 
påtage sig et globalt lederskab. Og ikke kun fokusere på amerikansk 
indenrigspolitik. 
</p><p>
»Der er behov for mere amerikansk lederskab i verden. Som leder af en alliance 
af demokratier. USA er så stærkt, at det er derfra, kraften skal komme. Men 
USA kan ikke gøre det alene. Der er behov for et stærkere Europa, der tror 
mere på sig selv, er mere udadvendt og får ryddet op i, hvad der nu er af 
problemer. Men det er i høj grad et budskab til amerikanerne forud for deres 
præsidentvalg om, at nu må I altså glemme den der debat om, hvorvidt I skal 
engagere jer eller ej. Der er ingen vej udenom. I er så store og stærke, at 
I skal gennemføre et globalt lederskab«. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00918/Dagens_tegning_918986" data-id="918986" data-imgtype="jpg" data-caption="Tegning: Roald Als (december 2010)"/><p>
Det virker, som om Anders Fogh Rasmussen sondrer ret klart mellem, hvordan og 
hvor ofte han optræder offentligt i udlandet i forhold til i sit hjemland. I studier 
hos de store internationale tv-stationer er han som førhen i Danmark en 
hyppig gæst om tidens alvorlige temaer. Som krigen mod Islamisk Stat, 
Ukraine-krisen og de europæiske landes efter hans mening alt for lave 
prioritering af forsvaret. 
</p><p>
Lige for tiden giver han den oftest i rollen som høg i det diplomatiske 
jetsets debat om tilgangen til præsident Putin og Rusland. I perioden på 
Harvard har han fra forskellige tv-studier i Boston optrådt på CNN, 
Al-Jazeera og Channel 4. 
</p><h3>
Frygter russisk hybridkrig 
</h3><p>
Et karakteristisk indslag fandt sted på CNN 17. februar, hvor studievært Robyn 
Curnow bad ham forklare, hvad den russiske præsidents ambitioner er. Svaret 
lød, at ambitionerne går langt videre end Ukraine. 
</p><p>
»Det er en del af en større masterplan, der handler om at genopbygge en 
russisk indflydelseszone i landets nabolag over det gamle sovjetiske område. 
Russerne ønsker at fastholde deres naboer i en svag position, så de fortsat 
er afhængige af Rusland. Og derved forhindre dem i at søge euroatlantisk 
integration i EU og Nato. Derfor ser vi disse konflikter ikke bare i 
Ukraine, men også i Moldova og Georgien«, lød det fra ’former Nato secretary 
general’. 
</p><p>
I et interview med det britiske dagblad The Telegraph fik han i februar 
opmærksomhed som spåmand om Putins militære strategi. Fogh forudså et 
russisk angreb på et af de baltiske lande. Ikke et konventionelt militært 
angreb. Men det noget mindre hybride angreb, hvis formål er at teste 
Nato-alliancens sammenhold. Og meget gerne splitte alliancen i uenighed om, 
hvornår alliancens musketer-ed, den såkaldte artikel 5, træder i kraft. 
</p><p>
»Det, man meget vel kan forestille sig, er russiske forsøg på at teste Nato. 
Hvor går grænsen for artikel 5? Specielt hvis Putin kan få splittet 
alliancen, tror jeg, han synes, at det tjener russiske interesser. 
Hybridkrigsførelse er en kombination af fuldstændig konventionel 
krigsførelse og bare at sende nogle folk ind. Det kan godt være, at de ikke 
bærer russiske flag. Man taler om de her små grønne mænd, som jo er russiske 
specialtropper, der efter at være sendt ind kan bruges til at skabe debat 
om, hvad det er for nogen. Hvor de er fra. Det bliver kombineret med 
sofistikeret information, propaganda og misinformation. Specielt i Estland 
og Letland med store russiske mindretal anser jeg det for at være noget, man 
skal være på vagt over for«. 
</p><p>
Det mener han i den grad også, at det internationale samfund burde have været 
for at undgå de sammenbrud, der er indtruffet mange steder, når Nato har 
gennemført operationer gennem de sidste 15 år. Nato’s luftoperation over 
Libyen var »meget vellykket«. Men i den efterfølgende fase med at bygge et 
nyt libysk samfund op har det internationale samfund »svigtet groft«. 
</p><p>
»FN skulle selvfølgelig have spillet en langt stærkere rolle, umiddelbart 
efter at vores militære operation var afsluttet. Jeg vil føre det videre og 
sige, at det er det samme, vi har set i Afghanistan«, siger han. 
</p><p>
Jeg spørger, om man ikke kan sige det samme om Irakkrigen. Emblemet for 
Fogh-epokens ’aktivistiske udenrigspolitik’, der i tilfældet med Irakkrigen 
tilbage i 2003 var et nummer for aktivistisk for alle andre partier end 
Venstre, Konservative og Dansk Folkeparti. Fogh har hundredvis af gange 
forsvaret den kontroversielle beslutning, som han står ved. Men over 
frokostbordet indskyder han en lille indrømmelse. Der er faktisk lidt at 
komme efter i forhold til Irak-missionen. 
</p><p>
»Selvkritisk vil jeg da sige, at selv om jeg stadig mener, at den militære 
operation var retfærdiggjort, var den efterfølgende opbygning eller 
genopbygning af det irakiske samfund ikke ordentligt planlagt«, siger han. 
</p><p>
Man kan ikke beskylde Fogh Rasmussen for at have bidraget videre offensivt til 
debatten om de beslutninger, han selv traf som statsminister. Ej heller om 
hans efterfølgeres gøren og laden. Den dag, vi taler sammen, argumenterer 
Venstre her i avisen for at tage endnu et skridt væk fra den grønne klima- 
og miljøpolitik, som Fogh med et overraskende herresving gjorde til et 
profilspørgsmål i den sidste periode af sin statsministertid. 
</p><p>
Venstre har i de sidste par år mest talt om »grøn realisme« og advaret mod at 
være »tossegode« på klimafronten. Jeg nævner, at Fogh i sin tid begrundede 
sit klimapolitiske hamskifte sikkerhedspolitisk. I behovet for at være 
uafhængige af energi fra Mellemøsten eller Rusland. Og tilføjer, at han da 
umuligt kan bifalde, at Venstres energiordfører, Lars Christian Lilleholt, 
hjemme i København samme dag argumenterer for, at Danmark ikke nødvendigvis 
skal være fossilfrit i 2050 som ellers aftalt i energiaftalen. Foghs svar er 
diplomatisk. Men han lader skinne igennem, hvor han selv står: 
</p><p>
»Jeg blander mig ikke i den konkrete politik, som Venstre fører. Men jeg kan 
bekræfte, at den energipolitik og miljøpolitik, jeg lagde op til, var i 
meget, meget høj grad præget af sikkerhedspolitik. Helt konkret var den et 
produkt af det, vi oplevede omkring Muhammedkrisen. Hvis vi i den situation 
havde været afhængige af import af energi fra Mellemøsten, kunne det have 
ramt det danske samfund umådelig hårdt. Jeg førte det synspunkt videre og 
sagde, at i lyset af det, vi har oplevet, bliver vi simpelthen nødt til at 
sikre, at vi også har den selvforsyning i fremtiden«. 
</p><p>
Foghs to forgængere som formænd for Venstre markerede sig i fjor med skarp 
kritik af Lars Løkke Rasmussen. Kritikken handlede om, at Løkke tilbage i 
2010 som den første nordiske regeringschef indgik en aftale med præsident 
Putin, der skabte et gennembrud for den russiske gasledning Nord Stream. Den 
løber gennem dansk farvand tæt på Bornholm, men der var ifølge Uffe 
Ellemann-Jensen tale om en »forkert beslutning«. Henning Christophersen så 
det som »udtryk for en fejlvurdering og en manglende viden og interesse for, 
hvad der foregik i Rusland«. Men selv om det handler om et af Foghs 
øjeblikkelige specialer, Vladimir Putin, holder han sig i skindet. Har ingen 
bemærkninger. 
</p><p>
»Jeg ved selv, hvor irriterende det er, når man sidder som den aktuelle leder 
og har en række oplysninger og forudsætninger præsenteret og ud fra det 
træffer en beslutning. Og der så kommer nogen, der for flere år siden var 
engagerede og siger, at det skulle I ikke have gjort. Eller det skulle I 
have gjort anderledes. Dem hører jeg ikke til«. 
</p><p>
Han har af samme grund »overhovedet ikke« nogen bemærkninger til sidste års 
forløb om Lars Løkke Rasmussens krise på formandsposten i Venstre. Undervejs 
i det forløb sivede det fra et gruppemøde, at Venstres partisekretær, Claus 
Søgaard-Richter, havde gjort opmærksom på, at Anders Fogh Rasmussen i sin 
formandstid for Venstre også havde fået betalt en del af sit tøj. Ligesom 
Lars Løkke Rasmussen. Om det siger Fogh, at han »ikke har bemærket« 
partisekretærens udtalelse. 
</p><p>
»Men jeg kan i hvert fald roligt sige, at jeg har altid betalt mit tøj selv«. 
</p><h3>
Står ved den økonomiske politik 
</h3><p>
Hvad han til gengæld i allerhøjeste grad har lagt mærke til, er de mange 
borgerlige (skælds)ord, der under og efter finanskrisen er regnet ned over 
hans forvaltning af dansk økonomi. Fogh rømmer sig, da jeg spørger, hvordan 
han har det med, at den ene borgerlige debattør efter den anden fremstiller 
hans epoke i spidsen for Danmark som en tid, hvor enorme overskud blev 
soldet væk i offentligt forbrug i de økonomisk glade 00’er. Fogh siger noget 
om, at han er »er stærkt fristet« til at gå ind i debatten, men holder sig 
tilbage, fordi det ville bryde hans »selvpålagte princip« om 
ikke-indblanding. 
</p><p>
Det virker nu alligevel, som om han på forhånd har besluttet sig for at lukke 
lidt op for posen. 
</p><p>
»Der kommer en dag, kan jeg så sige til dig, hvor jeg vil gøre det med fynd og 
klem. Lad mig så bare sige så meget«, åbner han. 
</p><p>
Han nævner, at hans statsministertid var præget af økonomisk 
fremgang med »historisk lav ledighed«. At der blev afdraget på gælden, »som 
var praktisk talt væk, da krisen så startede«. Og endelig velfærdsaftalen 
fra 2006, hvis princip blandt andet var at lade pensionsalderen følge med 
den stigende middellevetid i den danske befolkning. Det næste, han siger, 
kan i en ond fortolkning godt udlægges som et forsøg på at bide 
partihistoriske skeer med Lars Løkke Rasmussens tilbagetrækningsaftale fra 
2010: 
</p><p>
»Det fremgår i øvrigt af et svar til Folketinget fra den nuværende 
socialdemokratiske finansminister, at velfærdsreformen fra 2006 er det 
enkeltstående element, der overhovedet i alt, hvad der er foregået fra 2001 
og frem til nu, har givet det største bidrag til den langsigtede holdbarhed 
af de offentlige finanser. Så vil jeg ikke sige mere om det. Men jeg kan 
bare sige, at jeg kan til enhver tid stå inde for den politik, vi førte i 
den tid, jeg var statsminister«. 
</p><p><i class=" bl-elem">Men når du alligevel siger, at du vil gå ind i debatten med fynd og klem på 
et tidspunkt, kan man vel roligt gå ud fra, at du ikke har det særlig godt 
med det billede, der tegner sig nu i Danmark? </i></p><p>
»Det er ikke noget, der optager mig særlig meget. Jeg er optaget af andre 
ting. I en situation, hvor verden er præget af et opbrud ved, at den række 
af de undertrykkende kræfter, jeg beskrev, truer vores vestlige værdier, og 
hvad vi står for, så kan jeg ikke gå særlig højt op i den debat. Jeg har kun 
nævnt de ting, jeg har, fordi jeg blot nu som sådan en mellemregning – inden 
jeg kommer med mit egentlig indlæg i debatten – vil sige, at jeg kan stå 
fuldt ud inde for det, vi gjorde i de otte år«. 
</p><p>
Frokosten er spist. Kaffen er drukket. Vi er gået lidt over tiden. Har talt i 
mere end halvanden time. Vi slutter af med at aftale, hvor vi senere på 
dagen skal mødes for at følges hen til undervisningsseancen på Kennedy 
School. 
</p><p>
På vej til undervisning sludrer vi lidt om det faglige miljø på Harvard. Fogh 
bemærker, at det er inspirerende at være her – og yderst pluralistisk rent 
politisk. Harvard er bestemt ikke bare et demokratisk domineret 
østkyst-universitet. 
</p><p>
Han taler og svarer på spørgsmål i en times tid. Da den foghske variant af 
rundkredspædagogikken er slut, bevæger flere af de studerende sig mod 
Harvard-institutionens midlertidige fellow for at stille opfølgende 
spørgsmål. Enkelte beder også om lov til at få taget en selfie med den 
tidligere generalsekretær. Harvard-studerende Jessica Zucker roser sin 
underviser for at kunne hæve sig over den praktiske politikers niveau. 
</p><p>
»Der er en enorm forskel på politiske praktikere og akademikere. Men han er en 
praktiker, som også er i stand til at kommunikere klart i akademiske 
spørgsmål«, siger hun. 
</p><p>
Ben King fra New Zealand er også mægtig godt tilfreds: »Det er forskel på at 
have professorer, der kender teorien, og så høre på en, der har siddet med i 
beslutningerne sammen med verdens ledere. Det her er ekstremt værdifuldt«. 
</p><p>
Udenfor har mørket sænket sig. Stifteren af Rasmussen Global siger farvel. Han 
nævner, at enmandsfirmaet i slutningen af denne uge skal videre til 
Washington. 
</p><p class=" bl-elem"><i class=" bl-elem">Publiceret 8. marts 2015</i></p>	
</div>
</div></body></html>
