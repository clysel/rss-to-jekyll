---
layout:     post
title: 	    "SpaceX løfter to eldrevne satellitter i kredsløb på én gang"
post_author:	    Martin Bernth
post_date:	    Mon, 02 Mar 2015 07:05:45 +0000
post_site:	    ing.dk 
post_link:	    http://ing.dk/artikel/spacex-loefter-eldrevne-satellitter-i-kredsloeb-paa-en-gang-174474
---
<html><body><div><section class="body"><p>Med sin tredje opsendelse på bare to måneder samler Elon Musks SpaceX-team i disse dage ikke bare masser af raket-erfaring, men medvirker også til at sende ny teknologi i kredsløb om Jorden, der gør rumfart billigere.</p>
			<p>To nye kommunikationssatellitter bygget af Boeing blev der således plads til på firmaets seneste opsendelse med løfteraketten Falcon 9, der foregik natten til lørdag ved Cape Canaveral Air Force Station i Florida.</p>
			
			<p>Opsendelsen er bemærkelsesværdig, fordi løfteraketten normalt kun kan have en enkelt af de tunge kommunikationssatellitter med om bord, men Boeings nye satellitter er de første i verden af sin slags, der udelukkende bruger elmotorer til fremdrift, hvilket har reduceret nødvendigheden for brændstof betragteligt, skriver <a href="http://www.reuters.com/article/2015/03/02/us-space-spacex-launch-idUSKBN0LY0AJ20150302?feedType=RSS&amp;feedName=scienceNews">Reuters.</a></p>
			<p>Selvom el-motorer i rumfart i sig selv ikke er noget nyt, så er de ikke så anvendt som motorer, der skaber fremdrift ved hjælp af kemisk brændstof. El-motorerne, der skal få satellitterne endeligt placeret i deres rette kredsløb, har den fordel, at de er mere brændstofeffektive.</p>
			
			<p>Dog er el-motorerne ikke nær så kraftige, hvilket betyder, at satellitterne vil være længere tid, månedsvis frem for ugevis, om at positionere sig i kredsløbet 35.800 kilometer fra Jorden, men til gengæld vil det konservative brændstofforbrug betyde en levetid på omkring 22 år.</p>
			<p>Det er uklart, hvad firmaerne Eutelsat og ABS har betalt for opsendelsen, men den har ifølge Reuters formentlig været rekordbillig. SpaceX er i forvejen kendt for at tilbyde meget billige opsendelser og angiver på sit website en listepris for en Falcon 9-opsendelse til omkring 400 millioner kroner, hvilket er omtrent halv pris af de normale omkostninger for bare en enkelt kommunikationssatellit.</p>
		</section></div></body></html>
