---
layout:     post
title: 	    "Store investeringer i net og back-up værker rykker ikke ved sol-vind regnestykke "
post_author:	    Sanne Wittrup
post_date:	    Thu, 16 Apr 2015 09:13:14 +0000
post_site:	    ing.dk 
post_link:	    http://ing.dk/artikel/store-investeringer-i-net-og-back-vaerker-rykker-ikke-ved-sol-vind-regnestykke-175447
---
<html><body><div><section class="body">
			<p>Minister-regnestykket - som viste, at elproduktion fra ekstra 1000 MW solceller er billigere for samfundet end en tilsvarende strømproduktion fra vindkraft i 2050 -  indeholder ifølge Energistyrelsen alle relevante udgifter til back-up værker og  netudbygning.</p>
			
			<p>Det fastslår chefkonsulent Sigurd Lauge Pedersen fra Energistyrelsen, som er en af hovedkræfterne bag styrelsens <a href="http://www.ens.dk/sites/ens.dk/files/undergrund-forsyning/el-naturgas-varmeforsyning/Energianalyser/nyeste/energiscenarier_-_analyse_2014_web.pdf">Energiscenarier</a> fra marts 2014:</p>
			<p>»Alle vore scenarie-beregninger indeholder de såkaldte integrationsomkostninger ved hver teknologi. Integrationsomkostningerne er relateret til det konkrete miks mellem teknologierne og kan dermed ikke knyttes direkte til den enkelte teknologi,« siger han.</p>
			<p>I den nye beregning - som Energipolitisk Udvalg havde bedt om - tog man udgangspunkt i en allerede foretaget følsomhedsberegning på det såkaldte vindscenarie for 2050 med 2000 MW solceller og 17.500 MW vindkraft.</p>
			<p>Følsomhedsberegningen gik ud på at koble 1000 MW ekstra solcelle-kapacitet ind over og lade el-produktionen herfra erstatte en tilsvarende elproduktion fra havmøller, hvilket giver et mix af 3000 MW solceller og i omegnen af 17.250 MW vindkraft.</p>
			<p>I rapporten fra 2014 gav det underskud for samfundet at gå fra 2000 MW til 3000 MW solceller, mens den nye, tilsvarende beregning med nye, langt lavere solcellepriser fra Energistyrelsens Teknologikatalog gav et samfundsøkonomisk overskud på 140 mio. kroner i 2050.</p>
			
			<p>I vindscenariet er medregnet investeringer i back-up kapacitet på omkring 4000 MW til elproduktion i vindstille periode om natten eller i skyet vejr. Og til de massive investeringer i elnettet.</p>
			<p>»Den nye beregning her betyder ikke umiddelbart, at man bare kan etablere endnu flere solceller og så spare endnu mere, men at den optimale synergi mellem sol og vind ligger et nyt sted. For solcellernes vedkommende er det en installeret kapacitet på mere end 3000 MW med de anvendte forudsætninger,« siger Sigurd Lauge Pedersen.</p>
			
			<p>Han vil ikke gætte på, hvor et optimum kunne ligge, ligesom han heller ikke vil kommentere på <a href="http://www.dkvind.dk/html/nyheder/2014/pdf/041114_rapport.pdf">beregninger</a> af integrations-omkostninger fra konsulenthuset Ea Energianalyse, udført for Danmark Vindmølleforening.</p>
			<p>De viser, at strøm fra havvind koster næsten tre gange så meget i integrationsomkostninger som solceller.</p>
			
			<p>Ea Energianalyses tal bygger på perioden 2016-2035 og på et energisystem i 2035 med et miks af 1 GW solcelle-, 8 GW vind- og cirka 5 GW termisk kapacitet, primært på biomasse.</p>
			<p>Med disse forudsætninger regner Ea Energianalyse sig frem til, at det koster 15 øre pr kWh at integrere havvind (og i øvrigt også landvind) og 5,8 øre pr kWh at integrere solceller.</p>
			<p>Adjunkt Gorm B. Andresen fra Århus Universitet har tidligere beregnet en teknisk optimal kombination mellem vind og sol på 20 procent solcelle-strøm og 80 procent vindkraft.</p>
			
		</section>
		  </div></body></html>
