---
layout:     post
title: 	    "De halshugger folk, men køber vores smør"
post_author:	    
post_date:	    Fri, 03 Apr 2015 14:25:28 +0200
post_site:	    politiken.dk 
post_link:	    http://politiken.dk/udland/int_mellemoesten/ECE2614815/de-halshugger-folk-men-koeber-vores-smoer/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4 class="">
Serie</h4>
<h5>
Danmarks værste venner</h5>
<p class="fakta-body" data-buildingblock="embedded_factboxlink">
I Sverige har der været stor debat om landets samarbeje med Saudi-Arabien, som 
er blevet kritiseret for at krænke menneskerettighederne. Også Danmark 
samarbejder politisk, økonomisk og militært med lande, der undertrykker 
deres befolkning og bruger henrettelser. Politiken sætter i påsken fokus på 
de moralske dilemmaer i udenrigspolitikken. Læs om samarbejdet med 
Saudi-Arabien, Kina, Irak, Tyrkiet og USA. Serien slutter med et interview 
med udenrigsminister Martin Lidegaard.
</p>
</div><p>
Det kræver et godt venskab at se gennem fingre med en rapport, hvor den ene 
ven hvert år høvler den anden ven igennem for nogle af verdens værste 
forbrydelser. 
</p><p>
Så godt er USA’s og Saudi-Arabiens venskab. 
</p><p>
Og andre stater, også Danmark, følger USA i dets varme, men anstrengte venskab 
med Saudi-Arabien. 
</p><p>
Rapporten fra State Department – altså det amerikanske udenrigsministerium – 
kommer hvert år ved denne tid med en temperatur på respekten for 
menneskerettigheder, globalt set. 
</p><p>
Den skærer ud i pap, at Saudi-Arabien bruger tortur. At fængsler i kongeriget 
er overbelagte. Systemkritikere spærres inde. At domstole er vilkårlige. 
Folk nægtes retfærdig rettergang. Kvinder klager over at blive udsat for 
vold. Menneskehandel forekommer. Saudi-Arabien praktiserer desuden 
forskelsbehandling på grund af køn, religion, sekt, race og etnicitet. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/debat/profiler/jerichow/ECE2512431/1000-stokkeslag---det-er-straffen-for-teste-ytringsfriheden-i-saudi-arabien/">1.000 stokkeslag - det er 
straffen for teste ytringsfriheden i Saudi-Arabien </a></p><p>
Landet har heller ikke frie valg, ikke politisk frihed, ikke religiøs frihed, 
ikke seksuel frihed. Der er barsk censur. Og forbud mod politiske 
foreninger, manifestationer og forsamlinger, som kongemagten ikke bryder sig 
om. Dødsstraf for at fornægte Gud, dødsstraf for at vende ryggen til 
kongehusets fortolkning af islam. 
</p><p><span class="img-contimg-fl-right"><img class="image inlineLightBox" src="http://multimedia.pol.dk/archive/00925/V_rste-venner-Saudi_925839a.gif" alt="" border="0"/></span></p><p>
Dødsstraffen praktiseres ved, at de dømte får skilt hovedet fra kroppen med et 
sværdslag på åben plads. Blodigt og griset, men effektivt. Kritikere får 
stokkeslag – også dét offentligt. 
</p><p>
Fagforeninger? Forbudt. 
</p><p>
Men intet arabisk land er vigtigere for Vesten end Saudi-Arabien. Kongedømmet 
har verdens største kendte olielagre og er samtidig et større marked for 
vestlige produkter end noget andet arabisk land. Producerer selv kun lidt 
bortset fra olie, importerer derimod det meste fra fødevarer til biler, 
elektronik og våben. 
</p><p><b class="ext-link">ANALYSE </b><a class="embeddedlink" href="http://politiken.dk/udland/ECE2605160/analyse-saudi-arabien-folder-sig-ud-som-mellemoestlig-stormagt/">Saudi-Arabien folder sig ud som 
mellemøstlig stormagt</a></p><p>
Og Saudi-Arabien har mere magt end noget andet arabisk land. 
</p><p>
En forrygende ven, men også en svær ven. 
</p><h3>
Våbensalg og bedstemødre 
</h3><p>
USA har lovet at sørge for landets sikkerhed, lovet at beskytte dets 
olieeksport og at sørge for de våben, det behøver. 
</p><p>
Men både USA og resten af Vesten har samme problem med at argumentere for 
samarbejdet og især med at argumentere for våbeneksport til lige præcis 
Saudi-Arabien. Og så alligevel: Få markeder er mere attraktive end det 
saudiske. Ingen køber flere våben og betaler, hvad det koster. 
</p><div class="art-quote article-box">
<p class="quote"/>
<blockquote>
<p class="quote-txt">
</p><p class=" bl-elem">Danmark har haft sin vinterkrise 2015 med Saudi-Arabien </p>

</blockquote>
</div><p>
Vesten er fuldstændig klar over, at hvis vestlige producenter ikke sælger 
våben til kongehuset i Riyadh, står russiske og kinesiske og alle andre 
våbenproducenter klar. De blander sig ikke i saudiarabisk indenrigspolitik 
og gør ingen ophævelser over saudisk undertrykkelse, diskrimination eller 
straffemetoder.</p><p>
Danmark har forsøgt at holde lav profil. Til gengæld har Danmark også søgt 
Saudi-Arabiens hjælp til for eksempel at få løsladt den dansk-bahrainske 
menneskeretsforkæmper Abdulhadi al-Khawaja fra et fængsel i nabostaten 
Bahrain. Ingen har større indflydelse i Bahrain end Saudi-Arabien. Men det 
saudiske kongehus har ikke hjulpet Danmark. 
</p><p>
Andre stater, for eksempel Tyskland og Sverige, har besluttet at droppe 
våbeneksport til den undertrykkende kongemagt. Den svenske udenrigsminister, 
Margot Wallström, kaldte i vinter Saudi-Arabiens straffemetoder for ude af 
trit med vores tid. Hun kritiserede også landets diskrimination af kvinder. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/debat/profiler/lidegaard/ECE2598586/sverige-har-faaet-sin-egen-murrende--muhammedkrise/">Sverige har fået sin egen 
murrende Muhammedkrise</a></p><p>
Begge kritikpunkter svarer til kapitlet om Saudi-Arabien i den amerikanske 
menneskeretsrapport. 
</p><p>
Også Danmark har haft sin vinterkrise 2015 med Saudi-Arabien. Den saudiske 
ambassadør i København fik sin mor indlagt på et dansk hospital. 
Ambassadøren ønskede mere pleje og inviterede med vanlig saudisk gæstfrihed 
også en hospitalsdirektør på besøg. Det er jo ikke noget, der i sig selv 
skal udløse særbehandling i Danmark. 
</p><p>
Men særbehandling fik ambassadørmoderen nu alligevel. Meget pinligt alt 
sammen; det er ingen hemmelighed. 
</p><h3>
Venskab med op- og nedture 
</h3><p>
Vesten – med USA i spidsen og Danmark i periferien – hjalp i 1990/91 saudierne 
med at befri Kuwait fra irakisk besættelse og med at beskytte Saudi-Arabien 
mod irakisk militær. Det gjorde venskabet bedre. 
</p><p>
Til gengæld havde venskabet svært ved at klare, at Jyllands-Posten sidst i 
september 2005 publicerede en række Muhammedtegninger, som Saudi-Arabien 
opfattede som klart krænkende over for profeten. 
</p><p>
Ganske uvant for kongedømmet blev der pludselig demonstreret imod Danmark og 
danske varer, der blev udsat for en saudiarabisk forbrugerboykot. 
</p><p>
Siden er Saudi-Arabien for længst begyndt at købe dansk smør og kyllinger 
igen, ingen problemer. Danske erhvervsfolk på besøg skal ifølge den 
officielle danske rejsevejledning dog »indstille sig på et kulturchok« – så 
konservativt er det saudiske samfund, skriver Udenrigsministeriet. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/udland/ECE2520476/79-aarig-diplomat-konge-overtager-efter-storebroderen-i-saudi-arabien/">79-årig diplomat-konge 
overtager efter storebroderen i Saudi-Arabien</a></p><p>
Den danske import fra kongedømmet er ikke stor, så længe vores egen olie i 
Nordsøen tillader os at se bort fra saudisk olie. Til gengæld er 
Saudi-Arabien et betalingsvilligt marked for vores fødevarer. 
</p><p>
De vestlige lande møder stærk kritik, hvis der ikke vises respekt for islam i 
vores samfund. Vi skal derimod ikke forvente respekt for hverken kristendom 
eller jødedom eller andre religioner i Saudi-Arabien – og slet ikke for 
gudsfornægtelse. 
</p><p>
Alt det, der opfattes som bærende for frihed i Danmark – retten til politisk 
og religiøs frihed, fri sex, også homoseksualitet, alkohol, pornografi, 
ateisme, systemkritik og løssluppen livsførelse, alt efter eget behag og 
navnlig efter egne drifter – er alt sammen forbudt i Saudi-Arabien. 
</p><p>
»Vi råber ikke ad Saudi-Arabien«, som udenrigsminister Martin Lidegaard sidste 
år sagde til Ritzau. Han har kritiseret IS-bevægelsens halshugninger for at 
være »barbariske«, men nøjes med større diskretion over for saudiske 
halshugninger. For »der er ingen tvivl om, hvad vi mener om de her ting«. 
</p><p class=" bl-elem">
»Udenrigspolitik er paradokser«, siger ministeren. 
</p>	
</div>

</div></body></html>
