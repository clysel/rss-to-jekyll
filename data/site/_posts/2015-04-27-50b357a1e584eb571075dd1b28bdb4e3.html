---
layout:     post
title: 	    "Ny lov indskrænker feltet for havarikommissionens undersøgelser"
post_author:	    Steffen McGhie
post_date:	    Mon, 27 Apr 2015 03:22:10 +0000
post_site:	    ing.dk 
post_link:	    http://ing.dk/artikel/ny-lov-indskraenker-feltet-havarikommissionens-undersoegelser-175687
---
<html><body><div><section class="body">
			<p>Transportminister Magnus Heunickes (S) udspil til en ny jernbanelov vil indskrænke havarikommissionens ansvarsområde. Jernbanevirksomheder som DSB skal med forslaget pålægges at undersøge egne ulykker, og havarikommissionen kun skal involveres i tilfælde af alvorlige ulykker. Det vil for eksempel sige togulykker med mindst én dræbt eller fem alvorligt tilskadekomne eller med omfattende skade på tog, infrastruktur eller miljø til følge.</p>
			<p>I dag har havarikommission pligt til at undersøge alle ulykker på jernbaneområdet, men fastsætter selv omfanget af undersøgelserne. Med lovforslaget kan Havarikommissionen stadig vælge at undersøge ikke-alvorlige ulykker, men kommissionen har ikke længere en forpligtelse til det.</p>
			<p>Jernbaneloven, hvori forslaget indgår, er en større lovpakke, der skal afstemme den danske lovgivning med EU's jernbanesikkerhedsdirektiv.</p>
			<h2>EL: Forringelse af trafiksikkerheden</h2>
			<p>Hos Enhedslisten vækker forslaget bekymring. Transportordfører Henning Hyllested betegner forslaget som en svækkelse af havarikommissionens kompetenceområde og dermed en forringelse af trafiksikkerheden. Enhedslisten har gennem Folketingets transportudvalg bedt Magnus Heunicke gøre rede for hvilke af havarikommissionens opgaver under den nuværende lovgivning, der fremover tilfalder jernbanevirksomhederne, og »om ikke dette medfører en forringelse af trafiksikkerheden«.</p>
			<p>Det mener transportministeren ikke.</p>
			<p>»Jeg ser ikke, at ændringen i Havarikommissionens undersøgelsesforpligtelse vil medføre en forringelse af jernbanesikkerheden i Danmark. Det egentlige sikkerhedsarbejde ligger hos jernbanevirksomhederne og infrastrukturforvalterne, og er en del af virksomhedernes og infrastrukturforvalterenes daglige funktion. Dette er tilfældet i dag, og det skal det også være ifølge lovforslaget. Disse virksomheder og infrastrukturforvaltere har fået udstedt et sikkerhedscertifikat henholdsvis en sikkerhedsgodkendelse af Trafikstyrelsen. Det betyder blandt andet, at virksomhederne og infrastrukturforvalterne skal have procedurer til at undersøge og rapportere ulykker,« skriver Magnus Heunicke i et svar til transportudvalget.</p>
			
			<p>»Den foreslåede ændring indebærer som anført, at Havarikommissionen stadig har adgang til at undersøge ikke-alvorlige ulykker og hændelser på jernbaneområdet, hvis havarikommissionen finder dette påkrævet,« skriver transportministeren videre.</p>
			<p>Også den internationale jernbanegodsoperatør DB Schenker frygter, at forslaget vil svække jernbanesikkerheden. Virksomheden opfordrer i et høringssvar Transportministeriet til at pille forslaget ud af lovpakken.</p>
			<h2>Havarikommissionen: Ingen reel ændring</h2>
			<p>Hos havarikommissionen selv vurderer Bo Haaning, chef for jernbaneundersøgelser, at forslaget ikke i praksis vil afføde ændringer i havarikommissionens arbejde.</p>
			<p>»Efter min vurdering medfører den nye jernbanelov i praksis ingen ændring. Vi arbejder allerede i dag efter retningslinjerne i EU's sikkerhedsdirektiv, som forslaget formelt indskriver i dansk lovgivning. For sikkerhedsdirektivet er i forvejen den øverste lovgivning på området,« siger han.</p>
			<p>Både sikkerhedsdirektivet og forslaget til den nye jernbanelov siger som nævnt, at havarikommissionen stadig selv afgør omfanget og dybden af undersøgelserne, og med det nye forslag har havarikommissionen også stadig mulighed for at vælge at undersøge en sag som ligger uden for sikkerhedsdirektivets krav.</p>
			<p>Magnus Heunicke giver i sit svar til transportudvalget ingen eksempler på tidligere havarikommissions-undersøgelser, som med det nye forslag ville have ligget hos transportselskaberne. Et oplagt bud er dog, at havarikommissionens undersøgelser af mindre hændelser uden personskade med de problemplagede IC4-tog ikke ville have tilfaldet havarikommissionen under den foreslåede lovændring, hvilket man også frygter hos Enhedslisten.</p>
			
			<p>»Vi frygter, at havarikommissionen ikke fremover skal undersøge de mindre alvorlige ulykker, som for eksempel IC4-ulykkerne, hvor der ikke er sket personskade, men hvor problemerne kan stikke dybere og have alvorlige konsekvenser,« siger Henning Hyllested.</p>
			<p>Den frygt deler havarikommissionens Bo Haaning ikke. Han hæfter sig særligt ved, at lovforslaget indebærer, at havarikommissionen skal undersøge alvorlige ulykker efter førnævnte kriterier samt »enhver anden lignende ulykke med indlysende konsekvenser for reguleringen af jernbanesikkerheden eller sikkerhedsledelsen«.</p>
			<p>»Vi har som eksempel undersøgt IC4-bremseproblemerne ved Marslev meget grundigt. Og en af grundene til, at vi besluttede at gå videre efter den indledende undersøgelse var, at der var tale om en uforklarlig hændelse, som under andre omstændigheder kunne have ført til en farlig situation. Det drejede sig jo om alt for lang bremselængde. Derfor kunne hændelsen efter vores vurdering have indlysende konsekvenser for jernbanesikkerheden. Så den type undersøgelse vil fortsat kunne ligger inden for vores undersøgelsesområde,« siger Bo Haaning med henvisning til den såkaldte Marslev-hændelse i november 2011, hvor et IC4-tog ikke kunne bremse og var få hundrede meter fra at ramme et godstog ved Marslev station på Fyn.</p>
			
			<p>»Det er i Danmark lige som resten af EU havarikommissionen selv, der foretager vurderingen af, om en ulykke er relevant at undersøge. Dette er essentielt for havarikommissionernes uafhængighed,« påpeger Bo Haaning.</p>
			<h2>Stadig betænkelige</h2>
			<p>Havarikommissions arbejde kommer også til at række ud over rammerne for EU-sikkerhedsdirektivet, idet havarikommissionens ansvarsområde lige som i dag vil omfatte alvorlige ulykker i lokaltrafik som S-tog og metro, hvilket direktivet ikke stiller krav om. Havarikommissionens område begrænser sig ifølge direktivet til højhastighedstog og anden grænseoverskridende jernbanetrafik.</p>
			<p>»Så hvis der er ulykker på for eksempel S-togsnettet, metroen elle de nye letbaner, der lever op til de øvrige definitioner for alvorlige ulykker, så skal havarikommissionen også undersøge dem,« siger Bo Haaning.</p>
			<p>Hans vurdering beroliger ikke Enhedslistens Henning Hyllested.</p>
			<p>»Havarikommissionens udmelding her får mig ikke til at slappe af. Ideelt set har Bo Haaning ret, men jeg er nødt til at forholde mig til fakta. Og med det nye forslag <em>skal</em> havarikommissionen kun undersøge alvorlige ulykker. Og jeg kan ikke læse det på anden måde, end at det er en ændring i forhold til i dag,« siger han.</p>
			<p>»Det er jo rigtigt, at havarikommissionen fortsat kan vælge at undersøge mindre alvorlige ulykker, men gør man så det i praksis? Det er blandt andet et spørgsmål om ressourcer, og der kører jo hele tiden disse grønthøster-besparelser hen over statens område. Så vi er stadig betænkelige over forslaget,« siger Henning Hyllested.</p>
			<p>Det fremgår af svaret fra Heunicke til transportudvalget, at argumentet for ændringen af havarikommissionens ansvarsområde er, at de danske regler skal afstemmes med kravene i EU's jernbanesikkerhedsdirektiv. Ingeniøren har spurgt ministeren, om han forventer, at ændringen derudover i praksis vil have en positiv virkning i Danmark, men har ikke fået svar.</p>
			<p>Folketingets partier skal mødes til en politisk drøftelse af lovpakken på torsdag.</p>
			<p>Læs lovforslaget på <a href="http://www.ft.dk/RIpdf/samling/20141/lovforslag/L162/20141_L162_som_fremsat.pdf">Folketingets hjemmeside</a>.</p>
		</section>
		  </div></body></html>
