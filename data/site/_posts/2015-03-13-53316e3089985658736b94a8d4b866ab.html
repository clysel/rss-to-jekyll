---
layout:     post
title: 	    "Fire timer i et ubeslutsomt helvede"
post_author:	    
post_date:	    Fri, 13 Mar 2015 12:36:53 +0100
post_site:	    politiken.dk 
post_link:	    http://politiken.dk/magasinet/interview/ECE2585729/fire-timer-i-et-ubeslutsomt-helvede/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Vi var i krig i to timer. 
</p><p>
Det husker de færreste af os at have hørt før, hvis vi overhovedet nogensinde 
har vidst det. 
</p><p>
Kl. 4.15 9. april 1940 rykkede de tyske soldater over grænsen til Danmark. 
</p><p>
To timer senere kapitulerede vi, og kong Christian bekendtgjorde det i 
radioen, men for de sønderjyske soldater varede krigen i yderligere to 
timer, fordi de ikke fik at vide, at Danmark havde overgivet sig på deres 
vegne. Tyskerne var målløse over, at et slagent folk blev ved med at gøre 
modstand på trods af kapitulationen og oppe imod, hvad der tydeligt for 
enhver var en helt enorm overmagt. 
</p><div class="art-fakta article-box">
<header><h4 class="">
Blå bog</h4>
<h5>
Roni Ezra</h5>
</header><div class="fakta-body" data-buildingblock="embedded_factboxlink">
<p><span class="img-contimg-fl-left"><img class="image inlineLightBox" src="http://multimedia.pol.dk/archive/00920/Roni_Ezra_920380w.jpg" alt="" border="0"/><span class="caption"><span class="f-img-caption">Foto: 
</span>Anders Rye Skjoldjensen</span></span></p><p><b>Dansk</b> filminstruktør, 41 år. 
</p><p><b>Søn af </b>etnisk jødisk far fra Basra, Irak, og mor fra Nexø, 
Bornholm. 
</p><p><b>Bror til</b> filmproducer René Ezra. 
</p><p><b>Arbejdede</b> i videobutik i årene efter studentereksamen. 
</p><p><b>Uddannet</b> fra Super16 Hold 4, 2008. 
</p><p><b>Har hidtil</b> primært udviklet film for andre, men har selv bl.a. stået 
for reklamefilm, musikvideoer og dokumentarfilm. 
</p><p><b>Hans afgangsfilm</b> ’Panser’ blev nomineret til en Robert for bedste lange 
fiktion. 
</p><p class=" bl-elem"><b>Hans lavbudgetfilm</b> ’Everything’s Gonna Be Pink’, optaget på location i 
New York, afventer stadig distribution. 
</p>
</div>
</div><p/><p/><p>
Man ser det for sig, som var det på film. Europas mest moderne hær, pansrede 
køretøjer så langt øjet rækker, ja, mange gange længere end øjet rækker. 
Mellem 40 og 60 kilometer fyldte kolonnen op ad de tyske veje. Da jeg mødte 
instruktøren Roni Ezra, manden bag filmen ’9. april’, for nylig, kunne jeg 
sværge, at jeg havde set en trailer for hans film. Jeg bildte mig ind at 
have set tyskernes tanks rulle op ad H.C. Andersens Boulevard, hvor smart 
klædte københavnere med ny manicure og fine jakkesæt trykkede sig skræmt op 
ad husmurene, mens man anede modstandskampen begynde at spire i 
kælderskakterne ... 
</p><p>
Men jeg må have drømt. 
</p><p>
Sådan en film er ’9. april’ ikke. 
</p><p>
Faktisk foregår den inden for få kvadratkilometer i det sønderjyske landskab, 
fra grænsen og op til Haderslev. Og vi ser en tysk tank eller to, men mest 
følger vi danske soldater med cykler og motorcykler i de satans fire timer, 
hvor ingen ved, hvad der er op eller ned. 
</p><h3>
Kammerater i krig 
</h3><p>
»Et af de billeder, jeg selv faldt for, viste fire cykelsoldater på flugt 
efter en træfning ved Hokkerup«, siger Roni Ezra, hvis interesse for 9/4 
begyndte, da hans skoleklasse hvert år skulle på udflugt til Mindelunden på 
årsdagen for invasionen, og som omkring år 2010 købte en illustreret 
antikvarisk bog med vidneudsagn om, hvad der faktisk skete. 
</p><p>
»De var blevet spredt for alle vinde efter 10-15 minutters kamp mod tyskerne, 
og bagefter prøvede disse små enklaver at finde sammen igen. Nogle havde 
gemt sig på bondegårde, andre havde fundet en lastbil og prøvede at flygte 
op mod kasernen, mens andre igen forsøgte at finde en officer, der kunne 
give dem den næste ordre, så de kunne komme ind i kampen igen«. 
</p><p>
’9. april’ handler om de drenge. Om en deling cykelsoldater, under ledelse af 
sekondløjtnant Sand (Pilou Asbæk), der ikke rigtig ved, om det er en øvelse 
eller virkelighed, da de i de tidlige morgentimer kommanderes ned mod 
grænsen, lægger sig i baghold ved et fredeligt vejsving ved Lundtofte, 
kommer i kamp med tyskerne og spredes for alle vinde, da de må flygte. Flere 
af dem søger nordpå til Haderslev, som de forgæves prøver at forsvare, før 
de finder ud af, at Danmark for længst har givet op. 
</p><p>
Fem af de sønderjyske soldater, der cyklede ud fra Haderslev Kaserne den 
morgen for 74 år, 11 måneder og 3 en halv uge siden, var stadig i live, da 
denne artikel blev offentliggjort. De var syv tilbage, og den yngste var 93, 
da Roni Ezra begyndte at researche til sin film for tre-fire år siden, og 
det er alene, fordi han er spændt på at vise sin film til de overlevende, og 
fordi uret jo tikker, at han er glad for, at premieren på ’9. april’ er 
fastsat til denne uge og ikke til næste måned. 
</p><p>
»De er nogle virkelig flotte ældre herrer, der alle sammen har deres hår. Og 
de har knoklet hele deres liv, opfostret børn, været tidligt oppe om 
morgenen for at malke og har arbejdet i marken hele dagen. Og de har ikke 
krævet meget. De har for længst accepteret, at deres historie kun bliver 
fortalt i lokalmiljøet, og selvfølgelig betyder de få timers krig den morgen 
i april 1940 mere for dem end for os andre. I vores fortælling om krigen er 
det besættelsen, der har taget fokus – måske fordi man har set indsatsen som 
en skamplet for regeringen eller militæret. I hvert fald synes jeg, det er 
besynderligt, at den aldrig er blevet fortalt«. 
</p><h3>
Vigtigheden af en hundehvalp 
</h3><p>
Alt i ’9. april’ er fiktion undtagen det første møde med tyskerne, hvor 
soldaterne i den danske deling kommer væk fra hinanden, det futile forsvar 
for Aabenraa, hvor en mælkedreng bliver dræbt af et skud, og kampen om 
Haderslev. 
</p><p>
»Historierne fra den virkelige 9. april er ellers vilde nok«, siger Roni Ezra. 
»Der var en ung soldat, der døde på en bondegård, hvor han sad hos en gammel 
bondekone, som han troede var hans mor«. 
</p><p><i class=" bl-elem">Hvorfor er den ikke med i filmen?</i></p><p>
»Det er der rigtig mange ting, der ikke er«, medgiver Ezra, hvis 
manusforfatter på ’9. april’ er Tobias Lindholm, der har ry for at være ret 
allergisk over for føleri og sentimentalitet. Det var Lindholm, der pure 
nægtede at vise det danske fragtskib blive bordet af somaliske pirater i sin 
’Kapringen’ for ikke at give os den adrenalinpumpende actionscene, han 
vidste, vi alle sad og tørstede efter. »Efter overgivelsen marcherede 
soldaterne i skam tilbage til Haderslev Kaserne og blev spyttet på af de 
tyskervenlige danskere, men en kone gik hen til en soldat og gav ham en 
hundehvalp, for for hende var de jo bare drenge på 18. Og Tobias advarede 
mig: »Hvis der kommer en hundehvalp med i filmen, slår jeg den ihjel, okay? 
Så skriver jeg en scene, hvor den dør! Vil du have en død hundehvalp med, 
eller skal vi bare lade den være?«. Tobias var en garant for, at vi ikke 
forfaldt til den store patos! Selv er jeg meget ... ikke rørstrømsk 
ligefrem, men i kontakt med mine følelser«. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00920/9__april_920482" data-id="920482" data-imgtype="jpg" data-caption="Pilou Asbæk spiller hovedrollen som sekondløjtnant Sand. Foto: Kenneth Nguyen"/><p>
Og så er der historien om den tyske officer, der gav sine mænd ordre til at 
bruge geværkolben på de tysksindede danskere, der stod og hånede og spyttede 
ad de tilfangetagne danske soldater, der blev gennet ned mod busserne, der 
skulle køre dem til kasernen. 
</p><h3>
Posttraumatisk stress 
</h3><p>
Der var store emner på spil i de to-tre-fire timer. Det, der var udset til at 
blive en forholdsvis skånsom lille besættelse fra tyskernes side, endte med 
at koste snesevis af tyske liv, ligesom 16 danskere blev dræbt og 23 såret. 
</p><p>
»Det var ikke verdenshistoriens voldsomste eller blodigste slag, men om der 
går 16 eller 16.000 tabt, tragedien for de pårørende er lige stor, og de fik 
aldrig lov til at bearbejde det. Sådan var kulturen i militæret og i 
samfundet ikke. Man talte ikke om posttraumatisk stress, men holdt det for 
sig selv«. 
</p><p>
»En af veteranerne fortalte mig, at en måned efter at han havde overgivet sig 
til tyskerne og stået ansigt til ansigt med dem, gik han og pløjede sin fars 
mark – hæren var jo blevet opløst af tyskerne – og pludselig stoppede han 
bare op der på marken og kunne ikke rokke sig. Han ved ikke, hvor længe han 
havde stået der, måske en time ...? Han var helt paralyseret og græder 
stadig, når han taler om det. Tyskerne havde stået lige over for ham og 
havde peget på ham med deres våben. Han havde smidt sit eget våben og var 
blevet kørt tilbage på kasernen, hvor han var bange for at blive skudt«. 
</p><p>
Men der var andet på spil end de enkelte skæbner blandt soldaterne. De 
overlevende veteraner synes stadig, det var »lidt lusket«, at de fik at 
vide, at de skulle kæmpe, men ikke måtte lave forsvarsstillinger og bare 
måtte få 40 patroner hver. Indsatsen var amputeret fra starten og var ifølge 
Roni Ezra et »paradenummer for at vise de allierede, at vi ikke var alt for 
tyskervenlige, selv om ingen havde illusioner om, at vi kunne vinde«. 
</p><p>
Og så var der det ved det, at soldaterne – ud af de mange ting, de havde lært 
– aldrig havde modtaget instrukser i, hvordan man overgiver sig. Man havde 
lært det mantra med nummer og deling, man skulle give som standardsvar ved afhøringer, 
hvis man blev taget til fange, men det rent formelle omkring en overgivelse 
kendte de intet til, måske bevidst for ikke at plante overgivelse som en 
reel mulighed hos mændene. 
</p><p>
»Det er ikke krigen, der drager mig ved det her materiale, hverken slagene 
eller kampene. Det, der gjorde historien præsent for mig, var de veteraner, 
jeg mødte, og som satte mig ind i deres historie. Og så opstod der en helt 
uventet genkendelighed for mig, hvor ham den 18-årige dreng fra 1940 
pludselig blev helt nærværende for mig i dag. De unge soldater talte om 
piger og om prutter i sovesalen, om jyder over for københavnere, om alle 
drillerierne. Der var en på sovesalen, de kaldte Gokke, fordi han var en 
smule enfoldig«. 
</p><p><i class=" bl-elem">Nå, okay, derfor. Jeg gættede på en helt anden grund!</i></p><p>
Roni Ezra ler: »Nej-nej-nej-nej! Han var ham den lidt enfoldige, som de 
drillede. De stod på kasernepladsen den 9. tidligt om morgenen og fik 
udleveret ammunition og våben. En spurgte Gokke, om han havde tjekket, om 
hans gevær virkede, og det havde han ikke. »Du bliver nødt til at affyre en 
salve op i luften, du kan ikke gå i krig uden«. De var 18-årige drenge, der 
var på vej i krig, men stadig med overskud til at drille. Gokke var tæt på 
at affyre en runde, da en sergent kom forbi og stoppede ham. Og gang på gang 
måtte jeg erkende: Det der – det er jo bare mig anno 1940!«. 
</p><h3>
41-årig debutant 
</h3><p>
Roni Ezra søgte fire gange ind på Den Danske Filmskole, og på den måde gik der 
otte år, fordi man kun må søge ind hvert andet år. Det at komme ind på 
skolen blev målet med Ezras liv snarere end et liv som filminstruktør. Og 
det var først, da han var absolut nødsaget til at fjerne sit ufravendte blik 
fra filmskolen, at han begyndte at overveje alternativer. Såsom den 
alternative filmuddannelse Super 16, der optog ham og lærte ham hans 
håndværk. 
</p><p>
Roni Ezras far havde den plan for sin søn, at han skulle være læge eller 
advokat, men så skulle han have ladet være med at vise ham film som ’West 
Side Story’, ’Spartacus’ og ’Vildt blod’. For inden han var fyldt 10, var 
film mantraet i hans liv. Han samlede autografer som en vanvittig, sludrede 
med filmfolk, når han kunne komme af sted med det, og filmede løs med det 
kamera, han fik til sin konfirmation. 
</p><p>
Da tv viste Kurosawas sene film ’Ran’, optog Ezra en slagscene med 
legofigurer. Og da der ikke fandtes samurai-lego, sad Roni selv og lavede de 
flag, soldaterne bar på ryggen, og de store japanske hatte. Og da han havde 
set traileren til Kevin Costners ’Robin Hood’, prøvede han – til sine 
forældres skræk – at efterligne billedet, hvor Robin skyder en brændende pil 
ind mod kameraet. 
</p><p><i class=" bl-elem">Som 41-årig er du ingen ung spillefilmsdebutant.</i></p><p>
»Det skønne ved vores branche er, at man som debutant i min alder stadig 
bliver anset for at være ung«, siger Roni Ezra med et mildt smil. »Som 
Truffaut sagde til Spielberg, da han medvirkede i hans ’Nærkontakt af tredje 
grad’: »Du skal have levet et liv, før du kan fortælle om det«. 
</p><p>
I dag er jeg taknemlig for at have fået de ekstra år. Det havde ikke været 
sundt for mig at gå direkte fra gymnasiet ind på en lukket institution, hvor 
jeg skulle nurses og ville få lov til at pille i min egen navle«. 
</p><p class=" bl-elem"><i class=" bl-elem">Publiceret 14. marts 2015</i></p>	
</div>
</div></body></html>
