---
layout:     post
title: 	    "Genetisk kortlægning af islændinge rejser etisk dilemma"
post_author:	    Thomas Djursing
post_date:	    Thu, 14 May 2015 03:03:09 +0000
post_site:	    ing.dk 
post_link:	    http://ing.dk/artikel/genetisk-kortlaegning-af-islaendinge-rejser-etisk-dilemma-176076
---
<html><body><div><section class="body">
			<p>Den islandske befolkning er verdens første folkeslag, der er havnet i det uundgåelige etiske dilemma, som er en konsekvens af gensekven­tering af befolkningsgrupper.</p>
			<p>Island har nemlig gennemført den hidtil største gensekventering af en hel befolkning og sammenkørt data med eksisterende blodprøver og islændinges veldokumenterede stamtavler. Dermed står biotekfirmaet Decode med en indsigt i islændingenes sygdomsbillede, der aldrig hidtil er opnået noget sted i verden.</p>
			<p>Selv om kun en tredjedel af Islands befolkning, 100.000 mennesker, har sagt ja til at deltage i kortlægningen, kan Decode regne stort set alle 320.000 islændinges dna-profil ud ved brug af stamtavlerne, og det rejser spørgsmålet: Skal Decode kontakte de personer, som de ved har en alvorlig risiko for at udvikle en sygdom, som de kan forebygge?</p>
			<h2>»Vi kunne redde folk fra at dø«</h2>
			<p>Det mest åbenlyse dilemma er spørgsmålet om, hvorvidt Decode skal fortælle folk om mutationer i BRCA2-genet. Kvinder med den mutation har nemlig 86 pct. sandsynlighed for at få kræft og lever gennemsnitligt 12 år kortere end andre kvinder. Men hvis de er opmærksomme på risikoen, kan de gå hyppigere til scanninger, ændre livsstil og eventuelt få fjernet et eller begge bryster, som f.eks. den berømte skuespiller Angelina Jolie valgte at gøre det.</p>
			<p><figure class="plugin right zoomable"><img data-original-image="http://ing.dk/sites/ing/files/kari-stefansson-portrait-chris-lund.jpg" src="http://ing.dk/sites/ing/files/styles/w1120_media_right/public/kari-stefansson-portrait-chris-lund.jpg?itok=-LCVCQK6" alt=""/><figcaption>»Vi kunne redde folk fra at dø for tidligt, men vi gør det ikke, fordi vi som samfund ikke har aftalt det. I mine øjne er det hjerteløst, uansvarligt og direkte kriminelt,« siger Kári Stefánsson, direktør for Decode. (Foto: Christopher Lund) </figcaption></figure></p>
			<p>»Vi kunne trykke på en knap og finde alle kvinder i Island med BRCA2-genet, og det er kun et lille eksempel på, hvad der er muligt,« siger Decodes direktør, Kári Stefánsson.</p>
			<p>Alligevel trykker han ikke på knappen, for han er bundet af myndighederne, som han nu kæmper for at overbevise om nødvendigheden af at fortælle islændingene om deres risici.</p>
			<p>»Vi kunne redde folk fra at dø for tidligt, men vi gør det ikke, fordi vi som samfund ikke har aftalt det. I mine øjne er det hjerteløst, uansvarligt og direkte kriminelt, hvis vi ikke redder folk med dødelige mutationer,« siger Kári Stefánsson.</p>
			<h2>Kortlægning af SNP-markører</h2>
			<p>Decode har arbejdet på kortlægningen af Islands befolkning i næsten 20 år, og kendskabet til stort set alle individers genetiske profil bunder i flere faktorer. Decode har kun lavet en sekventering af hele genomet, altså de tre milliarder basepar, hos 2.636 islændinge.</p>
			<p>Men til gengæld har Decode mindre grundige gendata fra 100.000 islændinge i form af en kortlægning af de såkaldte SNP-markører, der ‘kun’ findes 50 millioner af i det menneskelige genom. Ved at finde sammenhænge mellem de fulde genomer og SNP-markørerne og sammenholde dem med stamtavler kan Decode regne ud, hvordan hele den islandske befolknings genprofil ser ud.</p>
			<p>Til arbejdet bruger Decode også blodprøver fra en tredjedel af befolkningen og indsigt i personernes sygdomshistorie, og det er her, de i øjeblikket graver efter nye sammenhænge, som de opdager hele tiden.</p>
			<p><aside class="plugin right box">
			  Genetisk kortlægning</aside></p>
			<p>Den igangværende debat på Island kender ingen fortilfælde, men vil utvivlsomt blive set på med stor interesse i andre lande, der er på vej med lignende kortlægninger. I øjeblikket kommer der nemlig konstant nye meldinger om lande, der kaster store beløb i genetiske kortlægninger af befolkningsgrupper.</p>
			<p>En lang række lande har gang i eller har annonceret større kortlægninger, der i nogle tilfælde også er et springbræt til personlig medicin. Det gælder f.eks Holland, Danmark, Østrig, Estland, Finland, Storbritannien, Canada og USA, hvor Obama har fat i stafetten med en plan om sekventering af én million amerikanere.
			</p>
			<h2>Otte islændinge får hjerteflimmer</h2>
			<p>En af de mere bizarre opdagelser er, at Decode ved, at otte personer i Island i dag går rundt med den samme mutation på et gen kaldet MYL4, som med sikkerhed vil give hjerteflimmer.</p>
			<p>Ifølge Kári Stefánsson er de otte islændinge ikke i risiko for at få hjerteflimmer. Sandsynligheden er nemlig 100 procent. Alligevel får personerne intet af vide. Decode kender nemlig kun personerne som dæknavne i deres system.</p>
			<p>Deres identitet er krypteret for Decode, men myndighederne har nøglen til at fjerne krypteringen. Det samme dilemma gælder kendskabet til alle kvinder på Island med 86 pct. risiko for at få brystkræft, fordi de har en mutation i BRCA2-genet. Forskerne fandt også en mutation, der øger risikoen for galdesten, og et gen, der giver risiko for Alzheimers.</p>
			<p>Indtil videre har ingen islændinge fået viden om deres potentielle sygdomsrisiko, heller ikke deltagerne i forsøget, der direkte er blevet lovet ikke at få besked om risici. Men Decode er i forhandlinger med sundhedsmyndighederne, og inden udgangen af i år bliver det afgjort, i hvilket omfang sygdomsrisici skal offentliggøres.</p>
			<p>Kári Stefánsson arbejder på at få myndighederne til at bruge data og finde en måde, hvorpå man kan give folk mulighed for at kende risikoen. Foreløbig er der stemning i det politiske system for at kontakte alle islændinge og først give dem mulighed for at sige ja eller nej til at få information. Og ifølge Kári Stefánsson ser der ud til at være  politisk opbakning til at starte  med oplysninger om mutationen i BRCA2-genet.</p>
			<p>»Vi er de første i den her situa­tion, og jeg finder det hjerteløst og uansvarligt, at vi ikke oplyser folk om deres kommende sygdom eller risiko. Jeg er også overbevist om, at enhver kvinde, der i øjeblikket går rundt med en begyndende tumor i sit bryst, gerne ville have kendt risikoen i forvejen,« siger han og fortsætter:</p>
			<p>»Vi står over for et uundgåeligt paradigmeskift, og hvis vi ser på, hvordan vi griber ind for at redde folk i alle mulige andre situationer, så er svaret klart. Hvis folk forsvinder i de islandske bjerge, så sender vi helikoptere og eftersøgningshold ud efter dem, uden at vi aner, om de vil reddes. Når der er risiko for et sneskred, så fjerner vi folk med magt. Hvis folk falder i havet fra et skib, så redder vi dem. Vi giver dem ikke først et papir med spørgsmål om, hvorvidt de vil reddes. Tradi­tionen i vores verden er, at vi udviser medmenneskelighed og griber ind. Det overskrider retten til ikke at ville vide noget,« siger Kári Stefánsson.</p>
			<p>Men hvor går grænsen? I tilfældet med BRCA2 er risikoen for brystkræft høj, men i andre tilfælde er risikoen kun 50 procent. Hvor høj skal risikoen være, før man fortæller det til folk, og skal man kun fortælle det, hvis der er mulighed for at forhindre sygdommen?</p>
			<p>»De spørgsmål gør jeg mig ingen illusioner om at kunne besvare. Hvor grænsen går, er et åbent spørgsmål, men konteksten må være, at vi i den vestlige kultur har det som et pejlemærke, at vi vil lære så meget som muligt om os selv. Hvorfor lave en undtagelse, når det gælder genetik?« spørger Kári Stefánsson.</p>
		</section>
		  </div></body></html>
