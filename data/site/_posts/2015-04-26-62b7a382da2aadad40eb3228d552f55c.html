---
layout:     post
title: 	    "Fuglsang fightede flot i fænomenal veterans brillante opvisning"
post_author:	    
post_date:	    Sun, 26 Apr 2015 20:20:51 +0200
post_site:	    politiken.dk 
post_link:	    http://politiken.dk/sport/cykling/ECE2644143/fuglsang-fightede-flot-i-faenomenal-veterans-brillante-opvisning/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
I langt den overvejende del af finalefasen i Liège-Bastogne-Liège fremstod det 
kasakhiske Astana kollektiv som det dominerende mandskab med Jakob Fuglsang 
i en særdeles fremtrædende rolle. 
</p><p>
Men da facit efter de 253 km gjordes op, var det den fænomenale spanske 
klassikerspecialist Alejandro Valverde (Movistar), der endnu engang stillede 
sine exceptionelle evner som afslutter til skue og for tredje gang efter 
2006 og 2010 kunne lade sig hylde som vinder af den prestigemættede belgiske 
styrkeprøve. 
</p><p>
Den 30-årige dansker kæmpede sig over stregen som Astanas bedste – Vincenzo 
Nibali sluttede som nr. 13 med et minus på 24 sekunder – på en niendeplads 
efter længe at have snuset til en væsentlig mere attraktiv placering, men 
fælles for Valverde og Fuglsang er, at de på hvert sit niveau kan se tilbage 
på karrierens mest udbytterige uge i Ardennerne. 
</p><h3>
Gjaldt om at have is i maven 
</h3><p>
»Når jeg kan blive ved med at vinde, selv om jeg fyldte 35 i lørdags, tror 
jeg, det skyldes, at jeg med alderen får mere og mere selvtillid«, 
konstaterede Movistar-kaptajnen, der med de seneste bedrifter i Holland og 
Belgien nu er tilbage på den førsteplads på WorldTour-ranglisten, som han 
sagde farvel til med udgangen på sidste sæson. 
</p><p>
»Den position er ikke i sig selv noget mål for mig, men jeg er da glad for 
den, for den følger jo helt automatisk med de gode resultater«. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/sport/cykling/ECE2644002/valverde-scorer-hattrick-i-lige-bastogne-lige/">Valverde scorer hattrick i 
Liège-Bastogne-Liège</a></p><p>
»I finalen i dag, vidste jeg, at alle sad og ventede på, at jeg skulle tage 
initiativet, da Daniel Moreno havde angrebet ved kilometermærket og skaffet 
sig et pænt hul«. 
</p><p>
»Men jeg var også klar over, at det gjaldt om at have is i maven. Derfor 
ventede jeg med at gå efter ham, til der manglede 600 meter, og samtidig 
prøvede jeg at gemme lidt til de allersidste meter. Den taktik viste sig at 
give udbytte, og det er virkelig en sejr, jeg er stolt af. Også fordi det 
efterhånden er ni år siden, jeg vandt løbet første gang, og det viser jo, at 
jeg kan lidt endnu«, kommer det med et smil fra Valverde. 
</p><h3>
Ung franskmand var atter tættest på 
</h3><p>
I den gruppe på 10 ryttere, der afgjorde kampen om de bedste placeringer 
mellem sig, var den 23-årige franskmand Julian Alaphilippe (Etixx-Quick 
Step) ligesom i Flèche Wallonne tættest på Valverde, mens dennes landsmand 
Joaquim Rodriguez (Katusha) bersatte tredjepladsen. 
</p><p>
Den resterende del af top-10: 4. Rui Costa (Lampre-Merida), 5. Roman Kreuziger 
(Tinkoff-Saxo), 6. Romain Bardet (Ag2r-La Mondiale), 7. Sergio Henao (Sky), 
8. Domenico Pozzovivo (Ag2r-La Mondiale), 9. Fuglsang, 10.Daniel Moreno 
(Katusha). 
</p><p>
Dermed kom Fuglsangs manglende spurthurtighed atter til at spille en rolle i 
en vigtig finale, men danskeren har absolut intet at bebrejde sig selv, 
efter at han endnu engang havde markeret sig flot i stjernernes opgør. 
</p><h3>
Greb ud efter lykken 19 km fra mål 
</h3><p>
Med knap 19 km til mål umiddelbart efter toppen af den næstsidste af løbets 10 
stigninger, Roche-aux-Faucons, trådte danskeren fra gruppen med favoritterne 
op til den tjekkisk-italienske duo Roman Kreuziger (Tinkoff-Saxo) og 
Giampaolo Caruso (Katusha). 
</p><p>
Han fik hurtigt tilslutning, og mens italieneren lurepassede, lykkedes det de 
to andre at holde liv i håbet om succes frem til den afsluttende klatretur 
på Côte de Saint-Nicolas cirka 13 km senere. 
</p><p>
Dér blev offensiven neutraliseret, men den 30-årige dansker formåede ligesom 
Tinkoff-Saxos bedste bud Rom,an Kreuziger at holde sig fremme lige til det 
sidste, mens Caruso sakkede agterud og sluttede som nr. 15 i samme gruppe 
som Nibali. 
</p><h3>
Er glad og bitter på samme tid 
</h3><p>
»Jeg er glad og bitter på en og samme tid. Skuffelsen skyldes, at jeg synes, 
benene var til mere, end det nu blev til. For en niendeplads er jo egentlig 
hverken fugl eller fisk«, konstater Jakob Fuglsang. 
</p><p>
»Den positive følelse skyldes, at jeg tog min chance og trods alt både kørte 
mit bedste Liège-Bastogne-Liège nogen sinde og ligeledes kan se tilbage på 
karrierens mest tilfredsstillende uge i Ardennerne«. 
</p><p>
»Nu bagefter spørger jeg mig selv, om det havde været klogere, at blive 
siddende i feltet, da Roman Kreuziger angreb. Jeg kunne nok have sparet lidt 
på kræfterne til finalen, hvis jeg ikke var gået med. På den anden side, 
ville jeg under alle omstændigheder i en spurt med de ryttere, der kom hjem 
i første gruppe, højst være nået et par pladser længere frem«. 
</p><h3>
Håber topformen holder sig en uge endnu 
</h3><p>
»Ved at satse i offensiven følte jeg virkelig, jeg havde en reel mulighed for 
at vinde. Men da Roman og jeg opdagede, at Caruso ikke ville tage føringer, 
var der ingen af os, der gav os 100 procent. I spurten sad jeg lige bag 
Valverde, da han trådte han, men han var bare væk, uden at jeg overhovedet 
var i stand til at reagere«. 
</p><p>
»Jeg tager imidlertid til Tour de Romandie, som begynder tirsdag, med en god 
fornemmelse og håber på, at den aktuelle form holder sig en uge endnu, så 
der måske kan komme lidt flere WorldTour-point på kontoen«, siger Fuglsang, 
der scorede 10 med gårsdagens præstation og dermed er oppe som nr. 35 i det 
globale hierarki. 
</p><h3>
Astana fyrede flere angreb af 
</h3><p>
Astana tog kommando over udviklingen knap 80 km fra mål med en massiv 
forcering på Côte de Stockeu, som skabte en kraftig splittelse. Umiddelbart 
efter angreb ukraineren Andrey Grivko, og da hans rolle var udspillet bl.a. 
med det resultat, at det tidlige udbrud var blevet hentet, tog den 
italienske veteran Michele Scarponi og estlænderen Tangel Kangert over. 
</p><p>
Sammen med Orica-GreenEdges colombianer Esteban Chavez, dennes landsmand 
Julian Arredondo (Trek) og italieneren Manuele Boaro (Tinkoff-Saxo) 
etablerede de en offensiv, som satte de øvrige mandskaber under pres. 
</p><p>
Boaro og Arredondo kunne ikke følge med på Col de Rosier, men Scarponi, 
Tangert og Chavez fortsatte ufortrødent, mens de to førstnævntes 
holdkammerater Vincenzo Nibali og Jakob Fuglsang kunne forholde sig 
afventede i selskab med de øvrige aspiranter. 
</p><h3>
De to seneste års vindere udgik efter massestyrt 
</h3><p>
Freden forstyrredes dog voldsomt af et massestyrt cirka 40 km fra mål, som 
reducerede feltet med favoritterne kraftigt. Blandt andre måtte de to 
seneste vindere af Liège-Bastogne-Liège australieren Simon Gerrans 
(Orica-GreenEdge) og ireren Dan Martin (Cannondale-Garmin) ud på af barsk 
flyvetur. Gerrrans blev kort efter sendt endnu en tur i asfalten, og dermed 
var løbet forbi for hans vedkommende. 
</p><p>
Også for Dan Martin var det slut, men værst gik det dog ud over japaneren 
Yukiya Arashiro (Europcar) og italieneren Gianluca Brambilla (Etixx-Quick 
Step), der begge måtte på hospitalet med knoglebrud. Ireren Nicolas Roche 
(Sky), der også så slemt medtaget ud, slap med hjernerystelse og en flænge 
over det ene øje. 
</p><p>
På Côte de la Redoute måtte Kangert slippe fronten, mens Scarponi og Chavez 
kæmpede videre. 
</p><p>
Bagude var det Katusha og Movistar, der førte an i jagten, og den indsats 
resulterede i, at udbryderne hentedes, da der manglede 24 km. Herefter 
begyndte positionskampen frem mod den næstsidste af stigningerne Côte de la 
Roche-aux-Fourcons, hvor Roman Kreuziger kort før toppen med 19 km til mål 
angreb fulgt af Giampoalo Caruso – det fremsød, som Fulgsang hurtigt 
sluttede sig til. 
</p><h3>
Kun tre af syv startende danskere fuldførte 
</h3><p>
Af løbets syv danske deltagere var ud over Fuglsang kun Chris Anker Sørensen 
(Tinkoff-Saxo) og Rasmus Guldhammer (Cult Energy) at finde blandt de 100 
fuldførende som henholdsvis nr. 80 og 88 med minus på 9.32 og 10.16 minutter 
til Valverde. 
</p><p class=" bl-elem">
Debutanten Rasmus Quaade (Cult Energy) gjorde sin skyldighed i det tidlige, 
lange udbrud, men da han først var indhentet efter cirka 145 km i front, var 
det slut med kræfterne. 
</p>	
</div>

</div></body></html>
