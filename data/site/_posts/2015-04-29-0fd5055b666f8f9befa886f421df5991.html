---
layout:     post
title: 	    "Jeg kæmpede mig over til dørkarmen"
post_author:	    
post_date:	    Wed, 29 Apr 2015 14:59:58 +0200
post_site:	    politiken.dk 
post_link:	    http://politiken.dk/udland/ECE2647794/jeg-kaempede-mig-over-til-doerkarmen/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Jeg lå på sofaen og var i fuld gang med mit weekendritual: at se de sæsoner af 
’Game of Thrones’, som jeg endnu ikke har nået. Min kone gik og støvede 
bogreoler af et andet sted i huset. 
</p><p>
Pludselig hørte jeg hende skrige: 
</p><p>
»Babi, jordskælv! Kom ud!«. 
</p><p>
Jeg smækkede min bærbare computer i og kom på benene, mens jeg rystede i takt 
med huset. Jeg kæmpede mig over til dørkarmen og greb fat i den. 
Bevægelserne blev bare ved og ved, og imens kunne jeg høre min kone, 
Rachana, skiftevis kalde på mig og Gud: »<i>Ram, Ram</i>«. 
</p><p>
Jeg stod og svajede sammen med bygningen, mens jeg så glasvaser blive knust 
mod trappen og hørte møbler og køkkengrej vælte på gulvet. Jeg stod 
handlingslammet og tænkte på det store jordskælv, som eksperterne i årevis 
har sagt ville ramme Kathmandu. 
</p><h3>
Huset svajede 
</h3><p>
Rystelserne holdt pause et stykke tid, og jeg kaldte på min kone. Hun svarede 
ikke, så jeg frygtede det værste, da jeg gik op på etagen ovenover, hvor jeg 
fik øje på vores hushjælp ude på balkonen. Jeg sagde, at hun skulle følge 
med mig, og hun fortalte, at min kone allerede stod ude på gårdspladsen. 
</p><p>
Vores naboer var også gået derud, og mens vi stod og holdt hinanden i 
hænderne, kunne vi se vores hus på to og en halv etage svaje, når der kom en 
rystelse. Vandbeholderen på taget skvulpede over hver gang, og det gav os et 
indtryk af den kraft, skælvet havde. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/udland/ECE2645206/foer-og-efter-billeder-jordskaelv-laegger-verdensarv-i-ruiner/">Før og efter-billeder: 
Jordskælv lægger verdensarv i ruiner</a></p><p>
Der gik en time, før nogen turde gå indenfor igen. Jeg løb hurtigt ind og ud 
for at danne mig et overblik over ødelæggelserne. Der var knust glas 
overalt, og skabslågerne stod på vid gab. Jeg nøjedes med lynvisitter inde i 
huset, for rystelserne kom hurtigt efter hinanden, og jeg ville ikke fanges 
derinde. 
</p><p>
Omkring en time efter lørdagens jordskælv, der målte 7,9 på richterskalaen, 
kom min nabo Ratnakaji Shakya kørende på sin motorcykel. Han havde befundet 
sig i sin kunstbutik på Durbar-torvet i Kathmandu og set århundredgamle 
bygninger styrte sammen. Han var tydeligvis chokeret, da han fortalte, hvad 
han havde set. 
</p><p>
Vi stimlede sammen om hans mobiltelefon for at se de billeder, han havde 
taget, inden han flygtede. Det stod nu klart for os, at vi var sluppet 
heldigt. 
</p><h3>
Planlægning af næste skridt 
</h3><p>
Kasthamandap-templet, der siges at være bygget af tømmer fra et enkelt træ for 
400 år siden, lå i ruiner. 
</p><p>
I nærheden var Bhimsen-tårnet, et af byens vartegn, reduceret til en bunke 
sten og mudder. Mange mennesker går op i tårnet om lørdagen, så vi vidste, 
hvad det betød: hundredvis af døde. 
</p><div class="art-quote article-box">
<p class="quote"/>
<blockquote>
<p class="quote-txt">
</p><p class=" bl-elem">Lidt længere oppe ad vejen stod bygninger med truende hældninger </p>

</blockquote>
</div><p/><p>
Så begyndte vi at planlægge vores næste skridt. Vi holdt sammen som gruppe og 
fandt os et sikkert sted at tilbringe natten. Vi fik nogle liggeunderlag og 
soveposer med os sammen med en turtaske med vand og tørret mad. Vi lagde os 
til at sove under åben himmel. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/udland/ECE2646456/jordskaelvet-har-lagt-landsbyer-ned-i-nepals-bjerge/">Jordskælvet har lagt landsbyer 
ned i Nepals bjerge</a></p><p>
Omkring klokken 1 natten til søndag begyndte det at regne, så vi måtte tage 
tilbage til huset, hvor vi blev enige om at lægge os i stueetagen. Men 
omkring klokken 7 om morgenen kom der igen en rystelse, som tvang os 
udenfor. 
</p><p>
Som timerne gik, blev vi mere rolige, og jeg sad i stueetagen og forsøgte at 
skrive en nyhedshistorie, da en voldsom rystelse sendte mig på flugt igen. 
Det var det kraftigste efterskælv og blev målt til 7,6 på richterskalaen. 
</p><p>
Det var samtidig vendepunktet, selv for de optimister, der havde troet, at det 
værste var overstået. Vi måtte igen samles på den åbne plads i nabolaget for 
at lade minutterne gå. 
</p><h3>
Dårlige nyheder hele vejen rundt 
</h3><p>
Mobiltelefonerne virkede stadig, så jeg ringede nogle nyhedsopdateringer ind 
til Financial Times, som jeg engang har arbejdet for. Det var små bidder af 
oplysninger og beretninger om, hvordan folk klarede sig efter jordskælvet. 
</p><p>
Så talte jeg med en af mine venner, der arbejder i politiet. Han fortalte mig 
om det billige gæstehus, der var styrtet sammen i Gangabu, hvor han 
frygtede, at 500-600 mennesker kunne ligge begravet. Jeg spurgte, om hans 
folk var begyndt at grave i ruinerne. Det var de ikke, for de manglede 
løfteudstyr. Det var dårlige nyheder hele vejen rundt. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/udland/ECE2646052/nepalesere-graver-selv-efter-deres-kaere-ingen-hjaelper-os/">Nepalesere graver selv efter 
deres kære: Ingen hjælper os</a></p><p>
Om aftenen silede regnen ned, så vi søgte ly i garagen og skyndte os ud, hver 
gang jorden rystede. Jeg var bange for, at trætheden ville sløve vores 
sanser, så vi ikke mærkede rystelserne, og jeg fyldte derfor en malerdåse 
med småsten og hængte den op på lågen. Og min ’alarm’ virkede: Hver gang det 
begyndte at ryste, bankede dåsen mod metallågen, så vi vågnede. 
</p><h3>
Ingen vidste, hvad der lå i ruinerne 
</h3><p>
Om mandagen var efterskælvene mindre voldsomme og knap så hyppige, så jeg tog 
ud til nogle af de hårdest ramte områder. I nærheden af Soyambhunath 
(’Abetemplet’) så jeg sammenstyrtede bygninger, og da ingen var begyndt at 
grave, var der heller ingen, der vidste, hvad der gemte sig i ruinerne. 
</p><p>
Lidt længere oppe ad vejen stod bygninger med truende hældninger – klar til at 
vælte, hvis der skulle komme endnu et større efterskælv. 
</p><p>
Endnu længere oppe, ved Balaju Bypass, var redningsfolk i gang med at grave i 
ruinerne af et femetagers gæstehus. De fik hevet en kvinde ud, men det kunne 
ikke umiddelbart bekræftes, om hun var i live. 
</p><p>
Jeg fortsatte op ad vejen, og ved busterminalen Gangabu lå der bunker af stål 
og beton hulter til bulter – det var det eneste, der var tilbage af en række 
billige og hastigt opførte gæstehuse. 
</p><p>
Langs vejen sad folk i telte og ventede på hjælp. Gæstehusene var en billig 
overnatningsmulighed for de nepalesere, der var på vej til udlandet for at 
arbejde og skulle med fly fra Kathmandu. 
</p><h3>
De fleste søger væk 
</h3><p>
I går, tirsdag, besøgte jeg busterminalen ved Kalanki, den vigtigste landevej, 
der fører ud af Kathmandu-dalen. Tusinder af mennesker forsøgte at få et 
lift for at komme væk. Om bord på lastbiler stod folk som sild i en tønde, 
mens andre lod sig transportere på taget af busser. 
</p><p>
Den bjergkørsel, de skulle ud på, kunne nemt blive lige så farlig som et 
jordskælv i Kathmandu. Selv politiet virkede opgivende. Der er ikke andet 
valg end at hjælpe de mennesker, der vil væk. 
</p><p><b class="ext-link">SE OGSÅ</b><a class="embeddedlink" href="http://politiken.dk/tv/udland/ECE2646272/se-video-mand-overlever-62-timer-i-nepalesisk-ruin/">Se video: Mand overlever 62 timer i 
nepalesisk ruin</a></p><p>
Alle dem, jeg talte med, havde gode grunde til at søge væk: »Vi har været 
udendørs i tre dage. Vi er ved at løbe tør for mad og vand. Vores forældre 
er bekymrede efter at have set tv-billederne fra Kathmandu. Og så går der 
rygter om, at der kommer et jordskælv mere«. 
</p><p>
I går eftermiddag fortalte de lokale medier historien om en mand, der havde 
ligget levende begravet i ruinerne af en syvetagers bygning. Han havde 
ligget der i 65 timer, inden han blev reddet ud. Men vurderingen er, at der 
ligger mange andre i ruinerne, som ikke er lige så heldige. 
</p><p class=" bl-elem"><i class=" bl-elem">Oversættelse: Tonny Pedersen</i></p>	
</div>

</div></body></html>
