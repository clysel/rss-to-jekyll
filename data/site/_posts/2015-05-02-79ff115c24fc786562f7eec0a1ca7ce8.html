---
layout:     post
title: 	    "Bjarke Ingels tegnestue har indtaget hele verden "
post_author:	    
post_date:	    Sat, 02 May 2015 13:19:34 +0200
post_site:	    politiken.dk 
post_link:	    http://politiken.dk/kultur/arkitektur/ECE2651943/bjarke-ingels-tegnestue-har-indtaget-hele-verden/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Fra Den Persiske Golfs brændende sol over Taiwans regnfulde bjerglandskaber 
til Manhattans stormramte sydkyst har Bjarke Ingels’ tegnestue, BIG, på 
rekordtid fået opbygget en portefølje af store opgaver over det meste af 
planeten. 
</p><p>
Tegnestuens globale tilstedeværelse er for tiden emnet i en udstilling i 
National Building Museum i Washington. Det er også blevet til en over 700 
sider lang bog, der netop er udkommet på forlaget Taschen med titlen ’Hot to 
Cold’. 
</p><p>
Der er noget af et statement for en blot ti år gammel tegnestue, at man har 
hele planeten som sin legeplads. Men bogen er mere end blot en praleliste, 
der viser, hvor stor BIG egentlig er, og som kan give en drillepind lyst til 
at påpege, at de endnu mangler at indtage Sydamerika, Afrika, Australien og 
Arktis. 
</p><p>
Foruden magtdemonstrationen byder den nemlig på en måde at tænke på, der ikke 
altid er givet for globale arkitektfirmaer. 
</p><p><span class="img-contimg-fl-center"><img class="image inlineLightBox" src="http://multimedia.pol.dk/archive/00933/Big_U_in_NYC_Image__933007y.jpg" alt="" border="0"/><span class="caption"><span class="f-img-caption">Kystsikring. 
</span>Seks hjerter. Udtjente infrastrukturer og militære anlæg bliver ofte lavet om til rekreative områder. Hvorfor ikke gøre dem bredt socialt anvendelige fra starten, spørger Bjarke Ingels retorisk i bogen. Ligesom et kraftvarme-værk på Amager får en skibakke på taget, tegner BIG den kommende kystsikring af Manhatten som et rekreativt parkforløb fuldt af funktioner, der gør livet rarere for folk i byen. Illustration: BIG</span></span></p><p>
Ved at organisere projekterne efter klimazoner understreger de et aspekt, 
hvorved de adskiller sig fra andre globale stjernearkitekter som Frank 
Gehry, Zaha Hadid eller Daniel Libeskind. 
</p><p>
De har hver sit formsprog, som man som bygherre forventer at kunne få en 
version af hvor som helst. Det er ligesom med biler eller andre generiske 
masseproducerede varer; man anskaffer sig en signaturbygning, som er 
genkendelig for andre, som var det et stykke modetøj. 
</p><p>
Den tilgang til arkitekturen er overleveret fra modernismen og har et 
indbygget problem. Den tager ikke tilstrækkeligt hensyn til lokale 
variationer i kultur og klima. Modernismens internationale stil satte 
således ens kontorsiloer og hoteller over hele kloden, for det var sådan, 
man som by og land kunne vise, at man var blevet deltager i den globale 
økonomi. Bygningernes tilpasning til det lokale klima overlod man til 
maskiner. 
</p><p><span class="img-contimg-fl-center"><img class="image inlineLightBox" src="http://multimedia.pol.dk/archive/00933/Greenland_National__933008y.jpg" alt="" border="0"/><span class="caption"><span class="f-img-caption">Kunstmuseum. 
</span>Seks hjerter. Et nationalt kunstmuseum på Grønland er tegnet som en bølgende betonring støbt på stedet og tilpasset den skrånende grund i Nuuk. Det er ikke bare en stærk kontrast til de stedløse betonboliger bag museet, det er også en god måde at skærme for kulde og voldsomt vejr på og skabe et koncentreret aflukket indre med en storslået indrammet udsigt. Illustration: BIG</span></span></p><p>
’Hot to Cold’ gør i indledningen opmærksom på, at antallet af tekniske 
installationer i moderne byggeri i sig selv er et mål for, hvor dårligt 
arkitekturen er tilpasset sin funktion. De moderne bygninger er ikke som 
oprindelige kulturers bygninger i stand til selv at holde kulde ude og varme 
inde. De bliver, som der står i bogen, reduceret til at være stumme 
beholdere for tomme rum, der bliver holdt kunstigt i live af maskiner. 
</p><p>
Hvem forfatteren af bogen er, fremgår ikke, men alle medarbejdere og partnere 
krediteres. Alligevel kan der midt i teksten opstå referencer til ’min far’ 
eller ’da jeg gik på arkitektskole’. 
</p><p><span class="img-contimg-fl-center"><img class="image inlineLightBox" src="http://multimedia.pol.dk/archive/00933/Between_Petronas_Si_933011y.jpg" alt="" border="0"/><span class="caption"><span class="f-img-caption">Ikon-tårn. 
</span>Tre hjerter. Når en bygherre i Kuala Lumpur bestiller et nyt ikon-tårn, er det svært at hamle op med Petronas smukke tvillingetårne. Men at motivere designet med, at det udfylder hullet mellem tårnene, er bare dumt. Illustration: BIG</span></span></p><p>
Således er grænsen mellem firmaet BIG og Bjarke Ingels’ persona ofte sløret i 
kommunikationen. Og det er på en måde, som er blevet sjælden i vore dages 
store firmadrevne arkitektvirksomheder. Det er grundlæggeren, Bjarke 
Ingels’, ukuelige energi, analytiske begavelse og charmerende 
kommunikationsevne, der profilerer firmaet udadtil – således også i bogen 
’Hot to Cold’, om end det er mere afdæmpet end i deres arkitekturtegneserie 
’Yes is More’ fra 2009, hvor Bjarke Ingels var en gennemgående figur. En 
bog, der i øvrigt også blev skabt til at følge en udstilling og siden er 
blevet den mest solgte arkitekturbog på Taschen. 
</p><p>
Bjarke Ingels’ alternativ til de døde moderne huse er at skabe ’engineering 
without engines’. Altså at designe bygningerne, så de selv løser opgaven med 
at tilpasse sig klimaet. Det kan være i et varmt område at benytte naturlig 
ventilation, der drives af solens opvarmning af luftstrømmen gennem 
bygningen, og det er ikke noget, der adskiller dem fra mange andre 
tegnestuer med en høj klimaprofil. 
</p><p><span class="img-contimg-fl-center"><img class="image inlineLightBox" src="http://multimedia.pol.dk/archive/00933/08-google-north-bay_933009y.jpg" alt="" border="0"/><span class="caption"><span class="f-img-caption">Googleplex. 
</span>Fem hjerter. Googleplex er tech-firmaet Googles kommende domicil i Californien med en stemning som på en evig festival. Gigantiske glastelte overdækker let omskiftelige strukturer i et parklandskab, hvor man transporterer sig på cykel eller til fods. Illustration: BIG / Heatherwick Studios</span></span></p><p>
Det er selvfølgelig noget af en påstand, at man kan klare sig uden maskiner, 
og det er ikke sådan, at BIG’s huse er uden elevatorer, automatiseret 
klimastyring, indbruds- og brandsikring eller alle mulige andre moderne 
tekniske foranstaltninger. Den lokale tilpasning bliver sjældent meget 
overbevisende. 
</p><p>
Men det er meget, meget andet end klima, der former et hus i dag, og især i de 
mildere klimazoner er det andre interesser end beskyttelse mod vejrliget, 
der påvirker designet: program, funktion, lovgivning, økonomi, materialer, 
folkestemning, æstetik og meget mere indvirker direkte på byggeriet. Og det 
er BIG’s strategi bevidst at inddrage så mange af disse betingelser i 
designprocessen som muligt og forsøge at optimere alle interesser. 
</p><p>
Det var det, der lå bag den affirmative titel ’Yes is More’. Bygningen er den 
klump, der står tilbage, efter at alle hensyn har fået lov at virke på 
klumpen. 
</p><p><span class="img-contimg-fl-left"><img class="image inlineLightBox" src="http://multimedia.pol.dk/archive/00933/BIG-LOTR-cam_6-high_933010y.jpg" alt="" border="0"/><span class="caption"><span class="f-img-caption">Feriecenter. 
</span>To hjerter. Bjergmotivet er genkommende i BIG's ouvre, f.eks. VM Bjerget og 8tallet i Ørestad. Her er det et feriecenter i Taiwan, det er gået ud over, i noget der ligner et helt ubearbejdet konkurrenceforslag eller en studenteropgave, der handler mere om fremtoning end funktion og kulturel tilpasning. Illustration: BIG</span></span></p><p>
Denne strategi giver som regel nogle ret aparte, originale og opsigtsvækkende 
løsninger, men også nogle, der af og til kan virke lovlig konceptuelle. Man 
mærker, at de har været styret af en oppefra og ned-tilgang. Det er ikke en 
arkitektur, der er følt frem med kroppen eller vokset ud af stedet. Til 
gengæld er koncepterne leget frem. BIG ændrer perspektiv på vores omgivelser 
ved at gøre arkitektur til en leg. 
</p><p>
Det har i nogle af de tidlige boligprojekter i Ørestad givet sig udslag i en 
næsten skødesløs holdning til stofligheden og detaljeringen i byggeriet. Og 
i et kommende projekt til Lego synes bygningen at være stablet af en række 
mere eller mindre tilfældige klodser. 
</p><p><span class="img-contimg-fl-center"><img class="image inlineLightBox" src="http://multimedia.pol.dk/archive/00933/Phoenix_Observation_933012y.jpg" alt="" border="0"/><span class="caption"><span class="f-img-caption">Observationstårn. 
</span>Fem hjerter. Observationstårnet over et kongrescenter i Phoenix er et originalt og muntert påfund, der i formen både hilser på nåle i digitale kort og på sneglerampen i Rundetårn. Illustration: BIG</span></span></p><p>
Men strategien har også ført til et pragtfuldt, stemningsrigt hus 
som Søfartsmuseet, der i øjeblikket er et ud af fem projekter, der er 
udvalgt til den fineste europæiske arkitekturpris, Mies van der Rohe-prisen, 
som uddeles næste måned i Barcelona. 
</p><p>
Det er ikke utopisk arkitektur, der drømmer om at forandre mennesker eller 
ændre samfund, men det er en pragmatisk arkitektur, som vil berige og styrke 
os med sine fantasifulde koblinger. 
</p><p>
I stedet for at give bogen hjerter har vi udvalgt en række markante nyere 
værker fra BIG’s hånd. På nær Googleplex, som er et helt nyt projekt, 
stammer de alle fra bogen ’Hot to Cold’. 
</p><p class=" bl-elem">
De har hver fået hjerter ud fra, om ideerne umiddelbart virker appellerende, 
om de efterlader mig varm eller kold. 
</p>	
</div>

</div></body></html>
