---
layout:     post
title: 	    " Sæt fishtrip.dk på krogen og ta’ med ud og fisk’"
post_author:	    15300
post_date:	    Wed, 22 Apr 2015 08:00:10 +0000
post_site:	    karriere.jobfinder.dk 
post_link:	    http://karriere.jobfinder.dk/artikel/saet-fishtripdk-paa-krogen-og-ta-med-ud-og-fisk-3027
---
<html><body><div><section class="body">
			<p>Du står med den vandtætte jakke på, blinket er købt og linen er strammet. Fisketuren venter forude, og i år skal den helt store krabat trækkes i land. Du ringer rundt til nogle forskellige kuttere og fiskere, men står efterfølgende tilbage i frustration og med en line, der bliver slappere og slappere.</p>
			<p>Hvis du kender ovenstående scenarie, er du ikke alene. Rasmus Dahl og hans makker Philip Randgaard har selv stået i den situation, og de besluttede sig for at gøre noget ved det.</p>
			<p>»Jeg havde en masse dårlige oplevelser med at ringe rundt for at komme på fisketur,« fortæller Rasmus Dahl.</p>
			<p>»Enten tog de ikke telefonen, eller også var der ikke plads. En enkelt fisker havde endda et grædende barn i baggrunden, og havde ikke tid til at snakke.«</p>
			<p><a href="http://www.jobfinder.dk/jobs/?utm_source=Karrieresite&amp;utm_medium=Link&amp;utm_campaign=Se%20nyeste%20job?utm_source=Karrieresite&amp;utm_medium=Link&amp;utm_campaign=Se+job">Tid til nye udfordringer? Tjek Jobfinder</a></p>
			<p>Det må kunne optimeres, tænkte han, hvorfor han begyndte at brygge på ideen om en portal, der kunne samle fiskeriudbuddene på et sted, og siden er det gået stærkt.</p>
			<p>De negative telefonoplevelser fandt sted i november. I december besluttede de at gøre noget ved det, og i sidste uge kunne de så med pomp og pragt og vingummifisk holde åbningsfest for app'en <a href="http://karriere.jobfinder.dk/artikel/www.fishtrip.dk">fishtrip.dk</a>.</p>
			<h2>Problemknuserne</h2>
			<p>Men er der overhovedet et marked for en fiskeriportal i stil med pizzaportaler og hotelportaler, og hvad der ellers har succes på nettet? Ja, mener Rasmus Dahl. Selvom det er et uortodokst område at presse en it-løsning ned over, er der et uudnyttet potentiale i det.</p>
			<p>»Mere end hver 10. dansker fisker, og i Tyskland er der endnu flere. De kommer tit til Danmark for at fiske, ligesom hollænderne også gør. Der er et kæmpestort potentiale.«</p>
			<p>Han og makkeren Philip Randgaard er begge uddannede ingeniører, og det har spillet en stor rolle i tilblivelsen af denne nye løsning, som skal gøre lystfiskeri lettere tilgængeligt og overskueligt.</p>
			
			<p>Som ingeniør får man nemlig en løsningsorienteret tilgang til tingene. Ser man et problem, ser man også en mulighed, og oftest er der ikke langt fra tanke til handling.</p>
			<p>»Problemknusertilgangen, hvor man gerne vil optimere sin hverdag, og gøre noget bedre, er klart en ingeniørtilgang,« siger Rasmus Dahl.</p>
			<h2>Politisk opbakning</h2>
			<p>Blandt de cirka 120 fremmødte gæster til åbningen af <a href="http://karriere.jobfinder.dk/artikel/www.fishtrip.dk">fishtrip.dk</a>, som foregik på et skib i Nyhavn, var fødevare-, landbrug- og fiskeriminister Dan Jørgensen at finde. Han har tidligere nedsat en taskforce, som skulle undersøge mulighederne i dansk lystfiskeri, og i den ånd passer den nye portal perfekt.</p>
			<p>»Da vi fandt ud af, at der var interesse fra politisk side, vidste vi godt, vi var på rette vej. Det har betydet rigtig meget,« siger Rasmus Dahl.</p>
			<p>Den kendte, danske lystfisker Gordon Henriksen, som blandt andet optræder i Nak og Æd, deltog også ved åbningen. Der har generelt været stor interesse, og derfor arbejdede de to udviklere efter en strategi om at få portalen ud i verden så hurtigt som muligt, og så optimere og videreudvikle den løbende.</p>
			<p>»I stedet for at knokle i en kælder i to år ville vi bare skyde det ud, og se om der var nogle, der kunne bruge det,« siger Rasmus Dahl.</p>
			
			<h2>Brugervenlighed</h2>
			<p>Siden i sig selv er så simpel, som man kunne ønske den. Det eneste, du skal taste ind, er det ønskede tidspunkt og sted for din næste fisketur. Portalen vil herefter liste en række tilbud op, og når du har fundet din favorit, skal du bare tilmelde dig, betale og så ellers vente på, det er tid til at kaste linen ud.</p>
			<p>Brugervenlighed har været et nøgleord for de to iværksættere. Det er ellers et punkt, som de praktiske ingeniører måske godt kan have tendens til at overse, mener Rasmus Dahl.</p>
			<p>»Vi har været gode til at indhente erfaringer og har sparret med nogle dygtige folk. Forbrugerne er blevet vænnet til et højt niveau af it-ydelser, så det skal være i orden. Det er mega vigtigt,« siger han.</p>
			
			<p>Udviklerne har kunnet se, at der er mange hits via telefoner, og derfor er den første prioritet at gøre hjemmesiden mobilvenlig, ligesom de på sigt pønser på at udvikle en fishtrip-app.</p>
			<p>Derudover er det målet at udbygge siden konstant med nye ture og tilbud. De vil nå ud til hele landet, og også gå videre med fiskeguides og put and take-søer. Planerne er store, ligesom mulighederne er det. Rasmus Dahl fortæller, at de også ser internationale perspektiver i det.</p>
			<p>»Vi har store ambitioner. Der er mange, der kontakter os, og er interesseret, så der er helt klart et stort behov at dække.«</p>
		</section>
		  </div></body></html>
