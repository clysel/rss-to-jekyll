---
layout:     post
title: 	    "Fuglsang og Valgren imponerer i hektisk drama"
post_author:	    
post_date:	    Sat, 14 Mar 2015 19:11:38 +0100
post_site:	    politiken.dk 
post_link:	    http://politiken.dk/sport/cykling/ECE2587894/fuglsang-og-valgren-imponerer-i-hektisk-drama/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>Længe formede den 181,5 km lange næstsidste etape i Paris-Nice fra Vence til Nice sig som et nervepirrende opgør mellem indehaverren af den gule førertrøje, den polske verdensmester Michal Kwiatkowski (Etixx-Quick Step) og de to førsteudfordrere til hans, trone australieren Richie Porte og waliseren Geriant Thomas fra Sky-mandskabet, men da bataljerne på den krævende, regnvåde rute var tilendebragt, var det en helt anden af aktørerne, der havde tiltvunget sig hovedrollen.</p><p>For mens det taktiske spil mellem de to storhold var på sit højeste, greb den 26-årige franskmand Tony Gallopin (Lotto Soudal) ud efter lykken, og i det triste forårsvejr ved Middelhavskysten kunne han storsmilende juble over både etapegevinst og samlet førsteplads.</p><h3>Førte soloangreb flot til ende</h3><p>Gallopin satte nemlig et solofremstød ind op mod den sidste af dagens seks bjergspurter omkring 30 km fra mål, og trods ihærdige anstrengelser fra forfølgernes side, fangede de ham aldrig.</p><p>Franskmanden krydsede stregen 32 sekunder foran en kvartet bestående af sloveneren Simon Spilak (Katusha), portugiseren Rui Costa (Lampre-Merida), Jakob Fuglsang (Astana) og spanieren Rafael Valls (Lampre-Merida), der placerede siug i nævnte rækkefølge.</p><p>Først yderligere knap et halvt minut efter fulgte en gruppe med Porte,Thomas og Kwiatkowski og med den danske mester Michael Valgren (Tinkoff-Saxo) som vinder af spurten og dermed på en sjetteplads på etapen.</p><h3>Fuglsang 38 sekunder efter på femtepladsen</h3><p>Det betyder, at den samlede klassement slog en kolbøtte, og Tony Gallopin har inden morgendagens afsluttende enkeltstart på 9,5 fra Nice til Col d’Èze, der hæver sig 483 meter over Middelhavet, et forspring på 36 sekunder til Porte, 37 til Kwiatkowski og 38 til Thomas og Fuglsang.</p><p>Den resterende del af top-10 udgøres af Rui Costa med minus på 42 sekunder, Spilak 53, Valls 1.01 minut, spanieren Gorka Izaguirre (Movistar) 1.19 og belgieren Tim Wellens (Lotto-Soudal) 2.00.</p><p>Dermed er der lagt op til en uhyre spændingsmættet finale, hvor det skal vise sig, om Gallopin under den magiske indflydelse af den gule trikot kan modstå rivalerne.</p><h3>Porte sejrede klart for to år siden</h3><p>Da Richie Porte for to år siden dominerede Paris-Nice, var han suveræn i det tilsvarende temporidt, men han vandt det trods alt kun med 23 sekunder til amerikaneren Andrew Talansky og 27 til colombianeren Nairo Quintana.</p><p>Ydermere udsattes australieren på dagens uhyre begivrenhedsrige og dramatiske etape for et styrt på en nedkørsel. Tilsyneladende havde det ingen alvorlige konsekvenser, og han var hurtigt på cyklen igen, men om det hæmmer ham i morgen, er umuligt at vide.</p><h3>Valgren med i tidligt udbrud</h3><p>Jakob Fuglsang styrkede indtrykket af at være i glimrende form på dette tidligere tidspunkt af sæsonen, men det sætter Gallopins præstation i relief, at danskeren og hans skrappe ledsagere i den lille forfølgergruppe ikke formåede at lukke hullet til franskmanden.</p><p>Michael Valgren var med i et stort udbrud tidligt på etapen, som talte yderligere tre Tinkoff-Saxo ryttere, landsmanden Matti Breschel, portugiseren Sergio Paulinho og kroaten Robert Kiserlovski.</p><p>Den 22-årige dansker var den eneste af disse, der holdt sig fremme, da førerfeltet splittedes, og det var imponerende, at han var i stand til under de meget vanskelige forhold at kæmpe med blandt de bedste lige til det sidste.</p><h3>Sky-trumferne blev sat under angreb</h3><p>Vel vidende at det forspr9ing på et enkelt sekund, som Kwiatkowski havde til Richie Porte inden etapen næppe ville være tilstrækkeligt til morgendagens finale, satte Etixx-Quick Step et angreb ind, der fuldstændig splittede feltet.</p><p class=" bl-elem">En overgang måtte Sky-trumferne se sig distanceret, men ikke mere, end at de efter en hidsig jagt nåede op igen. Derefter fandt de ind i et nogenlunde samarbejde med Kwiatkowski, fordi de havde fælles interesse i at mindske afstanden til Gallopin, men bestræbelserne lykkedes bare ikke.</p>	
</div>
</div></body></html>
