---
layout:     post
title: 	    "Klassisk samtidsroman fremstår som hvidvaskning af Moskva-processerne"
post_author:	    
post_date:	    Sun, 05 Apr 2015 16:30:36 +0200
post_site:	    politiken.dk 
post_link:	    http://politiken.dk/kultur/boger/skonlitteratur_boger/ECE2616863/klassisk-samtidsroman-fremstaar-som-hvidvaskning-af-moskva-processerne/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4 class="">
Nordahl Grieg</h4>
<h5>
Ung må verden endnu være</h5>
<div class="fakta-body" data-buildingblock="embedded_factboxlink">
<div class="clearfix m-top5 m-bottom5">
<img class="pol-rating-img" src="http://politiken.dk/graphics/ratings/4_hjerter_red.png" alt="Politiken synes"/>
</div><p>
Oversat af Michael Bohn. Forlaget Radius. 348 sider. 179 kroner.
</p></div>
</div><p>
Vi begynder med en advarsel. 
</p><p>
Nordahl Griegs ’Ung må verden endnu være’ fra 1938 er beundret som en af 
30’ernes store samfundsromaner, der taklede tidens problemer op mod den 
truende fascisme. Men holder det ry? 
</p><p>
Nu får vi den igen på dansk i en god nyoversættelse, og jo, det er effektiv 
reportage, men ved genlæsning fremstår den især som agitationskunst. Den 
råber på ideologikritisk gennemlysning, og derfor, kære læser, hvis du nødig 
vil have en elsket læseoplevelse defloreret, så hop hellere af her. 
</p><p>
Romanens internationale perspektiv, der imponerede mange, bygger på Griegs 
rejser til tidens brændpunkter. Første del foregår i Moskva 1933-34, hvor 
Grieg selv boede i de år. 
</p><p><span class="img-contimg-fl-right"><img class="image inlineLightBox" src="http://multimedia.pol.dk/archive/00926/Forside-510x761_png_926041e.jpg" alt="" border="0"/></span>
Anden del foregår 1938 i Spanien, hvor han dækkede borgerkrigen. Her er glimt 
fra Aragón-fronten, Madrid og det bombarderede Barcelona, og sidehandlinger 
følger romanens personer i England, Frankrig, Norge og Rusland. 
</p><p>
Ledefigur er den britiske slavist Leonard Ashley, der forsker i arkiverne om 
1500-tallets tsarrige – på behagelig afstand af det grå Moskva år 16 efter 
revolutionen. Han vil være upolitisk og lever i en isoleret kaste af 
udlændinge, men løftes ud af dette spøgelsesmiljø, da han møder menige 
russere og bliver kæreste med Kira på 27. 
</p><p><b class="ext-link">LÆS OGSÅ</b><a class="embeddedlink">I 1938 skrev Politiken: 
»Nordahl Grieg har talt. Og verden vil høre hans ord«</a></p><p>
Kiras flammende tro på den ny tid fænger, så Ashley søger at bekæmpe sin 
skepsis. Han bliver »varm om hjertet« ved synet af Stalin og Gorkij på 
tribunen og lærer af revolutionsveteranen Lebedeff. Mordet på Leningrads 
partichef Kirov (december 1934) starter en klapjagt på systemfjender, og 
overraskende bliver selv Lebedeff arresteret. 
</p><p>
Ashley tror ikke på Lebedeffs skyld, og Kira bryder med Ashley i foragt for 
hans »feje, klamme tvivl«. Han vender hjem til England og havner i et trist 
ægteskab med en skibsrederdatter. 
</p><h3>
Ikke ret til at have ret 
</h3><p>
Det er romanens konfliktakse: på den ene side Kira, der stoler blindt på 
partiet og de skiftende paroler. På den anden side den vege humanist Ashley, 
som Kira kalder <i>gumanist</i> – det er i hendes berømte definition »et 
menneske, der føler uvilje ved uret, men ikke kæmper for det, som er ret«. 
</p><p>
Hjertets renhed er at ville ét, sagde Kierkegaard, og det gør Kira til 
romanens smukkeste skikkelse, en idealiseret inkarnation af det stålsatte 
nye Rusland, mens Nordahl Grieg hælder sin syrligste ironi ud over bløddyret 
Ashley som den evige tvivler og æstet. 
</p><div class="art-fakta article-box">
<h4 class="">
Blå bog</h4>
<h5>
Nordahl Grieg</h5>
<div class="fakta-body" data-buildingblock="embedded_factboxlink">
<p>
(1902-43), norsk dramatiker, romanforfatter og lyriker. 
</p><p>
I Kina 1927, Moskva 1933-35, Spanien 1937-38. 
</p><p>
Indgik i april 1940 i den norske hær og deltog i redning af den norske 
nationalbanks guldbeholdning til England. 
</p><p>
Krigskorrespondent, skudt ned over Berlin i dec. 1943. 
</p><p>
Romaner: ’Skibet går videre’, 1924, ’Ung må verden ennu være’, 1938. 
</p><p>
Skuespil: bl.a. ’Vår ære og vår makt’, 1935, ’Nederlaget’, 1937. 
</p><p>
Lyrik: bl.a.’Friheten’, 1945, ’Håbet’, 1946. 
</p><p class=" bl-elem">
Essays: bl.a. ’De unge døde’, 1932, ’Spansk sommer’, 
1938, ’Flagget’, 1945. 
</p>
</div>
</div><p>
Han er genetisk forbundet med kapitalismens udbytning (hans far tjente på 
Første Verdenskrig, alle humanister lukrerer på kapitalen) og ved sin 
passivitet medskyldig i fascismens fremmarch, og han straffes med, at hans 
unge kone drukner sig selv og deres barn i foragt for hans blodløshed</p><p>
Griegs (mis)greb er at bundte Ashleys pacifisme med hans kritik af 
Stalintidens justitsmord. Med Hitler i baghaven var der god grund til at 
droppe pacifismen, men der var unægtelig også grund til at se kritisk på de 
vilde udrensninger. I romanens univers har den sølle Ashley bare <i>ikke 
ret til at have ret</i>. 
</p><p>
’Ung må verden endnu være’ er en kompleks roman i 30’ernes stil, hvor mange 
handlingsstrenge og synsvinkler krydser hinanden – pletvis lidt søgt, men 
tit virkningsfuldt som europæisk tidsbillede. 
</p><p>
Mest autentisk står billedet af Sovjet, hvor unge Komsomol’er tror på et nyt 
samfund med retfærdighed uden udbytning, og hvor også sproget revolutioneres 
– man kan ikke længere ’more sig kongeligt’ og ’småborgerlige’ begreber som 
nåde og taknemmelighed er yt. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/boger/skonlitteratur_boger/ECE2601727/graham-greene-spoeger-i-baggrunden-paa-dansk-roman-om-albanien/">Graham Greene spøger i 
baggrunden på dansk roman om Albanien</a></p><p>
Der går Morten Korch i Griegs skrivemaskine, når Kira jodler om 
»sovjetmenneskets hjertelighed«, mens Moskva vrimler af solmodne børn og »en 
ny menneskerace« med »brede, stærke, godmodige ansigter«, og en arbejder på 
en lastbil ligner en »triumfator i overall«. Men Griegs begejstring er ægte. 
</p><p>
Til Moskvas udlændingemiljø hører velmenende ingeniører og kommunister udefra, 
men især journalister, forretningsfolk og livstrætte diplomater, der dulmer 
kedsomheden i druk og sex. Omkring dem flakser russere med rod i det 
udlevede regime, bøsser fra balletten og promiskuøse kvinder med tilknytning 
til »de tre bogstaver«, dvs. det hemmelige politi GPU. 
</p><p>
Og så er der satiriske afsnit, hvor Grieg fråser som en mår i et dueslag – 
eller en Hans Scherfig – i mondæne turister, kapitalister og 
salonkommunister fra Kristiania-bohemen. De fleste udlændinge tegnes som 
fordrukne og depraverede med sadomasochistiske og – uha! – biseksuelle 
tilbøjeligheder. 
</p><h3>
Blodig ironi 
</h3><p>
Den beske slutscene på en lystyacht i Middelhavet insinuerer forståelse mellem 
en lunken norsk socialdemokrat og den anløbne skibsreder, der drømmer om en 
ny profitabel krig. 
</p><p>
Disse parodier på kapitalister og medløbere skal naturligvis danne kontrast 
til de sunde russiske proletarer, men flere bifigurer fungerer også som 
fortællerens maskerede talerør – en diskret voiceover. 
</p><p>
Det er ikke hardcore-kommunister, men en reaktionær engelsk diplomat med 
ulvesmil, der afdækker den kyniske krigsindustri, og kollektivlandbruget 
hyldes af en amerikansk journalist fra en <i>borgerlig</i> avis. Omvendt 
bliver rygter om hungersnøden og kulakkernes oprør tillagt en upålidelig 
sensationsjournalist. Griegs fif er at ’objektivere’ sit eget værdisystem 
via bifigurerne. Det er snedigt gjort. 
</p><div class="art-quote article-box">
<p class="quote"/>
<blockquote>
<p class="quote-txt">
Hvem ejer individet? Det var 30'ernes tema, men Grieg hyldede Sovjets <i>enstemmighet</i> 
- uhyggeligt ord! - som modgift til 'borgerlig individualisme', og at støtte 
demokratiet mod fascismen betød for ham at bakke Sovjet op uden forbehold
</p>
</blockquote>
</div><p>
Bagved simrer paranoiaen over påståede ’kontrarevolutionære’s anslag mod 
femårsplanerne og selve Sovjetmagten. På anklagebænken sidder fhv. 
bolsjevikker sammen med sjofle forbrydere, og da veteranen Lebedeff selv 
kommer for retten, erklærer han sig skyldig i sabotage, mordplaner og 
samarbejde med fascister og 5. kolonne.</p><p><i>Ikke</i> efter tortur, men fordi han havde mistet troen på sovjetsamfundet: 
»Jeg har tabt, derfor er jeg skyldig« – dvs. fordi han har modsat sig 
historiens logik. Hans gave til det samfund, han har forrådt, bliver at gå i 
døden. 
</p><p>
At romanens 2. del hedder ’Viva la muerte’ bliver derved en utilsigtet, men 
blodig ironi. Det var frankisternes feltråb i den spanske borgerkrig: ’Ned 
med intelligensen! Leve døden!’, men reelt er det samme tone hos Grieg. 
</p><p>
Det er også Lebedeff, der formulerer romanens grundidé, at modløshed fører til 
forræderi: »Ingen forbrydelse er større end manglen på tro«. Det er romanens 
credo: <i>tro</i> op mod <i>tvivl, </i>målbevidst vitalitet op mod’den frie 
tanke’s skepsis. 
</p><p>
Grieg ser med sindsro på, at tvivlsomme elementer bliver »bragt nordpå« for at 
»grave kanaler gennem tundraen«. Lige så sort-hvid er reportagen fra 
Spanien, hvor alle grusomheder tillægges Franco-siden, mens folkefronten er 
heroisk pletfri. 
</p><h3>
Bagatelliserer Gulag 
</h3><p>
Hvem ejer individet? Det var 30’ernes tema, men Grieg hyldede Sovjets <i>enstemmighet</i> 
– uhyggeligt ord! – som modgift til ’borgerlig individualisme’, og at støtte 
demokratiet mod fascismen betød for ham at bakke Sovjet op uden forbehold. 
</p><p>
Sidst i historikeren Morten Møllers ’Ellen og Adam’ om »kærlighed og terror« i 
Stalin-tiden (netop kåret til årets historiske bog) kan man læse om 
masseudrensningen og massepsykosen, der kostede 1,5 mio. likviderede og 
deporterede. 
</p><p>
Forskerne nu tror ikke på de anklagedes skyld, det gjorde mange uhildede 
iagttagere heller ikke dengang, men Grieg bagatelliserer Gulag. Derved 
bekræftede romanen troende kommunister i retten til fremtiden, men 
beroligede også læsere i massevis. 
</p><p>
»Det drejer sig ikke om psykologi«, snerrer anklageren mod Lebedeff, men det 
gør det <i>netop</i>. Her i Politiken skrev Tom Kristensen: 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/boger/skonlitteratur_boger/ECE2598112/debutant-leverer-yderst-veloplagt-journalistkrimi/">Debutant leverer yderst 
veloplagt journalistkrimi</a></p><p>
»Det er den fineste Tilnærmelse til en Forklaring paa de mystiske 
Moskva-Processer, der endnu er set. I Læsningens hede Øjeblik overbeviser 
den helt« (18.1.1939). Fhv. kommunister som Sven Møller Kristensen huskede 
også, at romanen gjorde processerne psykologisk troværdige. 
</p><p>
Nordahl Grieg tilhørte den kategori, som den britiske efterretningstjeneste 
MI5 kaldte ’communist of a highly idealistic and literary brand’. Hans 
kommunisme var en religiøs utopi, hvor hensigten helliger midlet, og med sin 
kyniske ’uskyld’, der benægtede fakta for sagens skyld, og med sin 
hvidvaskning af Moskva-processerne indgik han i tidens totalitære fristelse. 
</p><p class=" bl-elem">
Idealist, jo, men især jesuit. 
</p>	
</div>

</div></body></html>
