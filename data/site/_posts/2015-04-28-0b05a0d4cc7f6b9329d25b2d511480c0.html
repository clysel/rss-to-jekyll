---
layout:     post
title: 	    "Transportminister: Havarikommissionen skal bruges, hvor behovet er størst"
post_author:	    Steffen McGhie
post_date:	    Tue, 28 Apr 2015 14:26:00 +0000
post_site:	    ing.dk 
post_link:	    http://ing.dk/artikel/transportminister-havarikommissionen-skal-bruges-hvor-behovet-er-stoerst-175750
---
<html><body><div><section class="body">
			<p>Havarikommissionen skal fremover koncentrere sig om de ulykker, hvor den uafhængige undersøgelsesmyndigheds ekspertise kan udnyttes bedst. Det er meldingen fra Transportminister Magnus Heunicke (S), efter at Ingeniøren i går skrev om et lovforslag, der formelt vil begrænse feltet for Havarikommissionens undersøgelser til alvorlige ulykker.</p>
			<p>Det vil for eksempel sige togulykker med mindst én dræbt, fem alvorligt tilskadekomne eller omfattende skader på tog, infrastruktur eller miljø. Mindre ulykker skal i stedet undersøges af trafikselskaberne selv.</p>
			
			<p>Forslaget er en del af en større lovpakke, der skal afstemme den danske lovgivning med EU's jernbanesikkerhedsdirektiv. Ingeniøren har spurgt Magnus Heunicke, om han derudover forventer, at ændringen af Havarikommissionens ansvarsområde i praksis vil have en positiv virkning i Danmark.</p>
			<p>Og han fremhæver stadig harmoniseringen med EU-direktivet som den væsentligste bevæggrund. Men han vurderer også, at det nye forslag giver Havarikommissionen klarere linjer for sit ansvarsområde.</p>
			<p>»Jeg ser det hensigtsmæssigt, at Danmarks regler for Havarikommissionen undersøgelsesforpligtelse følger EU-rettens regler. Dertil kommer det med lovforslaget til at fremgå klart, at Havarikommissionens undersøgelsesforpligtelse alene omhandler de alvorlige ulykker, således at Havarikommissionens ekspertise bruges der, hvor der er mest brug for det,« skriver Magnus Heunicke i en email til Ingeniøren.</p>
			<h2>Ikke entydigt klarere</h2>
			<p>Afgrænsningen af havarikommissionens område bliver imidlertid ikke utvetydigt klarere. Som det er i dag, skal Havarikommissionen undersøge alle ulykker på jernbaneområdet, men kan selv fastsætte undersøgelsernes omfang. I fremtiden <em>skal</em> Havarikommissionen kun undersøge alvorlige ulykker, men <em>kan</em> selv tilvælge at undersøge mindre alvorlige ulykker.</p>
			<p>Dertil kommer en stor gråzone i form af en passage i lovforslaget om, at Havarikommissionen ud over de alvorlige ulykker også skal undersøge 'enhver anden lignende ulykke med indlysende konsekvenser for reguleringen af jernbanesikkerheden eller sikkerhedsledelsen'. Det er Havarikommissionen, der vurderer, om en ulykke er relevant at undersøge.<aside class="plugin right box">
			  Fakta: Det skriver Transportministeriet om lovforslaget</aside></p>
			<p><strong>Efter gældende</strong> jernbanelovs § 21 p har Havarikommission for Civil Luftfart og Jernbane (Havarikommissionen) pligt til at undersøge alvorlige ulykker, ulykker og hændelser på jernbaneområdet.<br/>
			<strong>Med lovforslaget</strong> ændres Havarikommissionens forpligtelse, således at Havarikommissionen alene skal undersøge alvorlige ulykker på jernbaneområdet. Derudover kan Havarikommissionen vælge at undersøge øvrige ulykker og hændelser på jernbaneområdet i Danmark, men der er ikke en forpligtelse til at undersøge sådanne ulykker og hændelser.<br/>
			<strong>En alvorlig ulykke</strong> defineres som alle togsammenstød eller -afsporinger, som resulterer i mindst én dræbt eller mindst fem alvorligt tilskadekomne eller omfattende skade på rullende materiel, infrastruktur eller miljø, personskader som følge af rullende materiel i bevægelse, brand og enhver anden lignende ulykke med indlysende konsekvenser for reguleringen af jernbanesikkerheden eller sikkerhedsledelsen.<br/>
			Kilde: Transportministerens <a href="http://www.ft.dk/samling/20141/lovforslag/l162/spm/3/svar/1245943/1521319.pdf">svar til Folketinget</a>.
			<br/>
			Af samme årsag vurderer man hos Havarikommissionen selv, at forslaget ikke i praksis vil afføde ændringer i arbejdet. Det fortalte Bo Haaning, chef for jernbaneundersøgelser, i Ingeniøren i går.</p>
			<h2>Afviser Enhedslistens frygt</h2>
			<p>Det har ikke beroliget Enhedslisten, hvor transportordfører Henning Hyllested i går noterede sig, at Havarikommissionen fortsat kan vælge at undersøge mindre alvorlige ulykker. Men Hyllested er ikke overbevist om, at det vil ske i praksis.</p>
			<p>Den frygt benytter Magnus Heunicke også lejligheden til at afvise.</p>
			<p>»Jeg vil gerne gentage, at lovforslaget ikke ændrer på, at Havarikommissionen stadig har adgang til at undersøge ikke-alvorlige ulykker og hændelser på jernbaneområdet, hvis Havarikommissionen finder dette relevant,« skriver Magnus Heunicke.</p>
			<p>Folketingets partier skal drøfte lovpakken på torsdag.</p>
			<p>Læs lovforslaget på <a href="http://www.ft.dk/RIpdf/samling/20141/lovforslag/L162/20141_L162_som_fremsat.pdf">Folketingets hjemmeside</a>.</p>
		</section>
		  </div></body></html>
