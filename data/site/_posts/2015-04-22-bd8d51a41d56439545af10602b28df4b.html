---
layout:     post
title: 	    "Billig 3D-printer er uundværlig for lille dansk startup"
post_author:	    Bjørn Godske
post_date:	    Wed, 22 Apr 2015 10:19:00 +0000
post_site:	    ing.dk 
post_link:	    http://ing.dk/artikel/billig-3d-printer-er-uundvaerlig-lille-dansk-startup-175594
---
<html><body><div><section class="body">
			<p>3D-printeren står klemt inde mellem køleskabet og en traditionel 2D-printer. Det er faktisk bare en relativ billige 3D-printer af mærket Ultimaker - og ikke engang i nyeste version.</p>
			<p>Men det kan lige præcist hvad der er brug for, fortæller Christian Nybo og Jens Piltoft, begge civilingeniører fra DTU og to af de fire grundlæggere af teknologivirksomheden Specshell.</p>
			<p>I ydmyge kontorlokaler på Grønttorvet arbejder det lille spinoff fra DTU, på at udvikle et nyt måleinstrument til bryggeribranchen.</p>
			<p>Udgangspunktet er infrarød-spektroskopi, hvor de enkelte molekylers absorption af det infrarøde lys, kan give viden om hvilke stoffer der er til stede. Den teknik Specshell arbejder med dækker hele den “midterste” del af de infrarøde frekvenser.</p>
			
			<p><figure class="plugin right zoomable"><img data-original-image="http://ing.dk/sites/ing/files/20150421-dsc00995.jpg" src="http://ing.dk/sites/ing/files/styles/w1120_media_right/public/20150421-dsc00995.jpg?itok=teS5aq-5" alt=""/><figcaption> Flowcellen til at transportere mæsk forbi en IR-krystal blev først printet ud i ABS-plast. Herefter kunne maskinværkstedet komme med forslag til designændringer, som gjorde produktionen i stål billigere. For eksempel er der benyttet en lidt tykkere O-ring end oprindelig tænkt - det sparede et skift af værktøj. <cite>Foto: Bjørn  Godske</cite></figcaption></figure></p>
			<p>Opgaven som Specshell har givet sig i kast med, stammer fra bryggerierne, nærmere bestemt Carlsberg, hvor man gerne vil have en kontinuerlig måling af sukkerindholdet i mæsken, altså der, hvor enzymer omdanner maltens indhold af kulhydrat til forskellige former for sukker:</p>
			<p>»Der er endnu ikke rigtig nogen, som har taget den her type IR-spektroskopi og sat det ind i en industriel sammenhæng. Derfor er vi gået i gang med at udvikle en flowcelle, hvor mæsken kan løbe igennem og blive målet,« fortæller Jens Piltoft. Kunsten er at udvikle en geometri, som gør det let for den havregrødsagtige mæske at løbe frit han over krystallen, hvor selve målingen foregår.<br/>
			Det er derfor, at 3D-printeren er på arbejde om natten:</p>
			<p><figure class="plugin right zoomable"><img data-original-image="http://ing.dk/sites/ing/files/20150421-dsc00976.jpg" src="http://ing.dk/sites/ing/files/styles/w1120_media_right/public/20150421-dsc00976.jpg?itok=rqUZ5WYY" alt=""/><figcaption> Christian Nybo (tv.) og Jens Piltoft (th.) med forskellige prototyper til en flowcelle. Før produktionen blev de alle printet ud med en Ultimaker 3D-printer. Til venstre på bordet ses selve IR-målecellen, hvorpå flowcellen skal monteres. <cite>Foto: Bjørn Godske</cite></figcaption></figure></p>
			<p>»Om dagen kan vi designe komponenter. Når vi så kommer næste morgen ligger et færdigt 3D-print klar,« siger Christian Nybo. Begge de to iværksættere har brugt utallige timer på at optimere printeren, så den kan levere emner med lige præcis den opløsning og tolerance der er brug for.</p>
			
			<p>Sådan et 3D-printet komponent er perfekt at tage med ud til et maskinværksted, for i sidste ende skal det hele færdiglaves i stål. Sådan et stålemne kan let løbe op i 10.000 kroner, så derfor er det ekstremt vigtigt, at det gøres rigtigt første gang:</p>
			<p>»Derfor bruger vi 3D-print til at finde alle fejlene, før vi tager ud til maskinværkstedet. Når vi så står og diskutere med folkene på maskinværkstedet, så siger et 3D-print mere end 1.000 ord. Maskinmanden kan lynhurtigt se, hvor det bliver svært eller om han kan klare det på en enkelt dag,« siger Jens Piltoft.</p>
			<p>For eksempel kom maskinværkstedet med et forslag om at bruge en lidt større O-ring til pakningen, for så behøvede man ikke at skifte værktøj i spåntagningsprocessen. Sådan noget koster nemlig tid og penge.</p>
			<p>Næste skridt i udviklingsforløbet bliver at vinkle selve målekrystallen så væsken selv løber væk. Det kræver et stativ, som måleenheden kan placeres i.<br/>
			»Lige nu forsøger vi at 3D-printe et stativ, som vi så kan forstærke med stål,« siger Christian Nybo.</p>
			
			<p>Men drømmen rækker videre. For hvad nu hvis man kan printe i PEEK (Polyether ether ketone)? Problemet er bare, at der ikke findes printere, som håndtere det materiale, som kan holde til væsker og temperaturer op til 400 grader celcius:</p>
			<p>»Så ville vi være i stand til at printe som kunne bruges direkte i bryggeriindustrien,« siger Jens Piltoft.</p>
			<p>Foreløbig må folkene hos Specshell væbne sig med tålmodighed. Økonomien er, blandt andet via Markedsmodningsfonden under Erhvervsstyrelsen, sikret frem til 2017, så der er både tid og penge til at finde det optimale design.</p>
			<p>Men printeren behøver ikke at blive udskiftet foreløbig.</p>
		</section>
		  </div></body></html>
