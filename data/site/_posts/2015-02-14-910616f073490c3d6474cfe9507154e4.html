---
layout:     post
title: 	    "DR-serie om danske videnskabsfolk er helt i top"
post_author:	    Jens Ramskov
post_date:	    Sat, 14 Feb 2015 15:00:10 +0000
post_site:	    ing.dk 
post_link:	    http://ing.dk/artikel/dr-serie-om-danske-videnskabsfolk-er-helt-i-top-174078
---
<html><body><div><section class="body"><p>DR’s serie om store danske videnskabsfolk kom godt i gang for halvanden uge siden på DR K med en fortælling om Niels Bohr og blev fulgt op af et portræt af Niels Steensen (Steno) i denne uge.</p>
			<p>Onsdag i næste uge gælder det så H.C. Ørsted, og det er et afsnit, man kan se frem til: Fortællingen om Niels Bohr var bestemt mere end godkendt, men afsnittet om H.C. Ørsted er faktisk en tand bedre efter min mening.</p>
			<p>Det berømte dobbeltspalteeksperiment, der viser, at lys både er partikler og bølger – og at en enkelt foton kan tilbagelægge flere veje fra start til slut i et eksperiment – spiller en helt central rolle for en forståelse af kvantemekanikken og indgik helt naturligt i afsnittet om Niels Bohr.</p>
			<p><figure class="plugin right zoomable"><img data-original-image="http://ing.dk/sites/ing/files/nielsbohr2.jpg" src="http://ing.dk/sites/ing/files/styles/w1120_media_right/public/nielsbohr2.jpg?itok=odV_Va2F" alt=""/><figcaption>Niels Bohr (1885-1962) var emnet for første afsnit i serien om store danske videnskabsfolk. (Foto: Wikipedia) </figcaption></figure></p>
			<p>Her synes jeg nok, at der blev skåret lige hårdt nok i formidlingen. Der er også en rekonstruktion af et besøg af Einstein hos Bohr i København i 1920’erne, hvor Einstein er lige lovlig karikeret. Men det er nu kun mindre detaljer i en god fortælling om Niels Bohrs virke som forsker i begyndelsen af 1900-tallet og fredsmægler efter krigen.</p>
			<p>Når afsnittet om H.C. Ørsted, som jeg har haft lejlighed til at se på forhånd, er endnu bedre, skyldes det nok, at det er lettere på et overordnet plan at forklare og forstå elektromagnetismen end kvantemekanikken.</p>
			<p>Hver udsendelse varer kun en lille halv time, men fungerer som en glimrende indføring i de ideer og tanker, som har ligget til grund for nogle af de største opdagelser gjort af danske videnskabsfolk – fem mænd og en kvinde – og den betydning, de i øvrigt havde i samfundet.</p>
			<p><figure class="plugin right zoomable"><img data-original-image="http://ing.dk/sites/ing/files/hans_christian_oersted_daguerreotype.jpg" src="http://ing.dk/sites/ing/files/styles/w1120_media_right/public/hans_christian_oersted_daguerreotype.jpg?itok=xl88mAkT" alt=""/><figcaption>H.C. Ørsted (1777-1851) portrætteres i næste uges afsnit. (Foto: Wikipedia) </figcaption></figure></p>
			<h2>Vrøvl førte til stor opdagelse</h2>
			<p>Hvad angår Ørsted hører vi både om hans videnskabelige metode og hans forvrøvlede opfattelse af sammenhængen mellem lys, varme, elektricitet og magnetisme. Men selv om vi i dag betragter denne opfattelse som vanvittig, førte den ikke desto mindre i 1820 til opdagelsen af elektromagnetismen, som var grundlaget for industrialiseringen i slutningen af 1800-tallet.</p>
			<p>Rockmusiker og forsker ved Biologisk Institut på Københavns Universitet Johan Olsen er vært og gør det fremragende. Det fungerer forbavsende godt, når Johan Olsen i sin nutidige fremtoning diskuterer med videnskabsfolkene fra deres egen tid. Denne diskussion på tværs af generationer kunne sagtens være blevet et flop, men det er den ikke.</p>
			<p>De medvirkende eksperter i form af unge forskere og noget ældre videnskabshistorikere er flettet ind i korte klip. Det giver tempo og god fremdrift, uden at det nævneværdigt går ud over dybden.</p>
			<p>De afsnit, jeg har set, er videnskabsformidling i topklasse, der sagtens kan måle sig med de bedste udenlandske produktioner inden for samme kategori. Det er public service-tv, når det er allerbedst.</p>
			<p>Måske kan vi håbe på en sæson 2, hvor der forhåbentlig kan findes plads til Ole Rømer og kemikeren Johannes Brønsted.</p>
			<p><em>Se eller gense de allerede viste udsendelser i serien og find yderligere materiale på <a href="http://videnskabsfolk.dk/">videnskabsfolk.dk</a>.</em></p>
		</section></div></body></html>
