---
layout:     post
title: 	    "Opgøret om forsøgsrotterne og den videnskabelige uredelighed"
post_author:	    
post_date:	    Sat, 04 Apr 2015 11:26:48 +0200
post_site:	    politiken.dk 
post_link:	    http://politiken.dk/magasinet/feature/ECE2611445/opgoeret-om-forsoegsrotterne-og-den-videnskabelige-uredelighed/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<header>
<h4 class="">
test af Videnskab</h4>
<h5>
UVVU</h5>
</header>
<div class="fakta-body" data-buildingblock="embedded_factboxlink">
<p>
Udvalgene Vedrørende Videnskabelig Uredelighed er tre udvalg under 
Uddannelsesministeriet, der behandler sager om videnskabelig uredelighed. 
</p><p>
Videnskabelig uredelighed defineres som »forfalskning, fabrikering, 
plagiering og andre alvorlige brud på god videnskabelig praksis, som er 
begået forsætligt eller groft uagtsomt«. 
</p><p class=" bl-elem">
UVVU kan ikke straffe en forsker, det er op til forskerens arbejdsgiver. UVVU 
har cirka 10-12 sager om året. 
</p>
</div>
</div><p>
Status quo er ikke en mulighed. Der kommer til at ske store ændringer i den 
måde, statens videnskabspoliti med det lange navn Udvalgene Vedrørende 
Videnskabelig Uredelighed (UVVU) afgør på, hvem der fusker med forskning, og 
hvem der ikke gør. </p><p>
Det er meldingen fra professor emeritus Jens Oddershede. Den tidligere rektor 
for Syddansk Universitet er sat i spidsen for en arbejdsgruppe med syv 
medlemmer, der skal give uddannelsesminister Sofie Carsten Nielsen (R) gode 
råd til, hvordan UVVU kan genvinde den tabte troværdighed. 
</p><p>
»Vi kommer med forslag til ændringer af UVVU-systemet. Der er flere centrale 
områder, hvor jeg allerede nu kan sige, at det vil kræve lovændringer«, 
siger Jens Oddershede, efter at det første møde med medlemmerne netop har 
været holdt. 
</p><p>
»En af de ting, vi med sikkerhed vil gøre, er at se på selve definitionen af 
videnskabelig uredelighed. Er den tilstrækkelig præcis? Er den for 
omfattende? Er den for skarp, også set i forhold til andre lande? Så 
definitionen skal have et klart eftersyn«, siger han 
</p><p>
Der er nok at tage fat på. Det er ikke svært at finde forskere, der ser 
behandlingen af andre forskere som Bjørn Lomborg, Helmuth Nyborg og Bente 
Klarlund som udtryk for, at UVVU misbruges og derfor skal smides på 
historiens mødding. 
</p><p>
Så langt vil Jens Oddershede ikke gå. 
</p><div class="art-quote article-box">
<p class="quote"/>
<blockquote>
<p class="quote-txt">
</p><p>
Der er behov for et system, som fanger de værste snydere 
</p><p class=" bl-elem"/>

<p class="sender">
Jens Oddershede, professor emeritus 
</p>
</blockquote>
</div><p>
»UVVU skal ikke afskaffes. Der er behov for et system, som fanger de værste 
snydere. Men det skal foregå hurtigere og med større retssikkerhed for de 
indklagede«, siger han. </p><p>
Overlæge og professor Bente Klarlund Pedersen har på egen krop mærket 
konsekvensen af sagers langsommelighed og den manglende retssikkerhed. Hun 
har i fire år været udsat for beskyldninger om at sjuske med sin forskning i 
en grad, så det ifølge UVVU skulle være videnskabeligt uredeligt. Hun kalder 
selv forløbet for et overgreb fra statens side, som kom så vidt, at hun var 
nødt til at gå rettens vej for at rense sit navn. I sidste uge fik hun i 
Østre Landsret medhold i, at beskyldningerne ikke holder vand. 
</p><p>
»Det har kostet dyrt at nå så langt. Der skal placeres et ansvar for det, jeg 
har været udsat for. Jeg ønsker ikke hævn, men det skal ikke være gratis at 
træffe store beslutninger om andres liv«, siger hun. 
</p><h3>
Fusk eller sjusk 
</h3><p>
Balladen om Bente Klarlund starter tilbage i foråret 2011, hvor det danske 
forskningsmiljø er rystet af skandalen om hjerneforskeren Milena Penkowa. 
Forsvundne forsøgsrotter, misbrug af fondsmidler og manipulation af fotos er 
nogle af ingredienserne i den giftige cocktail, der dengang skyller gennem 
Det Sundhedsvidenskabelige Fakultet på Københavns Universitet. Bente 
Klarlund kommer i søgelyset, fordi hun har brugt data fra Penkowas 
forskning. To sundhedsforskere indklager hende på den baggrund for UVVU. 
</p><p>
Den ene klagers anke over Klarlunds videnskabelige arbejde bliver hurtigt 
afvist af UVVU. Men den anden klager, Henrik Galbo, får i et udkast til en 
afgørelse i sommeren 2013 medhold i, at Klarlund har handlet groft uagtsomt 
i 13 tilfælde. 
</p><p>
Udkastet til afgørelse sender chokbølger gennem forskerverdenen. 70 forskere 
underskriver en klage til UVVU over, at Klarlund er stemplet uredelig for en 
almindelig praksis: at genbruge de samme muskelbiopsier i flere 
forskningsartikler uden at gøre opmærksom på det. Forskernes påstand er, at 
hvis det bliver betragtet som videnskabelig uredelighed, vil der ikke være 
mange tilbage til at studere reagensglas på danske laboratorier. Flere 
følger op på kritikken. Blandt andre den daværende formand for afdelingen 
Sundhed og Sygdom i Det Frie Forskningsråd, Niels Borregaard, som gør 
opmærksom på problemet i at blive dømt som svindler for at begå almindelige 
fejl. Også andre forskere påpeger fejl i UVVU’s arbejde og kritiserer, at 
der ikke skelnes mellem fusk og sjusk. 
</p><p>
UVVU’s vurdering af, at Klarlund som den sidste forfatter på listen over 
bidragydere har et særligt ansvar for at gennemskue Penkowas snyd med 
forskningen, vækker særlig kritik. Det synspunkt får international støtte 
fra Vancouver-gruppen, der formulerer internationale regler for god 
videnskabelig praksis. 
</p><h3>
Videnskabeligt justitsmord 
</h3><p>
Da den endelige afgørelse i sagen ligger klar i december samme år, har UVVU 
ændret flere elementer. Samtidig har en del af UVVU’s medlemmer og en af 
klagerne gjort det, som de kritiserer Klarlund for. Nemlig at undlade at 
referere til genbrug af datamateriale i forskningen. Selvmodsigelsen får 
tidligere advokat Jens Ravnskilde til at kalde UVVU’s afgørelse »et 
videnskabsetisk justitsmord«. 
</p><p>
Otte af de punkter, der i første udkast blev vurderet uredelige, er nu ikke 
længere et problem. Til gengæld har udvalget skiftet mening i forhold til 
seks tilfælde af uredelighed i Klarlunds videnskabelige arbejde, som i 
udkastet ikke blev anset for uredelige. Og på syv punkter bliver anklagerne 
skærpet, så UVVU nu vurderer, at Klarlund bevidst har snydt. 
</p><p>
Ingen af de nye anklagepunkter har været sendt i høring hos Klarlund og hendes 
advokat. Dertil kommer, at nogle af de nye anklagepunkter slet ikke er en 
del af den oprindelige klage. 
</p><p>
Sagen fører til, at Klarlunds arbejdsgivere på KU og Rigshospitalet nedsætter 
udvalg, der skal føre tilsyn med hendes forskning. Den skader også hendes 
internationale omdømme. Der kommer færre invitationer til 
forskningskonferencer, og hun opgiver på forhånd at søge 
EU-forskningsmidler. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00924/RoaldAls_924973" data-id="924973" data-imgtype="jpg" data-caption="Tegning: Roald Als"/><p>
Et par måneder senere kommer flere ridser i lakken på UVVU’s troværdighed. To 
internationale tidsskrifter nægter at korrigere eller trække to af Klarlunds 
uredelighedsdømte artikler tilbage, fordi de efter nærmere granskning ikke 
mener, der er tale om uredelighed eller fejl. Det får UVVU til genoptage 
sagen med henvisning til, at der er kommet nye oplysninger. 
</p><p>
I en ny afgørelse trækker UVVU flere dele af kritikken tilbage. Blandt andet 
udgår nogle af anklagerne om selektion af forsøgspersoner. Klarlund bliver 
derefter renset for mistanke i forhold til to ud af de seks artikler, som 
hun er blevet dømt uredelig for. Men uredelighedsstemplet sidder fast, og i 
december sidste år slår UVVU fast, at Klarlund har handlet så groft 
uagtsomt, at der er tale om uredelighed. Det er den afgørelse, som Østre 
Landsret i sidste uge afviser. 
</p><h3>
Ministeren rykker 
</h3><p>
UVVU hører under Uddannelses- og Forskningsministeriet og timingen i, at Sofie 
Carsten Nielsen nu vil ændre måden, staten holder forskere i ørerne på, er 
langtfra tilfældig. Ifølge Politikens oplysninger kan ministeriets 
embedsmænd godt se, at den gentagne kritik og de skiftende meldinger fra 
UVVU vil blive en belastning. Derfor bliver arbejdsgruppen med Oddershede i 
spidsen nedsat. Da dommen giver Klarlund medhold, og UVVU ikke anker, 
styrker det ønsket om hurtigt at få ændret spillereglerne. 
</p><p>
»Det er klart, at efter at UVVU besluttede ikke at anke Østre Landsrets 
afgørelse, er der kommet pres på, at vi ret hurtigt skal komme med nogle 
ændringsforslag«, siger Jens Oddershede. 
</p><p>
»Sagerne i UVVU er dyre for det danske samfund, og vi har en en forpligtelse 
til at se på, om pengene bliver brugt rigtigt«. 
</p><p>
Jens Oddershede peger på flere områder, hvor der er ændringer på vej. Ud over 
at ændre selve definitionen for uredelighed vil arbejdsgruppen se på, om der 
er den rigtige arbejdsdeling mellem det landsdækkende system i UVVU og de 
enkelte universiteter. 
</p><p>
»Noget af det, UVVU tager sig af i dag, kunne håndteres af det enkelte 
universitet, som det kendes i for eksempel Norge og Tyskland«, siger han. 
</p><p>
Endelig er der ændringer på vej, når det gælder den indklagedes retssikkerhed. 
Spørgsmålet er, om for eksempel Bente Klarlund har haft tilstrækkeligt gode 
appel- og høringsmuligheder, og om UVVU er blevet misbrugt i den interne 
kamp på Det Sundhedsvidenskabelige Fakultet. 
</p><p>
»Ambitionen for det arbejde, som jeg har sat mig i spidsen for, er, at 
forskere bagefter skal sige, at det er et meget fornuftigt og rimeligt 
system. UVVU skal have større accept og skal være mindre omdiskuteret«, 
siger Jens Oddershede 
</p><p>
Den accept er ikke udbredt i dag. Blandt andre professor, dr.jur. Peter Pagh 
har talt for, at skeletterne i UVVU’s skabe rasler så højlydt, at Danmark 
ville være bedre stillet uden. 
</p><p>
Juraprofessor på Aarhus Universitet Ellen Margrethe Basse mener også, at 
ændringer er tiltrængte, og at det er oplagt, at ministerens arbejdsgruppe 
ser på erfaringer fra andre lande. Hun var i 2007 medforfatter til en bog om 
videnskabelig uredelighed og har senere undersøgt forholdene i vores 
nabolande. 
</p><p>
»Min gennemgang af praksis i 2007 viste, at en stor del af sagerne i UVVU var 
resultatet af konkrete uoverensstemmelser mellem kolleger. Nogle var alene 
udtryk for fnidder-fnadder. Mange af de sager kunne med fordel afgøres ved 
en mægling, og det kunne lige så godt ske på universiteterne«, siger hun. 
</p><p>
Hun peger på, at mægling i Tyskland fungerer på den måde, at det ikke kun er 
den, der anklages for uredelighed, der er genstand for undersøgelse – det er 
den, der indbringer sagen også. I Danmark er det kun den anklagede, der 
undersøges. 
</p><p>
»Det kan være en fordel, hvis den, der rejser sagen, også selv løber en risiko 
for kritik. Det kan begrænse antallet af useriøse henvendelser«, siger Ellen 
Margrethe Basse. 
</p><p>
Sagens hovedperson er glad for, at der sat i gang i ændringer i gang. Men hun 
savner stadig en undskyldning fra UVVU. 
</p><p>
»Jeg mener ikke, at man udelukkende kan lovgive sig ud af det forløb, jeg har 
været gennem«, siger Bente Klarlund. 
</p><p>
Landsdommer Anne Birgitte Thalbitzer, der er formand for UVVU, ønsker hverken 
at kommentere kritikken fra Bente Klarlund eller udsigten til ændringer i 
retningslinjerne for UVVU’s arbejde. Hun henviser til pressemeddelelsen, 
hvor UVVU skriver, at det ikke vil anke dommen fra Østre Landsret, fordi 
»det er i den samlede forskningsverdens interesse, at der består et så klart 
og sikkert grundlag for UVVU’s virke som muligt. Dette opnås mere 
hensigtsmæssigt gennem arbejdet i ekspertudvalget og de eventuelle 
lovgivningsmæssige tiltag, der måtte følge af dette arbejde, end gennem anke 
af den konkrete dom«. 
</p><p class=" bl-elem"><i class=" bl-elem">Publiceret 4. april 2015</i></p>	
</div>
</div></body></html>
