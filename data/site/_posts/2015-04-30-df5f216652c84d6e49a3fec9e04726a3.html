---
layout:     post
title: 	    "Lufthavnsingeniør: »Internationale projekter kan løse konflikter«"
post_author:	    1474715
post_date:	    Thu, 30 Apr 2015 12:56:09 +0000
post_site:	    karriere.jobfinder.dk 
post_link:	    http://karriere.jobfinder.dk/artikel/lufthavnsingenioer-internationale-projekter-kan-loese-konflikter-3059
---
<html><body><div><section class="body">
			<p>Som en larve, der er mere end udviklingsparat, og som kæmper en desperat kamp for at bryde ud af sin puppe, således er lufthavnen i Manila, hovedstaden på Filippinerne.</p>
			<p>Desværre består puppen i dette tilfælde af en kæmpe by, som officielt huser 12 millioner mennesker, der grænser op til lufthavnens internationale porte. Porte, som ihærdigt forsøger at rumme den støt stigende masse af gods og godtfolk, der finder vej til og fra Filippinerne; et land, som lige nu oplever en økonomisk vækstkurve med samme hældning som et lettende fly.</p>
			<p>Kort sagt: Filippinerne har brug for en større lufthavn, som ikke ligger midt i millionbyen.</p>
			<p><a href="http://www.jobfinder.dk/jobs/?utm_source=Karrieresite&amp;utm_medium=Link&amp;utm_campaign=Se%20nyeste%20job?utm_source=Karrieresite&amp;utm_medium=Link&amp;utm_campaign=Se+job">Søger du nye udfordringer? Tjek Jobfinder</a></p>
			<p>Enter Henrik Mortensen: 28 år, dansker, ingeniør i Rambølls lufthavnsafdeling og glødende udlandsentusiast.</p>
			<p>I de seneste to år har han været tilknyttet et projekt, som planlægger byggeriet af en ny lufthavn, der skal bygges uden for Manilas tætpakkede bymidte. Han har undersøgt placering og kapacitet, han har lavet passagerfremskrivninger, ligesom finansielle- og samfundsmæssige analyser er udarbejdet – kan det betale sig for pengepungen, og kan det betale sig for samfundet?</p>
			<p>»Det kan det selvfølgelig godt. Det var umiddelbart en ret let konklusion,« siger han.</p>
			<h2>Udlandshjælp</h2>
			<p><figure class="plugin right zoomable"><img data-original-image="http://karriere.jobfinder.dk/sites/karriere/files/henrik_mortensen1.jpg" src="http://karriere.jobfinder.dk/sites/karriere/files/styles/w1120_media_right/public/henrik_mortensen1.jpg?itok=GwPbswRM" alt=""/><figcaption> Henrik Mortensen er ingeniør i Rambølls lufthavnafdeling og arbejder med planlægning af byggeriet af en ny lufthavn udenfor Manilas tætpakkede bymidte. </figcaption></figure><br/>
			Og netop hvorvidt det kan gavne samfundet, fylder meget i Henrik Mortensens verden.</p>
			<p>Projekter i områder, hvor der virkelig er behov for hjælp, tænder ham meget mere end et projekt herhjemme.</p>
			<p>»Hvis du spørger mig, om jeg helst vil lave et finansielt overslag på at reparere en standplads i en dansk lufthavn eller kigge på, hvad samfundet får ud af det, hvis vi anlægger en landingsbane et sted i Zimbabwe, så vil jeg helt sikkert vælge Zimbabwe,« siger han.</p>
			
			<p>»I lande, hvor der er meget stor fattigdom og meget stor social ulighed, kan de projekter, vi laver, være med til at skabe et bedre liv og en bedre kontekst for rigtig mange mennesker.«</p>
			<p>Udlandet er blevet en integreret del af ham. Som 20-årig blev det trygge, danske mindset og kødgryderne i Hammel udfordret med et helt år i Canada, praktikken i forbindelse med studiet på Ingeniørhøjskolen i Aarhus blev taget i Indien, og bachelorprojektet blev kombineret med et studieophold i Lissabon.</p>
			<p>Det handler om at udvide sin horisont og opleve flere sider af, hvordan verden fungerer:</p>
			<p>»Jeg kan godt lide at få en anden synsvinkel på alt, hvad der foregår,« siger han.</p>
			<h2>Vi forstår ikke hinanden</h2>
			<p>Hvorfor synes vi partout, at andre kulturer gør ting på en mærkelig måde, når det nu engang er den gængse måde at gøre tingene på, hvor de kommer fra? Er det ikke mig, der skal åbne op og prøve at forstå folks handlinger ud fra den baggrund, de har?</p>
			<p>Jo, siger Henrik Mortensen til sig selv, når han sætter sig på et fly mod eksotiske destinationer for at samarbejde med folk fra andre kulturer:</p>
			<p>»Jeg prøver hele tiden at sætte mig ind i, hvorfor folk gør, som de gør, i stedet for bare at tænke, at de er mærkelige, og at det ikke er sådan, vi gør hjemme i Hammel,« siger han.</p>
			
			<p>Og faktisk stikker det dybere end som så. Forståelsen for andre kulturer er et essentielt middel i kampen mod internationale konflikter:</p>
			<p>»Jeg er af den opfattelse, at rigtig mange af de konflikter, vi har i verden, skyldes, at vi ikke forstår hinanden,« fortæller Henrik Mortensen, som mener, at internationale projekter som lufthavnsbyggeriet i Manila er med til at gøre verden mindre og forståelsen for hinanden større.</p>
			<p>På et projekt af den størrelse kommer der hoveder fra rigtig mange forskellige lande i spil, og man er derfor nødt til at have forståelse for, hvad det er for nogle værdisæt, folk agerer ud fra. Forståelsen for fremmede kulturer vokser i takt med, at lufthavnsplanlægningen skrider frem. Og ja, en lufthavn i Manila er kun en mikroskopisk brik i det store puslespil, men det er heller ikke det eneste multinationale projekt i verden.</p>
			<p>»Der er tusindvis af projekter overalt hele tiden, der kommer i berøring med flere millioner mennesker, som begynder at udvikle en forståelse for hinanden. Det tror jeg kan være med til at mindske konflikter i verden,« siger Henrik Mortensen.</p>
			<h2>Ikke en ingeniørtilgang</h2>
			<p>At bruge sin ingeniørmæssige faglighed til at rejse ud i verden og hjælpe samfund, som har brug for hjælpen, er desværre ikke en udbredt tankegang, mener han:</p>
			<p>»Der er et kæmpe potentiale, hvor jeg tror, at ingeniører kan bidrage med noget, som andre faggrupper ikke nødvendigvis kan. Men jeg oplever ikke, at det er en typisk ingeniørtilgang,« siger han og henviser bl.a. til den ringe synlighed, som Ingeniører uden Grænser har i forhold til eksempelvis Læger uden Grænser.</p>
			
			<p>Det er både i katastrofeområder, hvor folk har brug for akut hjælp, og i udviklingsprojekter, at inge­niører kan byde ind med værdifulde løsninger, som vil kunne lette en stor byrde for folk i nød.</p>
			<p>Henrik Mortensen håber, at danske ingeniører i fremtiden i højere grad vil bryde ud af deres pupper og få øjnene op for gevinsterne ved at bruge sin faglighed i udsatte områder:</p>
			<p>»Det giver jo noget menneskeligt, ud over at det giver noget på bogen hver måned. Man kan se, at det, man laver, rent faktisk betyder noget for nogen. Jeg tror, de fleste ville få noget positivt ud af det,« siger han.</p>
		</section>
		  </div></body></html>
