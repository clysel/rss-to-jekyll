---
layout:     post
title: 	    "Da 150 flypassagerer blev ofre for en enkelt mands uforståelige handling"
post_author:	    
post_date:	    Fri, 17 Apr 2015 12:13:53 +0200
post_site:	    politiken.dk 
post_link:	    http://politiken.dk/udland/ECE2632119/da-150-flypassagerer-blev-ofre-for-en-enkelt-mands-uforstaaelige-handling/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Fædre, mødre, hustruer, mænd, børn, venner og bekendte vil i dag få støtte fra 
den tyske kansler Angela Merkel, den tyske præsident Joachim Gauck og andre 
politiske spidser, når de ved middagstid sætter sig ind i domkirken i Köln. 
</p><p>
Her vil Tyskland officielt mindes de 150 personer, der 24. marts blev dræbt, 
da et fly fra Germanwings bragede ind i en bjergside i De Franske Alper. 
Halvdelen af passagererne om bord var tyskere. Omkring 50 kom fra Spanien, 
og der var også en enkelt dansker med på flyet. 
</p><p>
Siden har den brede offentlighed - ikke mindst i Tyskland - spurgt sig selv, 
hvad i al verden der skete. Flyets to sorte bokse blev hurtigt fundet, og 
efterforskerne mener, at andenpiloten, AL, med fuldt overlæg styret flyet og 
de mange passagerer mod bjergsiden. 
</p><p>
Flyet 4U9525 lettede med 26 minutters forsinkelse fra lufthavnen i Barcelona 
den fatale tirsdag formiddag. Klokken var få minutter over 10, og flyets 
kaptajn forsikrede som det første sine 144 passagerer og fem øvrige 
besætningsmedlemmer om, at han ville indhente den tabte tid på ruten mod 
Düsseldorf. 
</p><p>
I cockpittet morede kaptajnen og hans andenpilot sig over, at den erfarne 
kaptajn havde glemt at gå på toilettet inden afgang. Da andenpiloten 
tilbyder at overtage styringen af flyet, mens kaptajnen går på toilettet, 
tager kaptajnen dog ikke umiddelbart imod tilbuddet. 
</p><p>
Klokken 10.27, da flyet har nået en flyvehøjde på 38.000 fod - svarende til 
cirka 11,6 kilometer - beder kaptajnen sin andenpilot om at gøre flyet klar 
til landing. Han svarer med ord som »forhåbentlig« og »lad os se«. Men flyet 
bliver gjort landingsklar. Endnu engang opfordrer andenpiloten kaptajnen til 
at gå på toilettet. 
</p><p><b class="ext-link">LÆS MERE</b><a class="embeddedlink" href="http://politiken.dk/udland/ECE2615605/efterforskere-anden-sort-boks-bekraefter-at-flystyrt-var-bevidst/">Efterforskere: Anden sort boks 
bekræfter at flystyrt var bevidst</a></p><p>
»Du kan gå nu«, siger han ifølge lydoptagelserne. 
</p><p>
Kaptajnen bliver siddende endnu et par minutter, men skubber så sit sæde 
tilbage og smækker døren til cockpittet bag sig. 
</p><p>
Klokken 10.30 bliver automatpilotens højdemål ændret fra 38.000 fod til blot 
96 fod - svarende til 29 meter. Dermed har flyet direkte kurs mod bjergene i 
De Franske Alper. 
</p><p>
To minutter senere forsøger flyveledere at få kontakt til flyet. Alarmen i 
flyet går i gang, fordi flyet mister højde alt, alt for hurtigt. Der lyder 
en metallisk banken på døren til cockpittet, og flyets kaptajn råber: 
</p><p>
»For Guds skyld, åben døren«. 
</p><p>
Passagererne skriger, men fra cockpittet er der ingen reaktion. Klokken 10.35 
er flyet faldet til omkring syv kilometer. Kaptajnen banker endnu engang 
desperat på døren til cockpittet og råber: 
</p><p>
»Åbn den skide dør!«. 
</p><p>
I cockpittet høres kun andenpilotens rolige åndedræt. Kort efter forsvinder 
flyet fra flyveledernes radarskærme, og flyet brager ind i en bjergside. 
Ingen overlever. 
</p><p>
I dagene op til flystyrtet har andenpiloten på sin computer søgt på blandt 
andet måder at begå selvmord og sikkerhedsforanstaltninger på cockpitdøre. 
Da politiet ransager hans hjem, finder det desuden iturevne lægeattester og 
henvisninger til yderligere lægebehandlinger. 
</p><p>
Andenpiloten havde gennem et stykke tid været under opsyn af læger fra 
flyselskabet Lufthansa, der ejer Germanwings. Lægerne vurderede i et notat 
fra 2009, at AL burde fortsætte med at modtage psykologisk behandling, selv 
om han blev vurderet rask nok til at flyve. 
</p><p>
I 2009 måtte andenpiloten afbryde sin flyvetræning på grund af psykiske 
problemer. Ifølge den tyske anklagemyndighed blev AL for flere år siden 
diagnosticeret som selvmordstruet, men siden vurderet som stabil. For nylig 
har læger vurderet, at der ikke var noget, der tydede på, at AL havde til 
hensigt at skade hverken sig selv eller andre. Han var dog fortsat i 
behandling hos neurologer og psykiatere, som havde sygemeldt andenpiloten 
flere gange - det skete også den dag, hvor flyet styrtede ned. Denne 
sygemelding lå blandt de iturevne sygemeldinger i hans hjem. 
</p><p><b class="ext-link">LÆS MERE</b><a class="embeddedlink" href="http://politiken.dk/udland/int_europa/ECE2606571/andenpilot-skjulte-sygdom-paa-selve-dagen-for-flykatastrofe/">Andenpilot skjulte sygdom på selve 
dagen for flykatastrofe</a></p><p>
For to uger siden afsluttede efterforskere arbejdet med at finkæmme 
nedstyrtningsstedet i De Franske Alper for kropsdele. Der er fundet 150 
forskellige dna-profiler på ulykkesstedet. Nu eftersøges i stedet ofrenes 
personlige ejendele. 
</p><p class=" bl-elem"><i class=" bl-elem">Kilder: Bild, Reuters. </i></p>	
</div>

</div></body></html>
