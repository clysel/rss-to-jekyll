---
layout:     post
title: 	    "Landmænd bruger resistensfremmende zink i stedet for antibiotika"
post_author:	    Martin Bernth
post_date:	    Mon, 02 Mar 2015 05:57:55 +0000
post_site:	    ing.dk 
post_link:	    http://ing.dk/artikel/landmaend-bruger-resistensfremmende-zink-i-stedet-antibiotika-174473
---
<html><body><div><section class="body"><p>Når landmænd skal fravænne smågrise fra at dige hos soen, sker det, allerede fire uger efter at de er kommet til verden. På det tidspunkt er de små grises tarmflora endnu ikke gearet til at beafbejde almindeligt grisefoder, og for at undgå diaré iblander svinebønderne det bakteridræbende zinkoxid.</p>
			<p>Siden 2005, hvor Fødevarestyrelsen begyndte at registrere forbruget af zink i landbruget er det mere end tredoblet og kulminerede foreløbigt sidste år med 412,5 tons zink. Det viser en opgørelse fra styrelsen, <a href="http://politiken.dk/forbrugogliv/forbrug/forbrugersikkerhed/ECE2568278/mrsa-trives-med-populaert-zink-laegemiddel-til-svin/">som Politiken har fået indsigt i.</a></p>
			
			<p>Problemet med det stigende zinkforbrug er, at det giver bedre vilkår for den antibiotikaresistente svine-bakterie MRSA CC398, der kan overføres til mennesker og i visse tilfælde har vist sig at være livsfarlig.</p>
			<p>»Når zinken hæmmer væksten af andre bakterier, giver det plads til, at MRSA-bakterien trives«, siger Henrik Westh, professor ved MRSA Videncenter til Politiken.</p>
			
			<p>Det registrerede antal smittede danskere med svine-MRSA steg i 2014 til 1.276, hvilket er tæt på en fordobling fra året før, viser tal fra Statens Serum Institut. Men formanden for Danske Svinproducenter, Henrik Mortensen, peger på, at det høje zinkforbrug er nødvendigt for dansk svineproduktions konkurrenceevne.</p>
			<p>»Hvis man skrider ind over for brugen af zink, kommer det til at ramme os hårdt på en i forvejen presset økonomi. Hvis smågrisene skal blive længere ved soen, vil hendes cyklus blive langsommere, og dermed producerer hun mindre. Hvis man sænker niveauet af zink, vil det gå ud over konkurrenceevnen, og vi vil blive nødt til at bruge mere antibiotika«, siger han til Politiken.</p>
			
			<p>Hos interesseorganisationen Landbrug &amp; Fødevarer mener afdelingsleder Poul Bækbo også, at det er en dårlig idé at reducere zinkforbruget, så længe der ikke findes andre alternativer end antibiotika. Han påpeger samtidig, at den samlede danske svineproduktion siden 2005 er steget med omkring 16 procent, hvilket også kan forklare en mere naturlig stigning i forbruget af zink.</p>
			<p>Birgitte Damm, der er chefkonsulent i Dyrenes Beskyttelse, kalder på politisk handling i forhold til at begrænse det stigende forbrug af zink.</p>
			
			<p>»Når man ikke skrider ind over for zink som forebyggelse mod diarré, ligesom man gjorde med antibiotika, så er det jo, fordi man ikke vil gøre noget ved det egentlige problem. Man giver landmændene en udvej for at fortsætte med at producere billigt svinekød i stedet for at ændre produktionen, så grisene ikke bliver syge«, siger Birgitte Damm til Politiken.</p>
			<p>Folketinget mødes i begyndelsen af marts for at drøfte problematikken omkring svine-MRSA og udarbejde en handlingsplan, men ifølge Politiken har det ikke været muligt at få svar fra nogle af regeringspartierne på, om zink-forbruget vil blive taget op i den forbindelse.</p>
		</section></div></body></html>
