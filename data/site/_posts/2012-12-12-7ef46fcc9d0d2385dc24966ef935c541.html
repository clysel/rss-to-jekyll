---
layout:     post
title: 	    "Skandalens pris: Se og Hør-sagen et år senere"
post_author:	    
post_date:	    Wed, 12 Dec 2012 12:12:00 +0100
post_site:	    politiken.dk 
post_link:	    http://politiken.dk/magasinet/ECE2645152/skandalens-pris-se-og-hoer-sagen-et-aar-senere/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<h3>
SE OG HØR 
</h3><p><b>HVEM: </b>Danmarks mest læste ugeblad og centrum for hele skandalen. Fra 
2008 til 2011 betalte Se og Hør en kilde for ulovlige oplysninger om kendte 
og kongeliges kreditkortbetalinger. 
</p><p><b>KONSEKVENSER: </b>To medarbejdere på Se og Hør er blevet fyret, og 
skandalen har kostet oplag og læsere for bladet. I andet halvår af 2014, der 
kostede alle ugeblade læsere, gik det værst ud over Se og Hør, der mistede 
20 procent eller 117.000 læsere i forhold til samme periode året før, mens 
oplaget i samme periode faldt fra 113.000 til 87.000 eksemplarer. 
</p><p><b>HVAD NU: </b>I dag har bladet et mere »mildt, rundt og smilende« udtryk og 
er »mindre angribende, nedrigt og perfidt«, siger chefredaktør Niels 
Pinborg, der begyndte forandringen, da han blev ansat et halvt år inden 
afsløringerne. Skandalen gjorde dog, at »processen i den grad blev 
fremskyndet«, forklarer han. 
</p><p>
For et år siden droppede Se og Hør »midlertidigt« sin praksis med at betale 
kilder for tips, og siden er den såkaldte stikkerlinje ikke blevet 
genindført. 
</p><h3>
KASPER D. KOPPING 
</h3><p><b>HVEM: </b>Journalist og redaktionssekretær hos Se og Hør i hele perioden, 
kilden blev brugt. Var tys-tys-kildens direkte kontakt på bladet. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00931/_____Intet_navn_____931432" data-id="931432" data-imgtype="jpg" data-caption="Kasper D. Kopping."/><p><b>KONSEKVENSER: </b>Blev hjemsendt og siden fyret fra Se og Hør som følge af 
skandalen. Er sigtet af politiet. 
</p><p><b>HVAD NU: </b>»Jeg keder mig. Jeg savner at være på en arbejdsplads, og jeg 
har også søgt et par jobs og leder med lys og lygte, holder kaffemøder osv., 
men jeg synes, det er meget begrænset, hvad der har været, som passer rigtig 
godt til mig. Derudover føler jeg en vis berøringsangst i branchen«, skriver 
Kasper Kopping i en mail til Politiken. Han føler, at han allerede begyndte 
en form for afsoning i april 2014, at hans liv er sat på standby, og kalder 
det seneste år for »et helvede«. 
</p><p>
»Jeg har lært, at det, der foregik dengang, var mere alvorligt, end jeg gik og 
troede. Jeg var en ung journalist, der blev lokket ind i en sladderboble, 
hvor alt, vi gjorde, blev gjort i bladets navn. Når cheferne besluttede, 
orkestrerede og bakkede op, kunne det ikke være så slemt, tænkte man. Man 
ville jo bare gerne imponere og ’være med på holdet’. Vi var jo 
grænseoverskridende og hardcore – det lå i bladets dna. Dem, de andre ikke 
ville lege med. I dag er jeg ældre, klogere og mere selvstændig. I dag ville 
jeg have haft modet og fornuften til at sige fra, tror jeg«. 
</p><p>
Kasper Kopping nægter sig skyldig i at have overtrådt de paragraffer, som han 
er sigtet efter, og mener ikke, at han bør drages til ansvar for 
beslutninger taget på chefniveau: 
</p><p>
»Jeg har aldrig lagt skjul på, at jeg har spillet en rolle, men jeg føler, jeg 
har måttet tage en for stor del af skraldet. Jeg har jo bare gjort, hvad jeg 
blev bedt om. Men jeg har lært af sagen og fortryder da i dag inderligt, 
hvad der er sket. Jeg har ingen problemer med at sige undskyld«. 
</p><h3>
KEN B. RASMUSSEN 
</h3><p><b>HVEM: </b>Tidligere ansat på Se og Hør og tys-tys-kildens anden direkte 
kontakt på bladet. Forfatter til bogen ’Livet det forbandede’, der i let 
maskeret form beskrev Se og Hørs brug af den ulovlige kilde, og som fik hele 
sagen til at rulle. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00931/Ken_B__Rasmussen_931429" data-id="931429" data-imgtype="jpg" data-caption="Ken B. Rasmussen."/><p><b>KONSEKVENSER: </b>Blev bredt eksponeret i nærmest alle danske medier, da 
sagen eksploderede. Hans bog udkom i to oplag og har ifølge forlægger Johnny 
Staun solgt »tilfredsstillende«. Ken B. Rasmussen er blevet sigtet af 
politiet. 
</p><p><b>HVAD NU: </b>Efter at opmærksomheden dalede, har Ken B. Rasmussen udgivet 
romanen ’Ond Jagt’, der ifølge omtalen er »klassisk old school-spænding uden 
en masse handlingsforstyrrende femikriministisk navlepilleri«. Han har 
medvirket i tv-programmet ’Bodsgang’ på DR 2 og har siden 1. april i år haft 
en blog på bt.dk, hvor han blandt andet har skrevet om biler, damer og 
ytringsfrihed. 
</p><p>
I et interview med BT i december forklarede han, at han oplever en vis tøven 
over for hans person, fordi han er sigtet: 
</p><p>
»De tænker ’men han er jo sigtet i en sag’. Men hør nu her: Jeg er sigtet i en 
sag, som aldrig ville have været en sag, hvis det ikke havde været for mig 
selv«, sagde han. 
</p><p>
»Jeg fortryder intet. Og hvis det ender sådan, at jeg ikke kan være 
journalist, så må det være sådan«. 
</p><p>
Ken B. Rasmussen har ikke reageret på Politikens henvendelser. 
</p><h3>
KIM BRETOV 
</h3><p><b>HVEM: </b>Redaktionschef på Se og Hør i hele perioden, hvor tys-tys-kilden 
blev brugt – og ifølge flere kilder fuldt vidende om praksissen. Underskrev 
bilag. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00931/_____Intet_navn_____931433" data-id="931433" data-imgtype="jpg" data-caption="Kim Bretov."/><p><b>KONSEKVENSER: </b>Blev hjemsendt og siden fyret fra Se og Hør som følge af 
skandalen. Er sigtet af politiet. 
</p><p><b>HVAD NU: </b>Siden Kim Bretov blev uddannet fra Danmarks Journalisthøjskole 
i 1984 og frem til sin fyring sidste år, har han arbejdet på Se og Hør. 
</p><p>
Efter fyringen har han åbnet sit eget vin-site, ’Vinstyrke2’, sammen med sin 
tidligere og lige så vininteresserede Se og Hør-kollega Per Kuskner. Her kan 
man læse vinanbefalinger og få tips til at undgå rødvinstænder (spis f.eks. 
ost til vinen) og til at holde ordentligt på et vinglas (hold på stilken). 
De leverer også vinanbefalinger. 
</p><p>
Kim Bretov har på intet tidspunkt udtalt sig i sagen og har også denne gang 
nægtet at udtale sig. 
</p><h3>
LISE BONDESEN 
</h3><p><b>HVEM: </b>Nyhedschef på Se og Hør 2007-2013. Hun var ansat på Ekstra 
Bladet, da Se og Hør-sagen begyndte at køre i BT, og skrev i Ekstra Bladet 
blandt andet, at hun kendte til, at Se og Hør i en årrække benyttede en 
hemmelig kilde, der på ulovlig vis leverede bankoplysninger om kendte 
danskeres gøren og laden: »Det vidste jeg godt, og det benyttede jeg mig af. 
Jeg fik det også stoppet. Men jeg reagerede for langsomt. Alt for langsomt«, 
skrev hun. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00931/Nyhedschef_er_bleve_931427" data-id="931427" data-imgtype="jpg" data-caption="Lise Bondesen."/><p><b>KONSEKVENSER: </b>Lise Bondesen blev sendt på ferie fra sin stilling som 
Flash-redaktør på Ekstra Bladet og fratrådte i begyndelsen af maj sidste år. 
Hun er sigtet i sagen. 
</p><p><b>HVAD NU: </b>Lise Bondesen er i dag ansat på avisen.dk. 
</p><h3>
VESTEGNENS POLITI 
</h3><p><b>HVEM: </b>Da BT bragte de første afsløringer, gik Vestegnens Politi af egen 
drift ind i sagen. De har siden sigtet ni personer (inkl. Aller Media) for 
brud på straffeloven og markedsføringsloven. 
</p><p><b>KONSEKVENSER: </b>Politiet er blevet kritiseret for den lange 
sagsbehandlingstid, men har først efter en højesteretsafgørelse i januar 
haft mulighed for at søge data, konfiskeret hos Aller. 
</p><p><b>HVAD NU: </b>I et specialsikret rum i Albertslund forsøger en række 
clearede efterforskere at finde beviser i de data, som er blevet konfiskeret 
hos Aller. Det drejer sig om store mængder data: 13 terabyte, hvilket svarer 
til kapaciteten på godt 18.500 cd-rom’er. 
</p><p>
»Vi skal have alt materialet kørt igennem og sammen med vores anklager finde 
ud af, om vi har nok materiale til decideret at rejse en tiltale«, siger 
efterforskningsleder Carsten Jansson fra Vestegnens Politi. 
</p><p>
Politiet laver brede søgninger i computerne efter ord som ’kilde’, ’tystys’, 
’kreditkort’ og ’se og hør’. Se og Hør har protesteret over, at det er et 
brud på kildebeskyttelsen. Højesteret har afgjort sagen til fordel for 
politiet, men både Aller og retten har en repræsentant til stede ved 
efterforskningen. 
</p><p>
Hvis politiet i deres efterforskning falder over andre ulovligheder end de 
beskrevne, vil de rejse nye sager, oplyser efterforskningslederen. Indtil 
videre har politiet dog ikke fundet noget. 
</p><p>
Politiet vil tidligst være klar til at overgive materialet til 
anklagemyndighederne til efteråret. 
</p><h3>
TYS-TYS-KILDEN 
</h3><p><b>HVEM: </b>It-specialisten, der via sit job hos IBM skaffede sig adgang til 
kendte og kongeliges kreditkortoplysninger og i en årrække udleverede dem 
til Se og Hør mod betaling. 
</p><p><b>KONSEKVENSER: </b>Da sagen blev afsløret, arbejdede han i et konsulentjob 
hos Nordea. De frabad sig hurtigt hans ydelser. Han har haft sit ansigt på 
forsiden af Ekstra Bladet og er sigtet af politiet. 
</p><p><b>HVAD NU: </b>It-manden har på intet tidspunkt udtalt sig til medierne. I 
politiets afhøringsrapport har han fortalt, at han »havde adgang til alt 
det, han er beskyldt for«, og at han indgik en aftale med Qvortrup om at 
levere oplysninger til Se og Hør. 
</p><p>
Hans advokat, Michael Juul Eriksen, oplyser til Politiken, at hans klient ikke 
ønsker at tale med pressen. 
</p><h3>
KIM HENNINGSEN 
</h3><p><b>HVEM: </b>Chefredaktør på Se og Hør 2009-2013. Det fremgår af en 
mail-korrespondance fra september 2011 mellem udgiverdirektør Per Ingdal og 
Kim Henningsen, at Kim Henningsen er nervøs for, om Ken B. Rasmussen vil 
afsløre Se og Hørs samarbejde med tys-tys-kilden, når han som planlagt blev 
fyret. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00931/Chefredakt_r_p__Se__931426" data-id="931426" data-imgtype="jpg" data-caption="Kim Henningsen"/><p><b>KONSEKVENSER: </b>Kim Henningsen var fratrådt sin stilling på grund af 
sygdom, før Se og Hør-sagen begyndte at rulle. Kim Henningsen er sigtet i 
sagen. 
</p><p><b>HVAD NU: </b>Det har først for nogle uger siden været muligt for politiet 
at afhøre Kim Henningsen, der fortsat er sygemeldt på grund af en 
depression, fortæller hans advokat Kåre Pihlman. Henningsen udtalte sig kort 
til bogen ’Se og Hør-skandalen fra A-Z’, som udkom i efteråret. Om sin tid 
som chefredaktør siger han: 
</p><p>
»Jeg mener ikke, at der er foregået noget ulovligt, men der er kun én, der har 
ansvaret for det skete, og det er mig. Jeg var ansvarshavende chefredaktør’. 
</p><p>
Kim Henningsen ønsker ikke selv at udtale sig til Politiken. 
</p><h3>
HENRIK QVORTRUP 
</h3><p><b>HVEM: </b>Chefredaktør på Se og Hør 2002-2008. Ifølge flere tidligere 
ansatte og tys-tys-kildens egen forklaring til politiet var det Qvortrup, 
der i 2008 indgik aftale med tys-tys-kilden om at levere oplysninger til Se 
og Hør. Qvortrup kan også selv »svagt huske«, at han har mødt kilden og 
været med til at aftale hans honorar. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00931/Henrik_Qvortrup_931428" data-id="931428" data-imgtype="jpg" data-caption="Henrik Qvortrup"/><p><b>KONSEKVENSER: </b>Som følge af Se og Hør-sagen måtte Qvortrup i slutningen 
af april forlade stillingen som politisk kommentator på TV 2. Han er sigtet 
i sagen. 
</p><p><b>HVAD NU: </b>Henrik Qvortrup laver i dag politikerinterviews på DK4, holder 
foredrag, rådgiver om kommunikation og er politisk analytiker på 
gratisavisen Metroxpress. Han har udgivet selvbiografien ’Q’, arbejder på en 
bog om den siddende regering og har for nylig medvirket i reality-programmet 
’Jeg er en celebrity – få mig ud herfra’ på TV3 sammen med blandt andre 
reality-stjernerne Gustav Salinas og Anni Fønsby. 
</p><p>
»Jeg står på benene, og jeg har det godt. Men jeg ville gerne have en 
afklaring i forhold til sagen«, siger han. 
</p><p>
»Jeg har både haft store fordele af og ulemper ved at være den mest kendte af 
’skurkene’. Fordelen har været, at folk ved, hvem jeg er, og hvad jeg kan, 
og det har gjort det nemmere for mig at bevæge mig ind på banen igen. 
Ulempen er, at der har været en enorm berøringsangst over for mig. De værste 
har faktisk været old boys network i min egen branche. Det er mest den 
etablerede del af branchen, der haft behov for at lægge luft til mig«. 
</p><p>
»Jeg er glad for at lave politikerinterviews på DK4. Jeg var jo ikke sikker 
på, at politikerne ville møde op, måske ville de ikke ses i den kontekst. 
Jeg kunne have siddet der med røven af fjerde division, men det har været 
alle de tunge, Bjarne Corydon (S), Inger Støjberg (V), Pia Kjærsgaard (DF) 
og Claus Hjort Frederiksen(V)«. 
</p><p>
»Per Ingdal, Kim Henningsen, Kasper D. Kopping og jeg er jo alle i en form for 
venteposition. Jeg har bare besluttet, at det ikke går at bruge den 
venteposition til at have ondt af sig selv. Nøgterne folk sidder nu og 
kigger på, om jeg skal have et klap over fingrene og i givet fald, hvor ondt 
det skal gøre. På den ene side vil jeg gerne have, at det går hurtigt. På 
den anden side synes jeg, det er rart, at det bliver belyst ordentligt«. 
</p><h3>
PER INGDAL 
</h3><h3 class="tvheader">Tidligere Se og Hør-chef: Derfor fortalte jeg ikke om tys-tys-kilde</h3>
<div class="tvplayer">
<p class="tvplayer-container" data-tvarticle-id="2324347">

</p>
<p class="art-imgdesc clip-source">
Kilde: politiken TV / Christina Christensen og Peter Vintergaard
</p>
</div><p/><p><b>HVEM: </b>Udgiverdirektør på Aller 2002-2014. Første halvdel af 2009 var 
han desuden konstitueret chefredaktør for Se og Hør efter Henrik Qvortrups 
exit, og indtil Kim Henningsen blev ansat. Af en mailkorrespondance mellem 
ham og Se og Hørs tidligere chefredaktør Kim Henningsen fremgår det, at Kim 
Henningsen i 2009 orienterede ham om, at der var en problematisk kilde på Se 
og Hør. En kilde, Per Ingdal instruerede Kim Henningsen om, at Se og Hør 
skulle afbryde samarbejdet med. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00931/Per_Ingdal_931431" data-id="931431" data-imgtype="jpg" data-caption="Per Ingdal"/><p><b>KONSEKVENSER:</b> I maj 2014 gik Ingdal på ’fremrykket barsel’ af hensyn 
til den interne undersøgelse, Aller-koncernen bestilte af Se og Hør-sagen 
hos advokat Henrik Stagetorn. Da BT i juni 2014 bragte en liste med navne på 
86 mennesker, der havde fået deres kreditkort overvåget af Se og Hørs kilde, 
valgte han at forlade sin stilling hos Aller. 
</p><p><b>HVAD NU: </b>»Jeg har ikke fået et nyt fast job endnu. I de første måneder 
efter at jeg havde sagt mit job op på Aller, holdt jeg barselsorlov med min 
datter, og derefter havde jeg en række møder med folk i mit netværk, 
headhuntere, bestyrelsesformænd og direktører for flere af Danmarks største 
medievirksomheder. Jeg er blevet positivt modtaget overalt«, skriver han i 
en mail til Politiken. 
</p><p>
Siden efteråret 2014 har Per Ingdal arbejdet med »projekter for forskellige 
virksomheder« og »været i forhandlinger om at investere i andre«. For som 
han siger: 
</p><p>
»Det er det arbejdsrum, jeg har p.t. Mine muligheder for at blive ansat i et 
nyt topjob er begrænsede, så længe politiet stadig efterforsker sagen. Jeg 
ser frem til, at politiet afslutter deres arbejde, og jeg forventer at blive 
renset for alle mistanker om personlig involvering i Se og Hør- sagen«. 
</p><p>
»Sagen har lært mig, at livet er andet og meget mere end karriere, prestige og 
penge. Men jeg har også lært, at tingene ikke altid fungerer på den måde, 
man som topleder har indtryk af«. 
</p><h3>
PÅL THORE KROSBY 
</h3><p><b>HVEM: </b>Administrerende direktør for Aller Media siden 2002. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00931/P_l_Thore_Krosby_931430" data-id="931430" data-imgtype="jpg" data-caption="Pål Thore Krosby."/><p><b>KONSEKVENSER: </b>Er fortsat administrerende direktør for Aller Media. Pål 
Thore Krosby er ikke sigtet. Men Aller er sigtet som juridisk person i 
sagen. 
</p><p>
»Sagen har haft konsekvenser for Aller Media A/S og for mig som den øverste 
leder. Da sagen kom frem, blev hele koncernen mistænkeliggjort på grund af 
enkeltpersoners handlinger på én redaktion tilbage i tiden. Det udsatte mig 
og andre for et stort pres og negativ opmærksomhed, som det har taget – og 
tager tid – at rette op«, skriver han i en mail til Politiken. 
</p><p>
»Når en så alvorlig sag opstår og samtidigt bliver intens i medierne, stiller 
det store krav til styrke, ro og handlekraft. Så lærer man sig selv ekstra 
godt at kende. Som leder har jeg bl.a. lært, hvordan uventede og ekstra 
udfordrende situationer håndteres, og hvordan organisationer reagerer 
og kommer videre. Som leder af en mediekoncern med mange enkeltmedier har 
det også været nyttigt selv at opleve, hvordan det er at være i mediers 
massive fokus«, skriver han. 
</p><p>
»Sagen har haft betydelige økonomiske konsekvenser for Aller. Sidste års 
regnskab blev påvirket negativt med ca. 30 mio. kr. som følge af oplagsfald 
på Se og Hør, den eksterne uvildige undersøgelse og andre ekstra 
omkostninger, som førte til, at Aller Media i Danmark for første gang i 
mange år endte med underskud«. 
</p><p><b>HVAD NU:</b> »I Aller Media arbejder alle redaktioner selvstændigt under en 
chefredaktør efter medieansvarsloven. Det er et afgørende princip i fri 
presse. Jeg mener derfor ikke, at jeg kunne have optrådt anderledes, men jeg 
er selvfølgelig blevet endnu mere opmærksom og tydelig på, at regler følges, 
og at ulovligheder ikke under nogen omstændigheder tolereres«. 
</p><p>
Som ejer af Se og Hør er Aller Media A/S blev sigtet, og det har omkostninger 
for virksomheden, at de juridiske konsekvenser ikke er afklaret, skriver 
direktøren. 
</p><p>
»Det kræver økonomiske og menneskelige ressourcer at følge sagen, og det er 
klart, at det vil give mere ro for alle, når den er afsluttet. Jeg tænker 
også, at det er ubehageligt for de enkeltpersoner, som er sigtet, fordi 
uvisheden kan gøre det svært at komme videre«. 
</p><h3>
NETS 
</h3><p><b>HVEM: </b>Betalingsselskabet, hvis kreditkortdatabase blev misbrugt i 
årevis af en betroet medarbejder hos underleverandøren IBM, der solgte 
fortrolige oplysninger om kendtes betalinger til Se og Hør. 
</p><p>
Politiken har afsløret, hvordan Nets og IBM ikke anvendte IBM’s egen 
intelligente sikkerhedsløsning, som ellers hurtigt kunne have opdaget 
tys-tys-kilden. Desuden overhørte Nets konkrete advarsler om 
sikkerhedssvagheder i en revisionsrapport i 2010, ligesom selskabet undlod 
at reagere på konkrete oplysninger om misbruget fra en tidligere Se og 
Hør-fotograf i 2013. 
</p><p><b>KONSEKVENSER: </b>Nets har, ifølge eget udsagn, fremrykket en række 
investeringer i at forbedre sin it-sikkerhed. I alt er der afsat 100 
millioner kroner til at øge it-sikkerheden og reducere risikoen for en ny 
overvågningsskandale. 
</p><p>
»Se og Hør-sagen ramte vores omdømme hårdt, og den gjorde det klart for os, at 
vi skulle investere endnu mere i informationssikkerhed, end vi gjorde i 
forvejen«, siger landechef for Nets i Danmark, Susanne Brønnum, der ikke tør 
sætte beløb på, hvad skandalen har kostet selskabet. 
</p><p>
Nets kritiserede i efteråret offentligt sin underleverandør, IBM, for ikke at 
have taget Se og Hør-sagen alvorligt nok. IBM afviste, at det havde noget på 
sig. 
</p><p class=" bl-elem"><b>HVAD NU: </b>Nets – og ikke IBM – har som udgangspunkt det juridiske ansvar 
for datasikkerheden, men Nets er indtil videre ikke blevet sigtet af 
politiet. Finanstilsynet, der skal føre tilsyn med Nets’ it-sikkerhed, 
ønsker med henvisning til sin tavshedspligt ikke at oplyse, om sagen har 
fået nogen følger for Nets, eller om materiale er blevet overdraget til 
politiet. Nets afviser ikke, at sagen stadig kan få juridiske konsekvenser 
for selskabet. 
</p>	
</div>
</div></body></html>
