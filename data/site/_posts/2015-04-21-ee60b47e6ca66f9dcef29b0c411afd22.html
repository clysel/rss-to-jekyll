---
layout:     post
title: 	    "Rigsrevision: Rejsekort blev reddet på kanten af betalingsstandsning"
post_author:	    Christian Østergaard
post_date:	    Tue, 21 Apr 2015 16:40:20 +0000
post_site:	    ing.dk 
post_link:	    http://ing.dk/artikel/rigsrevision-rejsekort-blev-reddet-paa-kanten-af-betalingsstandsning-175582
---
<html><body><div><section class="body">
			<p>Rejsekortet er forsinket seks år, brugervenligheden er stadig for lav, og omkostningerne er løbet så højt op, at Rejsekort A/S har nærmet sig betalingsstandsning, konkluderer Rigsrevisionen i en <a href="http://www.rigsrevisionen.dk/media/2035989/driften-af-rejsekortet.pdf">rapport</a>, som blev offentliggjort tirsdag aften.</p>
			<p>Det skyldes, at systemet i alt har kostet to mia. kr. at udvikle. Forsinkelser af systemet har betydet, at omkostningerne i Rejsekort A/S har været så høje, at virksomheden nærmede sig betalingsstandsning. Transportminister Magnus Heunicke (S) tog tidligere i april initiativ til at ændre finansieringen af systemet, men det var meget sent, påpeger rigsrevisionen.</p>
			
			<p>‘Ministeriet reagerede dog først, da situationen var så kritisk, at der var risiko for, at Rejsekort A/S ville gå i betalingsstandsning. Rigsrevisionen vurderer, at det er sent, set i lyset af at ministeriet har kendt til problemerne længe og burde have fulgt Rejsekort A/S’ økonomi tæt’, hedder det i Rigsrevisionens rapport.<br/>
			<figure class="plugin right zoomable"><img data-original-image="http://ing.dk/sites/ing/files/1437sati_tilnet.jpg" src="http://ing.dk/sites/ing/files/styles/w1120_media_right/public/1437sati_tilnet.jpg?itok=j0jW-wTG" alt=""/></figure><br/>
			Det får de politisk udpegede statsrevisorer til at rejse ‘skarp kritik’ af såvel Transportministeriet som rejsekortets trafikselskaber. Statsrevisorerne så gerne, at transportministeren havde grebet ind tidligere.</p>
			
			<p>»Vi vil ikke sætte en bestemt dato på, men Transportministeriet har jo holdt almindeligt administrativt tilsyn med rejsekortet som en aktivitet under ministeriets område,« siger statsrevisorernes formand Peder Larsen (SF).</p>
			<p>Han påpeger, at skiftende transportministre primært har udfyldt den opgave ved at holde kvartalsmøder med DSB og Movia, men at det ikke har været tilstrækkeligt.</p>
			<p>»Det var måske hensigtsmæssigt, at Transportministeriet tidligere havde sagt til dem: ‘Dette her kan ikke fortsætte’. Det har de først gjort sent i 2014 og i 2015. Det er måske to-tre år for sent. Måske endda yderligere,« fortsætter han.</p>
			
			<p>Flere af statsrevisorerne peger på, at det er svært at udpege en eksakt dato for, hvornår skiftende ministre burde have grebet ind, da det længe har været kendt, at der var seriøse problemer med rejsekortet.</p>
			<p>»Det er altid den siddende minister, der skal se på dette her, men det er jo ikke bare Magnus Heunicke, der har svigtet. Det er der også nogle af forgængerne, der har gjort,« siger Peder Larsen.</p>
			
			<p>Statsrevisorerne afventer i løbet af de kommende to måneder en redegørelse fra Transportminister Magnus Heunicke. Derudover spår Peder Larsen, at ministeren vil blive kaldt i samråd om emnet, muligvis allerede inden hans redegørelse er afsendt. Her kan det blive et centralt spørgsmål, om ministeren har været orienteret om omfanget af problemerne med rejsekortet.</p>
			<p>»Der er ingen tvivl om, at embedsmændene må have vidst besked. Spørgsmålet er, hvor meget de har videregivet til ministeren. Det er ikke blevet undersøgt her, men når embedsmændene er opmærksomme på et alvorligt problem som her, så er det svært at forestille sig, at man ikke har holdt ministeren orienteret,« siger Peder Larsen.</p>
			
			<p>Derudover forventes Folketingets partier at ville have svar på, hvordan kortets fremtid skal blive. Blandt kritikpunkterne fra statsrevisorerne var nemlig blandt andet, at rejsekortet har været for langsomt til at tilpasse sig til en virkelighed, hvor mobiltelefoner spiller en langt større rolle, hvilket også tidligere har været kritiseret på <a href="http://ing.dk/artikel/rejsekort-direktoer-afviser-app-baseret-rejsekort-158263">ing.dk</a>.</p>
			<p>Læs mere om denne del af kritikken hos Ingeniørens søstermedie <a href="http://version2.dk/150128">Version2</a>.</p>
			
			<p>Rigsrevisorerne valgte på eget initiativ at tage rejsekortsagen op igen sidste år efter at have ladet sagen ligge siden 2011, hvor Rigsrevisionen udgav en rapport om kortets opstartsfase. Det er på den baggrund, at Rigsrevisionens nye rapport nu behandler perioden fra 2011 til i dag.</p>
			<p>Rigsrevisionen vil senere på året behandle takstproblemerne, som har plaget rejsekortet i en særskilt beretning.</p>
		</section>
		  </div></body></html>
