---
layout:     post
title: 	    "Orange veste med røde faner varmer op til Ryanairs landing"
post_author:	    
post_date:	    Wed, 18 Mar 2015 14:13:52 +0100
post_site:	    politiken.dk 
post_link:	    http://politiken.dk/oekonomi/arbejdsmarked/ECE2593098/orange-veste-med-roede-faner-varmer-op-til-ryanairs-landing/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Foran indgangene til Københavns Lufthavne i Kastrup står lufthavnsansatte i 
orange veste med røde faner og deler løbesedler ud, som anklager det irske 
lavprisselskaber Ryanair for social dumping og lave lønninger. 
</p><p>
»Vi markerer over for Ryanair, at vi ikke har glemt dem«, siger talsmand 
portør Ole Johansson, som normalt lodser og laster fly. 
</p><p>
I alt er der 50 til 60 lufthavnsansatte, som deler løbesedler på både dansk og 
engelsk. 
</p><p>
»Vi møder stor forståelse fra dem, som kommer til lufthavnen. De kan forstå, 
at vi ikke vil arbejde under de forhold, som Ryanair tilbyder«, siger Ole 
Johansson 
</p><h3>
Første Ryanair-fly lander i København i dag
</h3><p>
Det første Ryanair lander senere på eftermiddagen klokken 15.05 og skal efter 
planen lette igen klokken 15.30 med kurs mod Dublin. 
</p><p>
Kampen mod Ryanairs indtog i Kastrup foregår på to planer. Dagens ’spontane’ 
aktioner i lufthavnen er blot en forsmag på den formelle arbejdsretlige 
kamp, som LO-fagbevægelsen har indledt mod det irske lavprisselskab for 
flere måneder siden. 
</p><div class="art-quote article-box">
<p class="quote"/>
<blockquote>
<p class="quote-txt">
Vi møder stor forståelse fra dem, som kommer til lufthavnen.
</p>
<p class="sender">
Ole Johanssen, portør i lufthavnen 
</p>
</blockquote>
</div><p/><p>
På torsdag i næste uge har Ryanair en base i København med et fly, 10 piloter 
og 30 kabineansatte, som skal flyve i fast rutefart til for eksempel London, 
Stockholm og Warszawa. Dermed er Ryanair oppe på 73 baser i Europa, men 
Ryanair flyver til godt 100 flere destinationer, end de har baser, så de 
betjener i alt 189 europæiske lufthavne. Kort fortalt er en base dér, hvor 
piloter og den øvrige besætning starter og slutter deres tjeneste. Det er et 
krav fra EU, at alle besætningsmedlemmer skal være tilknyttet en base. 
</p><h3>
Kræver overenskomst med Ryanair 
</h3><p>
FPU/Serviceforbundet har varslet konflikt mod Ryanair med krav om, at de 
tegner overenskomst, men det har Ryanair blankt afvist, som de gør overalt i 
Europa. En stribe andre LO-forbund – 3F, Dansk Metal, Serviceforbundet, Blik &amp; 
Rør, Dansk El-Forbund og HK/Privat – har varslet sympatikonflikt, så Ryanair 
eksempelvis ikke kan få brændstof på deres fly eller bagage om bord. 
</p><p><b class="ext-link">GRAFIK:</b><a class="embeddedlink" href="http://politiken.dk/oekonomi/arbejdsmarked/ECE2592503/grafik-saadan-gaar-vejen-fra-trussel-til-konflikt/">Sådan går vejen fra trussel til konflikt</a></p><p>
Ryanair har ry for at behandle sine ansatte kontant, men det er ikke let at 
skaffe præcise oplysninger om løn- og arbejdsvilkår hos Ryanair, der som 
sagt har individuelle kontrakter med de ansatte. LO og FPU/Serviceforbundet 
har dog skaffet en kontrakt fra den italienske stewardesse Alessandra Cocca. 
Den italienske kvinde aftalte i marts 2012, at hun skulle arbejde de 
kommende tre år som stewardesse for Ryanair, men mistede arbejdet efter 
mindre end et år efter kontroverser med sine overordnede. Hun kunne heller 
ikke få lønnen i omegnen af 10.000 kroner til at række og måtte låne penge 
af sine forældre for at få penge til livets opretholdelse. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/arbejdsmarked/ECE2591606/forstaa-luftslaget-er-ryanairs-base-i-koebenhavn-en-arbejdsplads-i-danmark/">Forstå luftslaget: Er Ryanairs 
base i København en arbejdsplads i Danmark?</a></p><p>
Kontrakten afslørede, at de ansatte skal arbejde i Ryanairs uniform og bære 
id-kort, som de skal betale 30 euro (220 kroner) om året for at leje. 
Ryanair garanterer kun 11 måneders arbejde med løn om året, mens de ansatte 
ikke må have andre arbejdsgivere, de ansatte får en tredjedel af deres løn, 
når de holder ferie. Det irske lavprisselskab kræver ifølge kontrakten, at 
de ansatte skal stå til rådighed for selskabet på alle ugens dage gennem 
hele året og skal være parate til at arbejde på skiftende tidspunkter af 
døgnet. Og Ryanair kan pålægge den ansatte at arbejde med udgangspunkt i et 
andet land. Flytningen til et andet land kan ske med kort varsel. 
</p><p class=" bl-elem">
På et pressemøde i København i slutningen af januar oplyste personalechef i 
Ryanair Eddie Wilson, hvordan lønningerne vil være for de folk, der bliver 
ansat i Kastrup-basen: En kaptajn ville tjene 120.000 euro om året (893.000 
kroner), andenpiloten 60.000 euro (446.000 kr.), ledende kabinepersonale 
35.000 euro (260.000 kr.) og almindeligt kabinepersonale 25.000 euro 
(186.000 kr.), men det er ikke muligt at få oplyst, om det er 
gennemsnitslønninger, begyndelses- eller slutløn. 
</p>	
</div>
</div></body></html>
