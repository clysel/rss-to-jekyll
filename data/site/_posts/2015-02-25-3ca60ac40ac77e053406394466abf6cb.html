---
layout:     post
title: 	    "Gymnasiesnit afgør succes på universitet"
post_author:	    
post_date:	    Wed, 25 Feb 2015 23:09:13 +0100
post_site:	    politiken.dk 
post_link:	    http://politiken.dk/indland/uddannelse/ECE2563862/gymnasiesnit-afgoer-succes-paa-universitet/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Studerende på universitetet, der har fået et karaktergennemsnit i gymnasiet på 
4, har dobbelt så stor risiko for at falde fra studiet i løbet af det første 
år som studerende, der er kommet ind med et karaktergennemsnit på 10. 
</p><p>
Og gennemfører studerende, der fik 4 i snit i gymnasiet, en 
universitetsuddannelse, er der næsten tre gange så stor risiko for, at de 
bliver arbejdsløse efter deres studie, som studerende med 10 i snit. 
</p><h3>
Omfattende undersøgelse 
</h3><p>
Med andre ord betyder præstationen i gymnasiet og de karakterer, der tildeles 
der, en hel del for de studerendes videre færd i uddannelsessystemet og på 
arbejdsmarkedet. Det viser en af de største undersøgelser, der hidtil er 
lavet af sammenhængen mellem gymnasiekarakterer og de studerendes videre 
færd. 
</p><div class="art-quote article-box">
<p class="quote"/>
<blockquote>
<p class="quote-txt">
Ud fra vores undersøgelse kan man konkludere, at optagelsessystemet ikke skal 
se helt bort fra karakterer
</p>
<p class="sender">
Frederik Sigurd, Danmarks Evalueringsinstitut 
</p>
</blockquote>
</div><p>
Det er Danmarks Evalueringsinstitut (EVA), der ser på 148.000 studerendes 
studieforløb i perioden fra 2004 til 2010 og konkluderer, at 
karaktergennemsnit er et vigtigt parameter for universiteter, når de optager 
nye studerende. <br/><br/>
»Der er i øjeblikket en debat om, hvorvidt et højt karaktergennemsnit fra 
gymnasiet kan bruges til at forudsige det rette uddannelsesmatch. Ud fra 
vores undersøgelse kan man konkludere, at optagelsessystemet ikke skal se 
helt bort fra karakterer«, siger Frederik Sigurd, der har været projektleder 
på undersøgelsen.</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/uddannelse/ECE2417144/regeringen-afviser-karakter-beloenning-til-gymnasier/">Regeringen afviser 
karakter-belønning til gymnasier</a></p><p>
Mange uddannelser er ellers begyndt at åbne for at bruge andre kriterier, når 
de optager studerende. Optagelsessamtaler og test af ansøgerne udbredes 
flere steder, blandt andet på Syddansk Universitet. 
</p><p>
Her har blandt andet de sundhedsvidenskabelige uddannelser i en årrække har 
haft succes med samtaler, som har ført til, at flere gennemfører studiet. 
SDU har sat som mål, at 25 procent af de studerende skal optages via 
individuelle samtaler i 2017. 
</p><p>
For nylig har også regeringens Kvalitetsudvalg anbefalet, at 
optagelsessystemet til de videregående uddannelser ændres, så flere 
uddannelser går væk fra kun at pejle efter gymnasiesnittet og i stedet 
bruger andre metoder til at udvælge de rigtige studerende. 
</p><h3>
De dygtigste klumper sig sammen 
</h3><p>
Uddannelsesminister Sofie Carsten Nielsen (R) vil i løbet af foråret komme med 
sit bud på, hvordan optagelsessystemet skal ændres. Hun vil stadig holde 
fast i karakterer. 
</p><p>
»Jeg synes ikke, at vi skal smide karakterer ud med badevandet. De har en 
vigtig funktion. Jeg er bare optaget af, at man på gymnasier og videregående 
uddannelser har blik for, at der er andre indikatorer end karakterer, der 
siger noget om, hvorvidt man er et motiveret og talentfuldt ungt menneske, 
der kan gøre det godt på en videregående uddannelse«, siger hun. 
</p><p>
Men karaktererne kan fylde for meget, mener ministeren. Det gælder især for 
dem, der scorer de høje tal. Kvalitetsudvalget har påpeget, at de unge, der 
får de højeste snit i gymnasiet, flokkes om ganske få studier. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/uddannelse/ECE2416866/kun-faa-gymnasier-giver-elever-et-fagligt-loeft/">Kun få gymnasier giver elever 
et fagligt løft</a></p><p>
I 2013 blev en fjerdedel af de gymnasiestudenter, der fik et snit på 9 eller 
derover, optaget på fire uddannelser: medicin, jura, psykologi og 
statskundskab, som alle har høje adgangskvotienter. Dermed bliver de 
dygtigste studerende ikke fordelt særlig bredt. Sofie Carsten Nielsen ærgrer 
sig over den tendens. 
</p><p>
»Vi hører om, at der er en gruppe af studerende, for hvem det bare handler om 
at få over 12 i snit, og at det så skal udnyttes fuldt ud. Det er ærgerligt, 
at de søger mod uddannelser med høje snit, for det siger ikke noget om 
uddannelsens kvalitet, at den har høje adgangskrav. Hvis de dygtige 
studerende samler sig i små grupper på bestemte studier, bliver vi lidt for 
snævre i vores opfattelse af, hvordan verden hænger sammen. Det er også 
læring at møde mennesker, der er anderledes end en selv«, siger ministeren. 
</p><h3>
Kunstigt høje tal 
</h3><p>
I dag kan studenter fra en ungdomsuddannelse få ganget deres karaktersnit med 
1,08, hvis de begynder en videregående uddannelse inden for to år, efter at 
studenterhuen kom på hovedet. 
</p><p>
Den regel er med til at forstærke karakterfokuseringen unødvendigt meget, 
mener de otte universiteter, der gerne ser bonusordningen afskaffet helt. 
Det fortæller rektorernes formand Ralf Hemmingsen, der også er rektor på 
Københavns Universitet. 
</p><p>
»Vi ser, at nogle uddannelser får en adgangskvotient på over 12, når man 
ganger med 1,08. Det er et kunstigt højt tal, der intet har at gøre med 
studentens præstation, og det giver et uhensigtsmæssigt kunstigt fokus på 
ekstremt høje gennemsnit«, siger han. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/uddannelse/ECE2353416/adgangskrav-spraenger-karakterskalaen/">Adgangskrav sprænger 
karakterskalaen</a></p><p>
Derudover vil universiteterne gerne holde fast i gymnasiekaraktersnit som et 
vigtigt parameter, men universiteterne bør få lov at sætte karakterkrav på 
optaget gennem kvote 1 og andre krav til dem, der optages gennem kvote 2. 
Det er ikke muligt i dag. 
</p><p class=" bl-elem">
»Vi vil ikke have karakterer helt ud af billedet, men vi vil gerne have et 
mere fleksibelt system, end vi har i dag. Vi vil gerne kunne optage 
studerende ud fra andre kriterier end karakterer, for der er en gruppe, der 
karaktermæssigt ligger lavt, men som alligevel kan dokumentere, at de er 
egnede til at studere på universitetet«, siger Ralf Hemmingsen. 
</p>	
</div>
</div></body></html>
