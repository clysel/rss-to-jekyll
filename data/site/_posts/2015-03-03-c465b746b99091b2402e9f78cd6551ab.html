---
layout:     post
title: 	    "Hvad rager en storbarmet pornostjerne i USA folk i Mellemøsten? "
post_author:	    
post_date:	    Tue, 03 Mar 2015 10:19:10 +0100
post_site:	    politiken.dk 
post_link:	    http://politiken.dk/magasinet/feature/ECE2571096/hvad-rager-en-storbarmet-pornostjerne-i-usa-folk-i-mellemoesten/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Store brune øjne, et par enorme silikonebryster og evnen til at have sex foran 
et kamera har sikret libanesiske Mia Khalifa titlen som den mest 
eftertragtede pornoskuespillerinde på en af de største portaler for 
internetporno, Pornhub. 
</p><p>
Her er hun for nylig blevet kåret som brugernes absolutte nummer 1 – en 
kåring, der samtidig har skabt oprør i hendes hjemland, Libanon, hvor hendes 
valg af karriere for alvor deler vandene. Selv om Khalifa ikke har boet i 
Libanon de sidste 15 år, er hun blevet omdrejningspunkt for en voldsom debat 
i hjemlandet. 
</p><div class="art-fakta article-box">
<header><h4 class="">
Blå bog</h4>
<h5>
Mia Khalifa</h5>
</header><div class="fakta-body" data-buildingblock="embedded_factboxlink">
<p><b>Libanesisk-amerikansk</b> pornostjerne. Født 10. februar 1993 i 
Beirut, Libanon. 
</p><p><b>Flyttede til USA </b>med sin familie i 2000 og bor i dag i Florida, USA. 
</p><p><b>Debuterede som </b>pornoskuespiller i 2014, og 28. december 2014 kunne den 
internationale pornoportal Pornhub offentliggøre, at hun var valgt som den 
mest populære pornostjerne af sitets brugere.
</p><p class=" bl-elem"><i class=" bl-elem">Research: Politikens Bibliotek</i></p>
</div>
</div><p/><p/><p>
At den unge pornostjerne optræder med hijab i en af sine film og har 
tatoveringer med tydelige referencer til Libanon, er en stor del af årsagen 
til de følelsesladede diskussioner i medierne. I manges øjne er hun først og 
fremmest libaneser og araber, skønt hendes bopæl i dag er i Miami. Hun 
kommer selv fra en katolsk baggrund og har forklaret, at tørklædet i filmen 
var ment som satire, men det har ikke forhindret dødstrusler i at dukke op 
på hendes twitterprofil. 
</p><p>
På trods af Libanons status som Mellemøstens mest frisindede land er porno 
ikke velanset i det offentlige rum. I stort set alle mellemøstlige lande er 
seksualitet en akt, der holdes inden for hjemmets fire vægge – og kun mellem 
ægtemand og kone. I flere lande bestræber man sig på at begrænse adgangen 
til porno, men det betyder dog ikke, at der bliver set mindre porno. 
Tværtimod. 
</p><p>
Nyeste tal fra Googles søgestatistik viser nemlig, at lande som Pakistan, 
Egypten, Iran, Marokko, Saudi-Arabien og Tyrkiet ligger i top-10, når det 
kommer til forbrug af porno på verdensplan. Ikke specielt overraskende, hvis 
man spørger Mernoush Parve, der er uddannet sexolog fra Iran og bosiddende i 
Danmark. 
</p><p>
I hendes eget hjemland, Iran – og formentlig også i resten af regionen – mener 
hun, at der generelt bliver set mere porno, end der gør i et land som 
Danmark: 
</p><p>
»Fordi porno er forbudt, spiller det en større rolle. Man kan ikke bare købe 
en dvd nede i kiosken. Derfor bliver porno mere spændende, når man ikke må«. 
</p><p>
Mernoush Parve er selv opvokset med konservative islamiske normer, der 
påbyder, at man holder sig fra sex inden ægteskab. Men det betyder ikke, at 
lysten til at udforske området forsvinder hos unge mennesker. På arabiske 
hjemmesider ser man også masser af hjemmelavet amatørporno, fordi adgangen 
til det kommercielle udenlandske marked ikke altid har været ligetil. 
</p><p>
Khalifa er langtfra den eneste arabiske kvinde, der optræder med tørklæde i 
pornofilm. Hvis man bevæger sig ind på arabiske pornosider, er der hele 
kategorier dedikeret til kvinder med hijab. Det stemmer fint overens med, at 
ordene ‘arabisk porno’ er den mest søgte kombination i de arabiske lande. 
</p><p>
Men hvorfor så den store opmærksomhed om Khalifa? Porno er kommet for at blive 
i Mellemøsten på trods af regimernes ihærdige restriktioner – og hun er ikke 
mere kontroversiel end så mange andre af de amatørfilm, der ligger på 
arabiske pornosider. Hvis man spørger Mernoush Parve, bunder kritikken i 
noget helt andet. Hun mener, at Khalifa puster til et langt mere følsomt 
område, nemlig kvinderollen i muslimske lande: 
</p><p>
»Porno giver direkte ret til egen krop, hvilket mange af os muslimske kvinder 
ikke har. Når man skal dække hår og krop til og ikke vise former, er det, 
fordi man ikke har ret til sin egen krop. Her er så en pornostjerne, der 
faktisk har ret til sin krop og sine kønsdele. Ikke nok med det, hun har 
også retten til at ligge og onanere foran åbent kamera. Når hun gør det, 
tager hun samtidig retten fra de religiøse autoriteter. Og især når hun 
endda står frem med hijab, siger hun direkte, at her er jeg, og jeg 
bestemmer selv«. 
</p><p>
At der er et kønsaspekt i sagen om Khalifa, er der flere, der mener. Den 
mandlige libanesiske forfatter Nasri Atallah skriver på sin facebookprofil, 
at han undrer sig over, hvorfor libaneserne ikke kan være stolte af Mia 
Khalifa, på samme måde som de er stolte af sangerinden Shakiras libanesiske 
aner. I hans øjne er sagen udtryk for ekstrem dobbeltmoral. Både i forhold 
til den libanesiske kultur og til kvinder i det hele taget: 
</p><div class="art-quote article-box">
<p class="quote"/>
<blockquote>
<p class="quote-txt">
Hvis den højest rangerede mandlige pornostjerne på Pornhub var libaneser, og 
han havde verdens mest frodige pik, ville alle dele historien med stolthed
</p>
<p class="sender">
Nasri Atallah, libanesisk forfatter 
</p>
</blockquote>
</div><p/><p/><p>
»Libanesisk popkultur er en af de mest pornografiske, jeg nogensinde har 
stiftet bekendtskab med. Selv om der ikke er nøgenhed eller penetration, er 
hver overdrevent vovede musikvideo, hver glinsende tv-vært, hvert drama 
filmet i en producers pornoagtige hjem pornografisk – æstetikken er ren 
porno. Vi er bare bedre tilpas, så længe sex er udeladt. Og hvis den højest 
rangerede mandlige pornostjerne på Pornhub var libaneser, og han havde 
verdens mest frodige pik, ville alle dele historien med stolthed«. 
</p><h3>
Khalifa deler feministerne 
</h3><p>
Sagen har også sat fut i en mere principiel debat, som deler feministerne i to 
lejre. Hvor nogle mener, at Khalifa kæmper kvindernes sag ved at skabe sig 
en – meget velbetalt – karriere og blæse på, hvad folk mener om hende, er 
hun i andres øjne et tilbageslag for de hårdt tilkæmpede kvinderettigheder i 
Mellemøsten. 
</p><p>
En af hendes støtter er Fida Afioni, professor ved Det Amerikanske Universitet 
i Beirut, der forsker i køn i Mellemøsten. Hun mener, at Mia Khalifa kan 
betragtes som feminist, fordi hun netop gør op med de patriarkalske normer, 
hun er vokset op med: 
</p><p>
»Hun har selv valgt sin beskæftigelse. At være pornostjerne er hendes egen 
feministiske udtryksform og måde at udøve kontrol over sin seksualitet på. 
Jeg tror, at det er denne måde at udøve kontrol over sin seksualitet på, der 
driver folk til vanvid i Libanon, fordi det er et åbenlyst oprør mod de 
dominerende patriarkalske strukturer«, udtaler hun til International 
Business Times. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00917/MIA_KHALIFA_917682" data-id="917682" data-imgtype="jpg" data-caption="Mia Khalifa. Foto: Instagram"/><p>
Men for bloggeren Juliana Yazbeck, der deler sine tanker på det libanesiske 
nyhedssite Now, er Mia Khalifa alt andet end en feminist. 
</p><p>
Bloggeren skriver, at hun har kæmpet hele sit liv for at blive taget seriøst 
som en kvinde med en hjerne – ikke bare som et sexobjekt. Da Khalifa 
pludselig var overalt på sociale medier, blev Juliana Yazbeck derfor 
voldsomt frustreret. Ikke fordi Khalifa ikke er i sin gode ret til at have 
sex foran kameraet, men fordi det lige blev en pornostjerne, der fik 
medierne til at gå amok: 
</p><p>
»Virkelig? Af de få libanesiske kvinder, der skaber globale overskrifter, 
bliver det en pornostjerne! Jeg havde det, som om jeg havde rejst i 
månedsvis, og ligesom jeg var ved at nå mit mål, var der en, der tog mit pas 
og tørrede røv i det, slettede alt mit hårde arbejde og sendte mig tilbage 
til start«. 
</p><h3>
Succesens slagside 
</h3><p>
Mia Khalifa, hvis rigtige navn er Mia Callista, blev opdaget, mens hun stod og 
langede burgere over disken i en fastfood-restaurant i Miami. Et par uger 
efter debuterede hun foran kameraet uden tøj på, og på kun få måneder 
lykkedes det hende at skubbe alle andre til side og indtage pladsen som den 
mest eftertragtede pornoskuespillerinde på pornositet Pornhub. 
</p><p>
De færreste forældre klapper i hænderne, når deres børn indleder en 
pornokarriere. Men for en ung kvinde med libanesisk baggrund, der i øvrigt 
har en bachelor i historie, har succesen i den amerikanske pornoindustri 
fået meget voldsomme konsekvenser. Hun er blevet persona non grata blandt 
sine familiemedlemmer, der ikke vil acceptere hendes livsstil. Familien, der 
har boet i USA siden år 2000, har katolsk baggrund og er med Khalifas egne 
ord både konservative og strikse. Konflikten er ikke blevet mindre af, at 
Khalifa er blevet nationalt samtaleemne i Libanon, fortæller den unge kvinde 
selv til Newsweek: 
</p><p>
»Alle, fra min fætre og kusiner til venner af familien, ved det ... det er 
ikke noget, der bliver tilgivet«. 
</p><p>
Familiens kolde skulder rammer tilsyneladende Khalifa langt hårdere end selv 
de dødstrusler, hun har fået. På Twitter svarer hun kækt tilbage på trusler 
om halshugning, at de bare skal holde sig fra hendes dyre bryster. Men at 
hendes familie er blevet påvirket af hendes karriere, gør hende ked af det: 
</p><p>
»Jeg har trukket deres navn igennem mudderet. Jeg føler skyldfølelse over at 
have trukket dem ind i det her, og at alle deres venner ved det, nu hvor det 
er i libanesiske medier. Det var aldrig min intention«. 
</p><h3>
Den samme gamle traver 
</h3><p>
Debatten om Mia Khalifa er i virkeligheden den samme debat, vi altid ender 
ved, når vi taler om kvinderettigheder og porno. Sådan forklarer forsker i 
køn og Mellemøsten Connie Carøe Christiansen, der i dag er ansat i Kvinfo: 
</p><div class="art-quote article-box">
<p class="quote"/>
<blockquote>
<p class="quote-txt">
Der er ingen garanti for, at et fænomen som porno er frigørende for nogle 
kvinder og altså heller ikke i Mellemøsten
</p>
<p class="sender">
Connie Carøe Christiansen, forsker i køn og Mellemøsten 
</p>
</blockquote>
</div><p/><p/><p>
»På den ene side har vi dem, der vælger at se det frigørende i porno. På den 
anden side dem, der ser det som undertrykkende. Der findes ikke et gyldent 
og altomfavnende svar på den her debat. For nogle konkrete kvinder har porno 
bestemte konsekvenser, og for andre har det helt andre konsekvenser. Det er 
et spørgsmål om kvindernes resurser, motivation og deres selvbestemmelse, 
når de er i det. Jeg tror, man skal gå bort fra at forestille sig, at der 
findes et endegyldigt svar. Der er ingen garanti for, at et fænomen som 
porno er frigørende for nogle kvinder og altså heller ikke i Mellemøsten«. 
</p><p>
Hvis Khalifas historie skal være et fremskridt for kvinder i regionen, skal 
det være, fordi de får en opfattelse af, at de har direkte adgang til deres 
egen seksualitet. Men hvorvidt unge arabiske kvinder kan få det ud af en 
pornostjernes karriere, er tvivlsomt, mener hun: 
</p><p>
»Der er en barriere, i forhold til at hun først og fremmest betragtes som 
pornostjerne. Og så er der meget langt fra hendes liv til livet for en 
teenagepige i Libanon«. 
</p><p>
Mernoush Parve er heller ikke overbevist om, at succeshistorien om en 
libanesisk pornostjerne vil skabe bedre vilkår for kvinder i Mellemøsten. 
Selv om mange vil mene, at hendes valg er selvstændigt og modigt, bør kampen 
for ligestilling ikke kæmpes i pornofilm: 
</p><p>
»Jeg synes ikke, at hendes succes er et skridt i rette retning. En kvinde skal 
ikke være undertrykt og frataget ret til egen krop, men for at kæmpe imod 
dette behøver man altså ikke at være pornostjerne«. 
</p><p>
Den unge libaneser giver ikke selv meget for den debat, hun er blevet 
omdrejningspunkt for. Hun mistænker også det libanesiske styre for at have 
pustet til debatten, fordi man vil begrænse adgangen til porno i landet. Da 
hun blev konfronteret med kritikken fra hjemlandet, var hendes svar til The 
Washington Post, at selv om hun hader ordet feminist, undrer hun sig mest 
over, hvad hele debatten siger om kvinders forhold i Libanon: 
</p><p>
»Kvinders rettigheder i Libanon er langt fra at blive taget seriøst, hvis en 
libanesiskamerikansk pornostjerne, som ikke længere bor i landet, kan skabe 
så meget ballade«. 
</p><p class=" bl-elem"><i class=" bl-elem">Publiceret 3. marts 2015</i></p>	
</div>
</div></body></html>
