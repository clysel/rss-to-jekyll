---
layout:     post
title: 	    "Svenskere lukker to Kattegat-reaktorer før tid"
post_author:	    Magnus Bredsdorff
post_date:	    Tue, 28 Apr 2015 09:43:39 +0000
post_site:	    ing.dk 
post_link:	    http://ing.dk/artikel/svenskere-lukker-kattegat-reaktorer-foer-tid-175738
---
<html><body><div><section class="body">
			<p>Nordens største kraftværk, atomkraftværket Ringhals ud til Kattegat syd for Gøteborg, bliver amputeret tidligere end planlagt.</p>
			<p>Hovedejeren, det svenske energiselskab Vattenfall, forudser, at strømpriserne bliver ved med at være så lave, at det ikke kan betale sig at køre med de to ældste af værkets reaktorer.</p>
			<p>De skulle have været taget ud af drift i 2025. Nu bliver det mellem 2020 og 2018, oplyser Vattenfall <a href="http://corporate.vattenfall.com/news-and-media/press-releases/2015/vattenfall-changes-direction-for-operational-lifetimes-of-ringhals-1-and-2/">i en pressemeddelelse</a>.</p>
			<p>Torbjörn Wahlborg, der er direktør for Vattenfalls kraftværker, henviser desuden til øgede produktionsomkostninger uden at uddybe, hvad de skyldes.</p>
			<p>»Vattenfalls beslutning er forretningsdrevet,« understreger han for at udelukke, at selskabet er ude i et ideologisk korstog mod kernekraft.</p>
			<p>»Naturligvis er det beklageligt at lukke velfungerende produktionsenheder, men nogle gange er det uundgåeligt,« tilføjer direktøren.</p>
			<p>Vattenfall beholder de to øvrige reaktorer på Ringhals, 3 og 4, ligesom selskabets tre reaktorer på Forsmark-atomkraftværket skal køre videre. Alle de fem er planlagt til at leve i 60 år, hvilket vil sige frem til begyndelsen af 2040’erne.</p>
			<p>Vattenfall ejer 70,4 procent af Ringhals-reaktorerne. De øvrige aktier sidder tyske E.on på, og tyskerne skal være med på lukningen, understreger Vattenfall. E.on har ikke udsendt nogen meddelelse som reaktion på den svenske beslutning.</p>
			<p>Ringhals 1 er en kogendevandsreaktor (BWR, boiling water reactor), som kom i drift i 1976. Dens nuværende nettoeffekt er 857 MW.</p>
			<p>Ringhals 2 er en trykvandsreaktor med en effekt på 886 MW. Den blev sat i drift i 1975.</p>
		</section>
		  </div></body></html>
