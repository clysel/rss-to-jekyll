---
layout:     post
title: 	    "Dødstal stiger efter orkanen i Vanuatu"
post_author:	    
post_date:	    Mon, 16 Mar 2015 20:06:23 +0100
post_site:	    politiken.dk 
post_link:	    http://politiken.dk/udland/ECE2590101/doedstal-stiger-efter-orkanen-i-vanuatu/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Der bliver kæmpet for at få overblik over skaderne, efter en tropisk 
superorkan i weekenden ramte øgruppen Vanuatu i Stillehavet. 
</p><p>
Ifølge FN mangler omkring 132.000 mennesker akut humanitær hjælp. 54.000 af 
dem er børn. 
</p><p>
Og lokale myndigheder anslår, at op mod 90 procent af husene i hovedstaden 
Port Vila er beskadiget, efter Pam, som orkanen er blevet døbt, gik i land 
ved de omkring 82 øer i det vestlige stillehav og begyndte at smadre alt, 
hvad den mødte, med over 300 kilometer i timen. 
</p><p><b class="ext-link">LÆS ØJENVIDNEBERETNING</b><a class="embeddedlink" href="http://politiken.dk/udland/ECE2589222/oejenvidne-i-vanuatu-det-ser-ud-som-om-at-her-baade-har-vaeret-en-terrorbombning-en-tsunami-og-et-jordskaelv-paa-en-gang/">»Det ser ud som 
om, at her både har været en terrorbombning, en tsunami og et jordskælv på 
en gang«</a></p><p>
Og så er der dødstallet. 
</p><p>
Man frygter, at Pam vil have dræbt mennesker i et omfang, som tyfonen Haiyan 
gjorde det i 2013, da den hærgede Filippinerne og kostede mere end 7.350 
mennesker livet. 
</p><div class="art-fakta article-box">
<h4 class="">
Fakta </h4>
<div class="fakta-body" data-buildingblock="embedded_factboxlink">
<p>
Vanuatu er en øgruppe og selvstændig republik i det vestlige stillehav. 
</p><p>
Øgruppen kaldtes i kolonitiden for Ny Hebriderne og var frem til 1960 en 
engelsk og fransk koloni. 
</p><p>
Befolkningstallet er på 267.000, som er spredt over 82 øer. Omkring 47.000 
mennesker bor i hovedstaden Port Vila på øen Efate. 
</p><p class=" bl-elem">
Øerne er alle af vulkansk oprindelse og bjergrige. Jordskælv er hyppige, men 
sjældent kraftige. 
</p>
</div>
</div><p>
Lige nu bekræfter FN de første 24 dødsofre efter Pam. Det oplyser OCHA, som er 
FN's organ for koordinering af nødhjælpsindsatser. </p><p><b class="ext-link">LÆS MERE</b><a class="embeddedlink" href="http://politiken.dk/udland/ECE2588126/vanuatu-i-undtagelsestilstand---noedhjaelp-paa-vej-til-raserede-omraader/">Vanuatu i undtagelsestilstand - 
nødhjælp på vej til raserede områder </a></p><p>
»Der er 24 bekræftede dødsofre. Elleve fra Tafea, otte fra Efate og fem fra 
Tanna«, skriver OCHA.
</p><h3>
Kæmper med kommunikationen 
</h3><p>
Orkanen Pam hamrede ind over østaten natten til lørdag. 
</p><p>
Omkring 3.300 mennesker er samlet på 37 forskellige evakueringscentre, imens 
militærfly fra Australien, New Zealand og Ny Kaledonien har overfløjet 
Vanuatu for at forsøge at få et overblik over skaderne. 
</p><p><b class="ext-link">MANGLENDE KOMMUNIKATION</b><a class="embeddedlink" href="http://politiken.dk/udland/ECE2587666/ingen-livstegn-fra-vanuatu-oeen-tannas-29000-beboere/">Ingen livstegn fra 
Vanuatu-øen Tannas 29.000 beboere</a></p><p>
Flere hjælpeorganisationer siger til nyhedsbureauet Reuters, at katastrofen er 
blandt de mest udfordrende, de har oplevet. De kæmper med at komme i kontakt 
med især øgruppens ydre øer og frygter, at dødstallet vil stige i takt med, 
at man får genetableret tele- og radiokommunikation i et virvar, hvor 
boliger, broer og både enten er smadret eller skyllet væk. 
</p><h3 class="tvheader">Se ødelæggelserne efter orkanen Pam</h3>
<p/><p>
»Der hersker en stor bekymring, fordi ingen endnu har en reel idé om, hvad 
konsekvenserne er«, siger nødhjælpsarbejderen Tom Perry fra den australske 
nødhjælpsorganisation CARE, som er i Vanuatus hovedstad. 
</p><p class=" bl-elem">
»Vi ser fremskridt i Port Vila, hvor folk er begyndt at vende tilbage til det 
lokale marked og er begyndt på oprydningen, men det væsentlige lige nu er, 
at vi stadig ikke har nogen kontakt med andre provinser«, tilføjer han til 
Reuters. 
</p>	
</div>
</div></body></html>
