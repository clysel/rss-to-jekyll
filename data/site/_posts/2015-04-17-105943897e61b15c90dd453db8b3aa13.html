---
layout:     post
title: 	    "Knebent flertal til fossil-kritikere på DIP’s generalforsamling"
post_author:	    Mathias Skov Johansen
post_date:	    Fri, 17 Apr 2015 14:21:41 +0000
post_site:	    ing.dk 
post_link:	    http://ing.dk/artikel/knebent-flertal-til-fossil-kritikere-paa-dips-generalforsamling-175519
---
<html><body><div><section class="body">
			<p>250 for og 249 imod. Så tæt blev resultatet af gårsdagens afstemning på DIP’s årlige generalforsamling. Her skulle medlemmerne tage stilling til at afvikle pensionskassens investeringer i kul, olie og gas.</p>
			<p>Forslaget, der snart sendes til urafstemning blandt samtlige medlemmer af ingeniør-pensionskassen, blev stillet til bestyrelsen på vegne af generalforsamlingen og Ansvarlig Fremtid – et klimaaktivistisk netværk af pensionskunder, der forsøger at påvirke danske pensionskassers investeringer væk fra fossil energi.</p>
			<p>Konkret opfordrer forslaget til inden 2018 at afvikle DIP’s investeringer i de 100 største kulselskaber. Desuden foreslår man bestyrelsen at gå i dialog med de olie- og gasselskaber, hvor DIP ejer aktier, om at afvikle såkaldt højrisikable olie- og gasprojekter som tjæresand og dybhavs-boringer.</p>
			<p>»Vi ønsker bestemt ikke at skabe splittelse. Men det drejer sig trods alt om overlevelsen for vores planet og betingelserne for vores børn og børnebørn. Derudover har vi vist, at det er nogle dårlige investeringer, DIP har foretaget. Det handler ikke bare om lidt miljøsvineri, men om at afbrænde kul i en tid, hvor hele kulmarkedet er i kollaps. Det er et strukturelt problem«, siger Hans Genefke Jørgensen, medlem af DIP og del af netværket Ansvarlig Fremtid.</p>
			<p>Ansvarlig Fremtids forslag baserer sig bl.a. på overvejelser gjort af Carbon Tracker Initiative og Det Internationale Energi Agentur. I begrundelsen for forslagene henviser gruppen til, at mængden af kendte fossile reserver, svarende til udledning af 2.795 gigaton CO2, overskrider værdien tre gange, for hvad der er sikkert at afbrænde, hvis Jorden skal holde sig under en temperaturstigning på to grader i 2100.</p>
			<p>Da mange ikke-udnyttede reserver allerede figurerer på børserne, risikerer det ifølge gruppen før eller siden at trække tæppet under de fossile investeringer væk, i takt med at nye restriktioner og begrænsninger på forurenende kraftværker kommer til. Således også for de aktiver, DIP varetager for sine ca. 23.000 civil- og akademiingeniørers pensionsopsparing.</p>
			<p>Beslutning om en kommende urafstemning, bliver til gengæld mødt positivt af Hans Genefke Jørgensen.</p>
			<p>»Vi har vedtægter i DIP, som udstikker klare rammer for, hvordan en beslutning kommer til urafstemning. Det er helt fornuftigt, at bestyrelsen bruger det. Dels fordi resultatet er så tæt, dels fordi det tilsyneladende er noget, de selv lægger vægt på«, siger Hans Genefke Jørgensen.</p>
			<h2>Direktør: »DIPs strategi er at gå i dialog«</h2>
			<p>Bestyrelsen i DIP opfordrer pensionskassens medlemmer til at stemme nej ved urafstemningen. I bemærkningen til forslaget hedder det blandt andet, at aktivt ejerskab frem for frasalg af selskaber ud fra en politisk vurdering skaber de bedste forudsætninger for forandring. Desuden var der bekymring for, om forslaget ville indskrænke medlemmernes mulighed for den bedste pension.</p>
			<p>I DIP's bestyrelse tager man dog afstemningen alvorligt og ser frem til at indhente synspunkter fra hele medlemsbasen.</p>
			<p>»Det er ikke let at sige, hvad det får af konsekvenser lige nu. Men i DIP har vi et ønske om tage temperaturen på det her synspunkt. Når afstemningsresultatet er så tæt, må vi høre, om det er noget, der aflejrer sig i hele medlemskabet«, siger DIP's direktør Søren Kolbye Sørensen. Han finder sympatiske linjer i forslaget men mener ikke, strategien er fyldestgørende.</p>
			<p>»DIP's strategi er at indgå i en dialog og prøve at påvirke selskaberne. Som bestyrelsen udtrykte det, kan man sagtens have stor sympati for elementerne i forslaget. Men problemet er det rent principielle. Hvis du ringer til et selskab, hvor du ikke er aktionær, vil de lytte mindre til dig, end hvis du er aktionær. Du ændrer ikke verden ved at sælge en aktie«, siger Søren Kolbye, der mener, at et mere relevant spørgsmål er, hvornår man så sælger aktierne.</p>
			<p>»Det betyder ikke, at man skal negligere synspunktet, men bare være opmærksom på de her ting«, siger Søren Kolbye, som endnu ikke kan svare på, hvad en eventuel opbakning til forslaget ved en urafstemning vil få af konsekvenser.</p>
			<h2>Flere pensionskasser stemmer i april</h2>
			<p>Sidste år blev et lignende forslag fra Ansvarlig Fremtid afvist ved DIP's generalforsamling med 126 stemmer for og 148 imod. Efter gårsdagens tætte afstemning er Hans Genefke Jørgensen fra Ansvarlig Fremtid ganske tilfreds.</p>
			<p>»Jeg håber, vi kan opnå en meget bredere forståelse for de mekanismer gennem debatten de næste fire uger. Vi er meget glade for den mulighed, vi hermed får for at brede synspunktet ud«, siger han.</p>
			<p>I løbet af denne og næste uge fremsætter Ansvarlig Fremtid forslag ved flere pensionsselskabers generalforsamlinger om at frasælge investeringer i olie, kul og gas.</p>
			<p>Arkitekternes Pensionskasse stemte tidligere på ugen for forslaget. Det blev første gang, at medlemmer af en dansk pensionskasse sagde fra over for fossile investeringer. MP Pension fulgte i går efter med stemmerne 761 for og 569 imod. Her valgte bestyrelsen, der ikke er forpligtiget af medlemmernes indstilling, dog ikke at gå videre med forslaget. Resten af april bliver Ansvarlig Fremtids forslag ligeledes rejst for ISP’s og JØP’s bestyrelse. Ingen af bestyrelserne i de nævnte pensionskasser har bakket op om forslaget.</p>
			<p>Urafstemningen i DIP bliver afholdt inden juni.</p>
		</section>
		  </div></body></html>
