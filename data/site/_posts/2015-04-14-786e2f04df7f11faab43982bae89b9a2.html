---
layout:     post
title: 	    "Jagten på universets gåde to kilometer under jorden"
post_author:	    
post_date:	    Tue, 14 Apr 2015 12:59:38 +0200
post_site:	    politiken.dk 
post_link:	    http://politiken.dk/magasinet/feature/ECE2627266/jagten-paa-universets-gaade-to-kilometer-under-jorden/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Hvad er mørkt stof? Hvad kan det? Det er nogle af de spørgsmål, som får 
partikelfysikere verden over til at rive sig i håret. I dag skal jeg rejse 
ned under jorden for at se detektoren Deap (Dark Matter Experiment using 
Argon Pulse-shape discrimination) og tale med de førende forskere på 
området. Min rejse starter klokken 5 om morgenen i minus 30 grader på en 
parkeringsplads foran nogle kedelige grå bygninger i Sudbury, Ontario, 
Canada. 
</p><div class="art-fakta article-box">
<header>
<h4 class=""/><p/>
<p>
fakta 
</p>

<h5>
Et ukendt univers </h5>
</header>
<div class="fakta-body" data-buildingblock="embedded_factboxlink">
<p><span class="img-contimg-fl-left"><img class="image inlineLightBox" src="http://multimedia.pol.dk/archive/00928/DARK_MATTER_928099w.jpg" alt="" border="0"/></span></p><p><b>91 procent af universet </b>består af noget, som vi ikke aner, hvad er. 
</p><p class=" bl-elem"><b>23 procent af det</b> er mørkt stof, mens 68 procent er mørk energi. 
</p>
</div>
</div><p/><p/><p>
»I det mindste vågner man af kulden«, siger min guide, 24-årige Jack Dunger, 
som er andenårs ph.d.-studerende ved Oxford University fra Christ Church 
College. Han er midlertidigt udstationeret til Snolab (Sudbury Neutrino 
Observatory) som en del af sit ph.d.-projekt. Mens vi begiver os hen til 
forhallen, forklarer han de mange sikkerhedsregler for mit besøg. En af 
reglerne er, at jeg skal holde mig inden for 1 meters afstand til ham de 
næste 10 timer – fra vi tager ned under jorden, til vi kommer tilbage igen. 
Snolab ligger i forlængelse af en aktiv nikkelmine, hvilket gør, at 
sikkerhedsreglerne er strengere end normalt. Inde i forhallen står 
minearbejdere og fysikere og venter i samlet flok. 
</p><p>
Rummets vægge er af beton, og det runger, mens folk småsnakker. Alle er iklædt 
særligt mine- og sikkerhedsudstyr. Jeg er selv iført en knaldrød heldragt, 
skrigorange hjelm, sikkerhedsbriller og tunge støvler. Jeg kigger ned ad 
betonrampen, der leder os ned til elevatoren. Her venter ’buret’, den 
mørkelagte metalkasse, som skal transportere os ned i dybet. 
</p><p>
Med ét begynder flokken af mennesker at bevæge sig ned til buret. Vi går ind 
og stiller os på rad og række som sardiner i en dåse. Joviale dybe 
mandestemmer brummer, mens de maser endnu en person ind. 
</p><p>
Jack forklarer, at detektorerne under jorden er enormt sensitive, derfor skal 
de beskyttes mod den kosmiske stråling, som kan ’forurene’ forsøgene. De 
mange millioner tons sten mellem Snolab og overfladen fungerer som et 
beskyttende skjold. 
</p><p>
Da buret sætter i bevægelse, får jeg et sus i maven, som om sidder jeg i en 
rutsjebane. Jeg kæmper mod et stigende tryk på trommehinderne ved at tygge 
løs på et stykke tyggegummi. Vi suser forbi de mange underjordiske etager, 
som viser sig som små lysglimt i mørket. Jeg er helt fortumlet, da Jack 
leder mig ud af buret. Vi tænder vores pandelamper. Vi står i en mørk, klam 
jordtunnel, som tilsyneladende bliver holdt sammen af jerngitre og -rør. 
Rejsen til Snolab er langtfra ovre. Mellem os og Snolab er 1-2 kilometers 
gåtur gennem nikkelminens jordtunneler. Luften er tyk af støv, og der lugter 
af muggen jord, trods en varm vind. Det er med en vis lettelse, at jeg 
endelig ser en rund gul prik for enden af tunnelen, som bliver større og 
større. 
</p><h3>
Et af de reneste steder på Jorden 
</h3><p>
Snolab er et rent laboratorium, hvilket betyder, at ingen genstande udefra må 
komme med ind uden at blive rengjort. Hvis blot én knivspids støv finder vej 
ind i detektoren, kan det ødelægge et helt forsøg. Derfor skal alle i bad og 
i nyt sikkerhedstøj, før de må komme ind i det sterile laboratorium. Særligt 
kan det radioaktive støv fra minen forstyrre et forsøg. Lydigt skrubber jeg 
mig ren, mens jeg overvejer, om lydforureningen, en højlydt irriterende 
snurren, vil være der resten af mit besøg (det var den). 
</p><p>
Mens vi begiver os gennem det, som mest af alt minder om en underjordisk 
labyrint, bliver mine øjnene stille og roligt vant til det stærke blåhvide 
lys, som illuminerer de lange gange. Vi går gennem svingdør efter svingdør, 
indtil vi pludselig står på en balkon i en kæmpestor hvidmalet grotte. 
</p><p>
Når jeg kigger ned, kan jeg se, at vi står på 5. sal. Etagerne er bygget af et 
højt gult stativ. Fra hvor vi står, kan vi se de ansatte myldre rundt som 
myrer, mens de løfter, bolter og programmerer. Der er ledninger, stativer, 
maskiner, knapper og andre underlige dimsedutter overalt. På nederste etage 
møder et imponerende syn mig: En sølvfarvet bold svæver i luften. Den ligner 
mest af alt noget fra en science fiction-film. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00928/_____Intet_navn_____928103" data-id="928103" data-imgtype="jpg" data-caption="Rørene, som stikker ud, er lysdetektorer, som kan opsnappe selv de mindste lysglimt. Foto: Mike Ward"/><p>
Et venligt ansigt og et fast håndtryk tager imod mig. 
</p><p><i>Hvordan har I transporteret alle disse ting helt herned?</i>, spørger jeg 
med åben mund. 
</p><p>
»Det tog sin tid«, griner forskningslektor Mark Kos fra Queens University. 
</p><p>
Fysikerne mener, at grunden til, at de ikke har set mørkt stof endnu, er, at 
det er en aldeles asocial partikel. På trods af at mørkt stof er overalt og 
suser gennem os hele tiden, er det helt afsindig svært at se i en detektor, 
fordi det næsten aldrig interagerer med andre partikler, forklarer Mark, 
mens vi går hen ad endnu en lang, snoet gang. 
</p><p>
På grund af dette er sandsynligheden for at se bare én interaktion meget 
lille. Man har altså brug for rigtig mange mørkt stof-partikler, før man 
(muligvis) ser en reaktion. Mørkt stof er dog ikke hævet over tyngdeloven, 
derfor ved fysikerne, at det samler sig omkring galakserne, for eksempel i 
vores egen mælkevej. 
</p><p><i>Når der nu er så</i><i>meget mørkt stof derude, hvorfor kan vi så</i><i class=" bl-elem">ikke finde det?</i></p><p>
»Der findes meget mørkt stof, men den gennemsnitlige tæthed er ikke høj. Selv 
om vi ser mange stjerner, når vi kigger ud i nattehimlen, optager de ikke 
særlig meget plads i universet som helhed. Hvis to galakser for eksempel 
stødte sammen, ville næsten ingen af stjernerne ramme hinanden, selvom der 
er milliarder af stjerner. Universet er faktisk meget tomt«, forklarer Mark. 
</p><p>
Jeg grubler i stilhed, mens Mark følger mig tilbage. 
</p><h3>
Universet mangler masse 
</h3><p>
Tilbage ved detektoren står en gråhåret mand og klør sig i skægget, mens han 
med rynkede bryn kigger undersøgende på et apparat, som har et hav af kabler 
tilsluttet. Det er den danske Snolab-veteran professor Peter Skensved fra 
Queens University i Canada, som har arbejdet på Snolab siden midten af 
1980’erne. Da han ser mig, smiler han og vinker mig hen til et mere stille 
område af laboratoriet. Jeg har et spørgsmål, som jeg brænder for at stille. 
</p><p><i class=" bl-elem">Hvordan kan I være så sikre på, at mørkt stof er derude?</i></p><p>
»Vi ved, at det er derude, ellers ville universet falde fra hinanden«, svarer 
han nøgternt og smågriner ad mig, da jeg ser ganske perpleks ud. Mørkt stof 
er tilsyneladende en manglende brik i det store puslespil, og fysikerne er 
helt sikre på, at det er der, for ellers ville vi ikke være her. 
</p><p>
»Det materiale, som vi er lavet af, bestående af protoner og neutroner, udgør 
knap 4 procent af massen i universet. Teoretisk set mangler universet masse 
for at kunne hænge sammen«. 
</p><p>
Det svarer til, hvis man snurrer en bold rundt i luften for enden af en snor. 
Jo hurtigere man snurrer den rundt, jo mere kraft skal der til for at holde 
fast i snoren og holde bolden i kredsløb over hovedet. Dette princip kan 
overføres til, hvordan galakserne holder stjernerne i kredsløb rundt om 
deres midte, men her er rebet erstattet med tyngdekraften. 
</p><p>
På samme måde skal der en vis mængde masse til for at holde stjernerne i 
kredsløb, ellers ville de suse af sted ud i universet. Ved at bruge dette 
princip kan fysikerne regne ud, hvor meget masse der nødvendigvis må være 
til stede i midten af en galakse, ved at måle en stjernes rotation. 
</p><p>
»Når vi lægger sammen, hvor meget masse der er i Mælkevejen, ser vi, at der 
ikke er nok masse til at holde sammen på det hele. Denne ekstra masse kalder 
vi mørkt stof«, fortæller professor Skensved. 
</p><p>
De Snolab-fysikere, som jeg møder foran Deap-detektoren, er forhåbningsfulde 
og meget spændte, for efter 5 års intensivt arbejde er detektoren snart klar 
til at blive tændt og begynde at indsamle data. For dem er det et 
kapløb med andre fysikere overalt i verden om at blive de allerførste til at 
se det lumske stof. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00928/_____Intet_navn_____928100" data-id="928100" data-imgtype="jpg" data-caption="Fysikerne arbejder på højtryk for at gøre detektoren klar til at samle data. Den skal i første omgang køre i tre år, og fysikerne regner med, at den løbende vil producere interessante resultater. Foto: Louisa Field"/><p>
Deres arbejde ser ufattelig kompliceret ud og er meget langt fra det, jeg 
forestillede mig om, hvad fysikere normalt laver. En mand sidder i en akavet 
position med begge arme dybt begravet i et maskineri, mens han koncentreret 
kigger ind gennem et lille vindue i apparaturet. I et hul i gulvet sidder en 
anden ansat på tværs af et stort metalrør. Hans ben hænger frit i luften, 
mens han arbejder med skruetrækkeren på en del af maskineriet, som er skjult 
under vores fødder. Min guide, Jack, løfter et lille stykke af gulvet væk, 
og vi kigger begge nysgerrigt ned på det imponerende stykke ingeniørarbejde, 
som detektoren er. 
</p><h3>
Et væld af teorier 
</h3><p>
I tidens løb har der været mange teorier om, hvad mørkt stof kunne være. 
Engang troede man, at det var de små partikler, neutrinoerne, som stod for 
den manglende masse i universet, mens andre har skelet til ideen om 
planeter, som vi ikke kunne se. På Deap mener de, at den mest lovende mørkt 
stof-kandidat er såkaldte wimps – <i>weakly interacting massive 
particles</i>. Disse partikler er 100 gange så tunge som protoner og 
interagerer kun svagt med andre partikler. Denne partikeltype har 
tilsyneladende de rigtige egenskaber, som passer til den mørke profil. 
</p><p>
»Vi ved kun, at mørkt stof er påvirket af tyngdekraften. Det interagerer ikke 
elektromagnetisk eller via den stærke kernekraft, som holder sammen på 
atomkernen. Det er muligt, at mørkt stof interagerer svagt. Det håber vi 
på«, fortæller professor Skensved. 
</p><p><i class=" bl-elem">Hvordan ved I, at mørkt stof har været på besøg i detektoren?</i></p><p>
»Vi leder efter meget små lysglimt inde i detektoren fra bevægelsen af de 
partikler, som mørkt stof-partiklen rammer ind i, mens den suser gennem 
flydende argon. Det sker sjældent, men vi mener at have skabt de absolut 
bedste forhold«, siger professoren. Deap-detektoren er fyldt med cirka 3,5 
tons flydende argon nedkølet til minus 185 grader. Når mørkt stof rammer den 
flydende argon, forventer fysikerne, at det vil generere en reaktion. 
</p><p>
Det er ingen nem sag at finde ud af, hvilke lysglimt der stammer fra 
interaktion med mørkt stof, og hvad der bare er støj i form af for eksempel 
kosmisk stråling, som har fundet vej ind i detektoren på trods af det tykke 
klippelag. 
</p><p>
»Vi leder efter bittesmå lysglimt i et hav af andre lyssignaler. Kunsten for 
os bliver at luge ud i lysglimtene«, siger professoren. Derfor har fysikerne 
bygget et panserskjold af metal, akryl og vand rundt om detektoren. Hvis 
blot én neutron finder vej ind i detektoren, kan det give et udslag, som 
ligner den reaktion, som fysikerne forventer fra mørkt stof. 
</p><p>
»Det har været en kæmpe udfordring og krævet en masse ny teknologi at nå disse 
lave niveauer af baggrundstøj«, fortsætter professoren. 
</p><p>
»For omkring et kvarter siden kørte vi faktisk vores detektor lidt for at se, 
hvordan den fungerer. Den er ikke helt klar endnu. Det er virkelig en 
spændende tid for os«. 
</p><p>
De næste tre år vil Deap samle data, forhåbentlig med det resultat endelig at 
finde mørkt stof. 
</p><p>
»Måske er mørkt stof ikke wimps«, siger professor Skensved og tilføjer med et 
grin: »Det er altid muligt, at vi ender tilbage ved tegnebrættet«. 
</p><h3>
Op af hullet 
</h3><p>
»Hvorfor rynker du panden?«, spørger Jack uroligt. Vi er på vej til 
kontrolrummet, hvorfra vi skal tilbage gennem minen og op til overfladen med 
buret. Uden at jeg har lagt mærke til det, har en dyb rynke sat sig i min 
pande. Jeg forklarer, at jeg er fuld af forundring, men mit besøg har også 
skabt adskillige nullermænd i mit hoved. Jeg kan ikke lade være med at være 
overvældet af en fornemmelse af, at vi ved rigtig meget om den verden, vi 
lever i, men også ingenting. Jack smiler, men siger ingenting. 
</p><p>
I samlet flok trasker vi med forskere og minearbejdere tilbage gennem 
jordtunnelen, men vi når ikke langt, før en alarmklokke lyder, og en 
mekanisk stemme annoncerer: »Alle til stationer, alle til stationer«. Jack 
sukker og ser undskyldende på mig. »Vi skal ikke regne med at komme hjem 
lige foreløbig«, siger han, »for buret er gået i stykker«. 
</p><p>
Sammenbidt følger vi efter flokken ind i beskyttelsesrummet, som viser sig at 
være en grotte holdt sammen af rustne metalrør. Støvede stole bliver tørret 
af – og vi venter. Et gammelt køleskab brummer dystert i baggrunden. 
</p><p>
Minearbejderne snorker og sludrer, mens vi forsøger at slå tiden ihjel. Vores 
livlinje ud til verden er en støvet telefon, som hænger på væggen. 
Indimellem ringer den, og vi får af vide, at vi kan komme op om 10 minutter. 
6 timer senere sidder vi der stadig. Jeg spørger nervøst en af 
minearbejderne, Joe, om han har prøvet at sidde fast før. Han svarer, at han 
engang har siddet fast hernede i 24 timer. »Derfor har jeg altid den store 
madkasse med mig«, siger han jovialt og klapper fornøjet på sin 
metalmadkasse, som i øjeblikket fungerer som et taburet. Jeg er sulten, træt 
og skal tisse. 
</p><p>
Endelig kommer det ventede opkald: Buret er klar. En stor gruppe mennesker 
begiver sig mod buret. Vi har møvet os frem i køen, og da jeg ser mig 
tilbage, møder mit blik et hav af trætte, beskidte ansigter. Som en anden 
færgemand byder burets konduktør os velkommen om bord og fragter os i 
susende fart op til overfladen. Udmattede går vi ud i solskinnet. 
</p><p class=" bl-elem"><i class=" bl-elem">Publiceret 14. april 2015 </i></p>	
</div>
</div></body></html>
