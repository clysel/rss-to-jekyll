---
layout:     post
title: 	    "Bilgiganter satser på omstridt brintteknologi"
post_author:	    Bjørn Godske
post_date:	    Sun, 19 Apr 2015 10:00:10 +0000
post_site:	    ing.dk 
post_link:	    http://ing.dk/artikel/bilgiganter-satser-paa-omstridt-brintteknologi-175460
---
<html><body><div><section class="body">
			<p>Teslas grundlægger, Elon Musk, har kaldt brændselscellebiler drevet af brint for dumme, fjollede og ren bullshit. Men tre af verdens største bilproducenter er tilsyneladende uenige med den amerikanske iværksætter.</p>
			<p>Så hvad har Toyota, Honda og Hyundai egentlig gang i, når de insisterer på, at brintbiler er en del af fremtiden?</p>
			<p>»Toyotas strategi er, at overgangen til fossilfri personlig transport skal være så gnidningsfri som mulig for brugeren. Vores kunder skal opleve at gå fra en benzin- eller dieselbil uden at opleve begrænsninger i tankning og rækkevidde,« siger Rene Mouritsen, der er general  manager hos Toyota Danmark.</p>
			<p><figure class="plugin right zoomable"><img data-original-image="http://ing.dk/sites/ing/files/2015.04.17-brintbiler.png" src="http://ing.dk/sites/ing/files/styles/w1120_media_right/public/2015.04.17-brintbiler.png?itok=pgs5O2zq" alt=""/><figcaption>Klik for at se et kort over eksisterende og planlagte brinttankstationer i Danmark. </figcaption></figure></p>
			<p>Torsdag i sidste uge åbnede Danmarks brinttankstation nummer fem. Inden udgangen af 2016 vil man kunne tanke brint 11 steder i kongeriget, hvis man altså har en brændselscellebil. Dem er der endnu kun godt 20 af, hovedsageligt offentligt ejede, i landet – et tal, der forventes øget til omkring 50 ved årsskiftet.</p>
			<p>Ved energiforliget i 2012 blev der afsat 70 mio. kr. til introduktion af alternative drivmidler i den danske transportsektor. Heraf blev de 10 mio. kr. øremærket til udbredelsen af brint, og med dem lagde Energistyrelsen en klar strategi. Det fortæller specialkonsulent Michael Rask fra Center for Erhverv:</p>
			<p>»Vi valgte at satse på opbygning af infrastruktur og afsatte derfor de fleste af midlerne til opførelse af brinttankstationer. Målet var at gøre Danmark mere attraktiv for de bilproducenter, der satser på brint og brændselsceller,« fortæller han.</p>
			
			<p>Det må siges at være lykkedes. Både Toyota og Hyundai har tydeligt vist interesse for at sende deres brintbiler til Danmark. Hyundai har allerede 21 styk kørende, og til oktober bliver Danmark et af de få lande i verden, hvor man vil kunne se Toyotas nyeste model køre rundt. Den hedder Mirai og vil i praksis kunne købes af private. Toyota Danmark regner med en stykpris på omkring 460.000 kroner plus moms, da brintbiler ikke skal betale registreringsafgift. Første tildeling fra fabrikken bliver meget begrænset, men allerede i starten af 2016 forventes yderligere leverancer.</p>
			<h2>Californien er ‘Tesla-land’</h2>
			<p>Også Californien satser på brint  – her vil der over de næste ti år åbne 100 nye brinttankstationer, og det på trods af, at den amerikanske delstat i dag er ‘Tesla-land’. Den amerikanske super-elbil går som varmt brød, og med en rækkevidde på næsten 500 km skulle den kunne klare de fleste transportopgaver med el direkte fra nettet og ned i batterierne.</p>
			<p><figure class="plugin right zoomable"><img data-original-image="http://ing.dk/sites/ing/files/toyota_mirai_0.png" src="http://ing.dk/sites/ing/files/styles/w1120_media_right/public/toyota_mirai_0.png?itok=7SnICIKT" alt=""/><figcaption>Brintbilen Mirai fra Toyota vil til oktober kunne købes i Danmark for ca. 460.000 kroner plus moms. Toyota begrunder sin satsning på brint med, at forbrugeren ikke vil opleve begrænsninger af rækkevidden. (Foto: Toyota) </figcaption></figure></p>
			<p>Derfor har Elon Musk en pointe, for faktum er, at brintbiler er langt mindre effektive end elbiler, når det gælder om at omsætte energien til mekanisk transport. Hvor store tabene ved at konvertere el først til brint og derefter tilbage til el i bilens brændselsceller er, diskuteres da også højlydt. Optimisterne regner med cirka 60 procents tab, men tabene kan være helt op til 80 procent.</p>
			<p>At køre elbil er dog heller ikke uden tab. Her regnes der med mellem 15 og 30 procents tab alt efter opladningsmetode.</p>
			<p>Aksel Mortensgaard, der er direktør for Partnerskabet for Brint og Brændselsceller i Danmark, tror dog, at effektiviteten nok skal blive forbedret i takt med den teknologiske udvikling:</p>
			<p>»Der er masser af muligheder for at forbedre både brændselscelle og elektrolyse, så jeg mener, at effektiviteten kan komme helt op på 45 procent. Det er omkring dobbelt så meget, som benzinbiler i dag er i stand til,« siger han og peger på, at elbiler jo mister en hel del af deres rækkevidde, når det er koldt – et problem, som brintbiler ikke lider af i nær så høj grad.</p>
			<h2>Elbil er teknisk overlegen</h2>
			<p>Den holdning har de fleste elbil-tilhængere dog kun et skuldertræk til overs for. Heller ikke argumenter om brintbilernes lange rækkevidde (op til 600 km) og hurtige påfyldningstid (under fem minutter) bider på.</p>
			<p>Tværtimod vil prisen for at købe og køre i en elbil ifølge Lærke Flader fra Dansk Elbil Alliance falde endnu mere:</p>
			<p>»Allerede i dag sparer man med en elbil nemt 50 øre/km i forhold til en almindelig benzinbil. Også rækkevidden vil blive forbedret med større batteripakker og hurtigere ladning,« siger han.</p>
			<p><figure class="plugin right zoomable"><img data-original-image="http://ing.dk/sites/ing/files/dsc00705.jpg" src="http://ing.dk/sites/ing/files/styles/w1120_media_right/public/dsc00705.jpg?itok=mW8sDH8E" alt=""/><figcaption>Danmarks nyeste tankstation til brint ligger i Herlev uden for København. Brinten leveres i flasker eller produceres via elektrolyse, og kapaciteten er 50 kg i døgnet. Selve tankstationen er leveret af H2 Logic og koster 7,5 mio. kr. (Foto: Bjørn Godske) </figcaption></figure></p>
			<h2>Professor tror ikke på brint</h2>
			<p>Er brintbiler så en vigtig brik i fremtidens energisystem? Nej, siger Brian Vad Mathiesen, der er professor ved Institut for Planlægning på Aalborg Universitet:</p>
			<p>»Brintbiler kan ikke bidrage med noget, elbiler ikke kan levere. Tværtimod vil de gøre systemet dyrere. Der kan være flere gode steder at bruge brændselsceller og brint, men persontransport er ikke et af dem, som jeg også påpegede i 2009. Tabene er alt for store, det er for dyrt og slet ikke relevant at etablere en infrastruktur til optankning af brint i persontransport. På det punkt er jeg enig med Elon Musk og kan gentage min spådom: Brintbiler vil ikke overleve i fremtiden,« siger Brian Vad Mathiesen.</p>
			<p>Aksel Mortensgaard mener dog, at det ikke er et spørgsmål om  enten-eller:</p>
			<p>»Vi er ved at få infrastrukturen på plads, og nu kommer bilproducenterne med de første modeller. Jeg tror, bilkøberne i fremtiden vil vælge den bil, der passer dem bedst og ikke så meget vælge efter, om den kører på el eller brint,« siger han.</p>
			<p>Noget tyder på, at administrerende direktør for Toyota Akio Toyoda er enig. Her har man satset enorme summer på at udvikle brændselsceller og brintbiler, og han er ikke bleg for at kalde det for et vendepunkt i bilernes historie. Om ti år ved vi måske, om han fik ret.</p>
		</section>
		  </div></body></html>
