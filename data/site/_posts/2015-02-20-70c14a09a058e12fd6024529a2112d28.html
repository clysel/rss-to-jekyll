---
layout:     post
title: 	    "Oscar-showet forklaret til dig, som lige er landet på jorden"
post_author:	    
post_date:	    Fri, 20 Feb 2015 20:18:19 +0100
post_site:	    politiken.dk 
post_link:	    http://politiken.dk/kultur/filmogtv/ECE2552345/oscar-showet-forklaret-til-dig-som-lige-er-landet-paa-jorden/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p><b>Wazzup, Kat? </b></p><p>
Hej, rumvæsen. Hyggeligt at snakke Oscar med en alien. 
</p><p><b>Ja. Hit me.</b></p><p>
Jo, altså, i den vigtigste kategori, Bedste Film, står slaget jo nok mellem 
Richard Linklaters '<a href="http://http://politiken.dk/kultur/filmogtv/filmanmeldelser/ECE2385477/banebrydende-hovedvaerk-indkapsler-12-aars-drengeliv/" target="_blank">Boyhood</a>' 
og Alejandro González Inárritus '<a href="http://politiken.dk/kultur/filmogtv/filmanmeldelser/ECE2519443/birdman-er-en-hjerteskaerende-skaeg-komedie-med-strejf-af-avantgarde-cool/" target="_blank">Birdman</a>'. 
Og det er jo to film, der ikke blot handler om hvide amerikanske mænd, der 
bestandigt forsøger at forløse deres kreative potentiale og realisere sig 
selv. Filmene er oven i købet fascinerende meditationer over tid og dermed 
over selve eksist… 
</p><p><b>Hvad mener du med ’meditationer over tid’? </b></p><p>
Altså, ’Boyhood’ er jo filmet over 12 år hvert år, sådan at vi ser 
karaktererne og skuespillerne vokse op år for år for år for år for år for… 
</p><p><b>Ligesom i alle de tv-serier som I sidder og stener med jeres kærester, og 
som fortsætter sæson efter sæson efter sæson? </b></p><p>
Ja. På en måde ligesom det. Men hurtigere klippet sammen, selvom tempoet er 
superlavt – undtagen når de klipper fra år til år til år til… 
</p><p><b>Men sker der så noget spændende? </b></p><p>
Ja, altså, LIVET sker jo. På tre timer ser vi tiden passere, drengen har en 
far med en sort bil, og han har også en mor, og hun bliver skilt igen, fordi 
at hendes nye mand drikker vodka i sin juice om formiddagen og kaster med 
maden, selvom han virkede sød nok i starten, og så bliver drengen ældre, og 
han spiller på tidstypiske Apple-produkter, og så bliver han ældre igen og 
får lidt skæg og begynder at tale med piger, og han lærer også at 
fotografere, og han slår op med en pige, han har fotograferet meget, men 
ender med at sidde på en sten og flirte med en anden pige… 
</p><p><b>Men hvorfor se på det? </b></p><p>
Jamen, måske fordi at sådan er livet. Film kan fungere som en undersøgelse af 
de fundamentale betingelser ved at være menneske, og ’Boyhood’ virker som et 
spejl, som alle – eller i hvert fald mange af dem, der sidder i 
Oscarkomiteen - kan se deres eget liv reflekteret i. 
</p><p><b>Taler du om de der hvide amerikanske mænd, der bestandigt forsøger at 
forløse deres kreative potentiale og realisere sig selv?</b></p><p>
Ja, helt sikkert dem. Det har langt flest pladser i komiteen. Men hvad gør 
det. De fleste af vi jordboere har jo god træning med at spejle os i hvide, 
ambitiøse mænd, ellers ville vi jo eksempelvis slet ikke kunne se Oscarfilm, 
og i gode film kan alle mennesker spejle sig: 
</p><p>
’<a href="http://politiken.dk/kultur/filmogtv/filmanmeldelser/ECE2524911/storsaelgende-eastwood-film-er-potent-og-klar-i-spyttet/" target="_blank">American 
Sniper</a>’ handler om en dygtig, hvid mandlig snigskytte, der kan skyde 
vildt mange farlige afghanske fjender med ufattelig præcision. 
</p><p>
’<a href="http://politiken.dk/kultur/filmogtv/filmanmeldelser/ECE2526867/benedict-cumberbatch-leverer-bevaegende-praestation-i-kode-film/" target="_blank">The 
Imitation Game</a>’ handler om en genial hvid mandlig matematiker, der hjalp 
os mod tyskerne trods sin homoseksualitet. 
</p><p>
’Whiplash’ handler om en virtuos ung hvid mandlig trommeslager, der er så 
ambitiøs, at han slår op med sin lækre kæreste og bløder, når han øver. 
</p><p>
’The Theory of Everything’ handler om en genial hvid mandlig fysiker, der 
løser universets store gåder og er så kvik og har så meget glimt i øjet, at 
han kan score damer, mens han sidder i kørestol og hverken kan bevæge sig 
eller tale. 
</p><p>
’<a href="http://politiken.dk/kultur/filmogtv/ECE2246100/wes-andersons-filmunivers-hitter-stadig/" target="_blank">Grand 
Budapest Hotel</a>’ handler vel om en enormt kompetent hotelbestyrer….nå ja, 
og så er der undtagelsen ’Selma’, der handler om en sort fyr, Martin Luther 
King, der tilbage i 60’erne var god til at få de hvide menneskers 
opmærksomhed, efter at de sorte havde fået megamange bank for at være sorte. 
Men altså, oplevelsen af TID har vi jo også alle som et fælles vilkår, der 
bind…. 
</p><p><b>Videre! Hvad er det fede ved ’Birdman’? </b></p><p>
Jamen, ’Birdman’ demonstrerer jo med sin tekniske overlegenhed, hvad selveste 
filmkunsten kan, når den er allerbedst. Jeg skrev jo selv i mit storslåede 
filmessay (jeg er jo ikke bare anmelder, jeg er KRITIKER) om filmens 
såkaldte ’one shot’-kamerateknik, der giver indtryk af, at alt er filmet i 
én kontinuerlig bevægelse, at det ”føles som at inhalere verden helt ned i 
lungerne«, det er en svimlende rejse i tid og st… 
</p><p><b>Men hvad vil den sige? </b></p><p>
Jamen, det er jo en art ’film om film’, og en ’film om teater’ og en art 
’teater på film’, en rundrejse i ambitionens og livskuffelsens dualistiske 
univers, der både kan læses som kunstnernes dybe selvransagelse, men også 
som en spiddende udlægning af den moderne sociale medievirkelighed på den 
ene side og den rolle, som teaterkritikken og dens konservative snobberi på 
den anden si… 
</p><p><b>Men hvad vil den sige? </b></p><p>
Jamen, den handler vel om den bestandige kamp om at forløse sit kreative 
potentiale og realisere sig selv. 
</p><p><b>Er det seriøst alt, hvad I jordboer har at byde på? </b></p><p>
Nej, nej, slet ikke, Jorden laver meget, meget bedre film hvert år end de 
fleste af dem, der bliver nomineret til Oscar. Men Oscar er jo et fænomen, 
skal du forstå, det er en helt særlig begivenhed, en spejling af 
filmhistorien – altså Hollywood - før, nu og i fremtiden, og de har jo 
tilrettelagt det således, at der afholdes Oscar hvert år, som vi så dækker 
ekstremt meget i alle medier. På den måde, kan man sige, ser vi Hollywood 
udvikle sig, det er jo nærmest i sig selv en slags meditation over tid, et 
filmhistoriens dybe indånding af livets fundamentale gåde og verden omkring 
os, betragtet år for år for år for år for… 
</p><p class=" bl-elem"><b>Okay, got it. Sezzz.</b></p>	
</div>
</div></body></html>
