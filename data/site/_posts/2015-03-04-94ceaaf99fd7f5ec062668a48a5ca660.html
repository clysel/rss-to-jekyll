---
layout:     post
title: 	    "Frankrig tvinger producenter af hvidevarer til at oplyse levetid på forhånd"
post_author:	    Adam Fribo
post_date:	    Wed, 04 Mar 2015 10:47:26 +0000
post_site:	    ing.dk 
post_link:	    http://ing.dk/artikel/frankrig-tvinger-producenter-af-hvidevarer-til-oplyse-levetid-paa-forhaand-174523
---
<html><body><div><section class="body"><p>Så er det godt nyt til de franske forbrugere. Nu skal det nemlig være slut med vaskemaskiner, køleskabe og smartphones, der sætter ud tidligere end forventet samtidig med, at det er billigere at købe en ny end at få den repareret.</p>
			<p>Et nyt dekret dikterer, at hvidevareproducenterne skal oplyse hvor lang levetid, et givent produkt har, inden forbrugeren køber det.</p>
			<p>Det skriver <a href="http://www.washingtonpost.com/world/europe/france-wants-companies-to-make-appliances-that-last-longer/2015/03/02/b39b326e-c0fa-11e4-a188-8e4971d37a8d_story.html">Washington Post.</a></p>
			<p>Det bliver samtidig obligatorisk for producenterne at oplyse, hvor langt ud i fremtiden reservedele til det solgte produkt vil være tilgængelige, og de franske myndigheder håber at kunne slå et slag for forbrugerne mod planlagt forældelse.</p>
			<p>Altså ideen om at producenter designer produkter med en begrænset levetid, således at forbrugerne er nødt til at erstatte dem tidligere.</p>
			<p>Helt konkret pålægges det producenten at oplyse levetiden til forhandleren. Forhandleren skal så informere kunden på skrift, og hvis en af leddene ikke lever op til sit ansvar, takseres det med en bøde på op til 112.000 kroner pr gang.</p>
			
			<p>Til næste år træder et relateret dekret i kraft, der forpligter producenter til at reparere eller erstatte fejlramte produkter gratis inden for to år efter køb.</p>
			<p>Lovgivningen er relevant netop nu, da det tilsyneladende går den forkerte vej med hvidevarernes levetid.</p>
			<p>En markedsundersøgelse fra den tyske miljøstyrelse viste for nylig, at andelen af enheder med en levetid på under fem år er mere end fordoblet fra 2004 til 2012.</p>
		</section></div></body></html>
