---
layout:     post
title: 	    "Viggo Mortensen er suverænt rørende i dansk-argentinsk westerndrama"
post_author:	    
post_date:	    Wed, 06 May 2015 08:46:26 +0200
post_site:	    politiken.dk 
post_link:	    http://politiken.dk/kultur/filmogtv/filmanmeldelser/ECE2656615/viggo-mortensen-er-suveraent-roerende-i-dansk-argentinsk-westerndrama/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4 class="">
<b>Jauja</b></h4>
<div class="fakta-body" data-buildingblock="embedded_factboxlink">
<div class="clearfix m-top5 m-bottom5">
<img class="pol-rating-img" src="http://politiken.dk/graphics/ratings/5_hjerter_red.png" alt="Politiken synes"/>
</div>
<p>
Westerndrama. 
</p><p>
Månedens film i Cinemateket i København og biografpremiere i udvalgte 
biografer landet over. 
</p><p>
Instr.: Lisandra Alonso, 2014. 
</p><p>
Danmark/Argentina. 
</p><p class=" bl-elem">
109 min.
</p>
</div>
</div><p>
Hvad er ’Jauja’? ’Jauja’ er et levende kvadrat, skudt i 4:3-format. 
</p><p>
I filmens første scene ser vi den danske kolonialist, kaptajn Gunnar Dinesen 
(Viggo Mortensen) skule mod himlen med ryggen til sin fagre, 15-årige 
datter, Ingeborg (Viilbjørk Malling Agger). Hun hviler sit hoved på hans 
skulder. Beskæringen virker som et vindue med blik ud mod verden og som en 
smalfilm projiceret op på stuevæggen. En særligt intim adgang. 
</p><p>
Den minimalistiske, argentinske arthouseinstruktør, Lisandro Alonso, har med 
sin femte stilfærdige spillefilm, ’Jauja’, dekonstrueret westerngenren på 
sin egen tyste måde. 
</p><h3>
Liderlige soldater 
</h3><p>
Landskaberne i Patagonien, hvor Dinesen i 1880’erne er rejst til med sin 
datter for at udrydde de indfødte og gøre plads til europæiske nybyggere, er 
ikke den amerikanske westerns horisontale bagtapet for cowboyens indre 
rejse. 
</p><p>
Landskaberne er, med lærredets omklamring af sine karakterer, et 
klaustrofobisk rum for tab og fortvivlelse. 
</p><p>
For soldaterne fra den argentinske hær er liderlige efter Dinesens unge Inge. 
Vi ser en lysten argentinsk kaptajn onanere i et vandhul, klæde sig på igen 
og så spørge Dinesen om tilladelse til at tage Inge med til bal, mens han 
kammeratligt klapper skrævet på sine blodrøde bukser. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/filmogtv/cannes/ECE2292248/viggo-mortensen-taler-dansk-for-foerste-gang---paa-film/">Viggo Mortensen taler dansk 
for første gang - på film</a></p><p>
En ung soldat kurtiserer hende også. Og pludselig en nat er hun væk, mens 
rygterne om de indfødtes vanvidsleder Zuluaga eskalerer. 
</p><p>
’Jauja’ er en film om den desperation, Dinesen herefter føler, og den jagt, 
han begiver sig ud på gennem de øde landskaber. Og det er en film, der 
gennem Alonsos mesterligt sære og meditative filmsprog udtrykker sig med en 
ny slags intensitet. 
</p><h3>
Underspillet horror 
</h3><div class="art-fakta article-box">
<h4 class="">
<b>Roadtrip: Viggo Mortensen og Ghita Nørby på tur i provinsen </b></h4>
<div class="fakta-body" data-buildingblock="embedded_factboxlink">
<p>
Der har skullet alternative metoder til for at få ’Jauja’ vist i de danske 
biografer.
</p><p>
Da ’Jauja’ blev vist i sidekonkurrencen ’Un Certain Regard’ på Cannes i 2014, 
modtog den overvældende roser internationalt og vandt festivalens 
filmkritikerpris, Fipresci. 
</p><p>
Men den alternative western, som har amerikansk-danske Viggo Mortensen i 
hovedrollen og Ghita Nørby i en mindre rolle, blev ikke hjemkøbt til dansk 
filmdistribution. De danske distributører turde ganske enkelt ikke satse på 
den smalle film, der er instrueret af argentinske Lisandro Alonso og 
produceret af bl.a. danske Kamoli Films. 
</p><p>
Det kaldte Viggo Mortensen for »latterligt og kujonagtigt« i Information. Og 
nu har Mortensen så, sammen med Kamoli Films, valgte selv at promovere 
’Jauja’ ved at rejse rundt i Danmark sammen med blandt andre Ghita Nørby og 
præsentere den til visninger i tolv af landets små biografer. 
</p><p class=" bl-elem">
Samtidig viser Cinemateket i København ’Jauja’ som Månedens Film sammen med et 
Alonso-retrospektiv. Det håber Mortensen kan sprede filmen til flere 
biografer på sigt. 
</p>
</div>
</div><p>
Hvorfor zoome dramatisk ind på en mands desperate ansigt, når hans desperation 
jo netop ligger i at være fortabt og alene i de store rå, levende 
landskaber, når han er hjælpeløs i verden, nøgen uden den datter, han burde 
have beskyttet? <br/><br/>
Hvorfor pøse rumlende lydeffekt på en film, når nu naturen i sig selv er et 
lydlandskab, når nu stilheden i sig selv vækker uro – for hvor er Inge?</p><p>
Hvorfor overpøse med musik, når nu en enkelt musikakkompagneret scene – 
Dinesen, der falder i søvn under et psykedelisk stærkt måneskin – skaber 
desto mere uvirkelighedseffekt? (Musikken er, står der i credits, skrevet af 
multikunstneren Viggo Mortensen og multiinstrumentalisten Buckethead).
</p><p>
Der findes ikke en mere blodig og højdramatisk lydeffekt end stilheden og den 
sagte gurglen fra en ung soldat, der har fået halsen skåret op. 
</p><p>
Og der findes sjældent mere underspillet horror end at se den fremmede fjendes 
hånd række ind i billedrammen og stjæle den hat og det gevær, som Dinesen 
netop har rejst sig efterladt ved den døendes side. 
</p><h3>
Suverænt rørende Viggo 
</h3><p>
’Jauja’ er en film, der træffer befriende anderledes valg. 
</p><p>
Alonso vælger en anderledes indramning af verden, et anderledes 
bevidsthedsudtryk, en antilineær tidslogik for at fortælle en grundlæggende 
historie om at være og elske og beskytte og besidde – privat og 
kolonialistisk, med eksotisering og frygt for det fremmede og med 
eksotisering af og frygt for ens nærmeste og deres sikkerhed. 
</p><p>
»En mand er ikke alle mænd«, lærer en mystisk gammel-Ingeborg (Ghita Nørby) os 
i filmens drømmeagtige slutning. Det er både en pointe om kolonisatorernes 
fjendebillede (alle de lokale kaldes ’kokosnødder’ af den argentinske hær og 
skal bare slås ihjel) og om kærlighed og beskyttertrang. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/kultur/filmogtv/filmanmeldelser/ECE2425930/guldpalmeinstruktoer-bruger-krimien-til-at-afdaekke-hverdagens-hemmeligheder/">Guldpalmeinstruktør bruger 
krimien til at afdække hverdagens hemmeligheder</a></p><p>
Jeg har desuden aldrig set Viggo Mortensen, der her snakker dansk på film for 
første gang og med en helt særlig dialekt, der lyder som indlevede skræp fra 
fortiden, så suverænt rørende som i ’Jauja’. 
</p><p>
Han er sårbar og plaget, ligner en gammel mand, hvis fortvivlelse har suget 
alt livsmod ud af ham. Dinesen er ikke drevet af hævntrang, men af 
desperation og sorg. Der er noget komisk over hans uskyld og forvirring. 
</p><h3>
Sin helt egen tilstand 
</h3><p>
’Jauja’ tager også et vildt, nærmest surreelt sving til sidst i filmen og 
ender dermed i et nutidsperspektiv, som kan være svært at vænne sig til og 
affinde sig med, men som efterfølgende dingler i hovedet som en klokke. 
</p><p>
Hvad er ’Jauja’? Man kan sammenligne den med alt muligt, med John Fords 
’Forfølgeren’ (1956) og John Waynes desperate odyssé for ’redde’ sin niece 
fra indianerne i det vilde vesten. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/filmogtv/ECE2534196/viggo-mortensen-modtager-aeres-bodil/">Viggo Mortensen modtager 
Æres-Bodil</a></p><p>
Man kan sammenligne endepunktet for Dinesens fortvivlende rejse – en hule, 
hvor Ghita Nørby giver den som gammelklogt, tidsopløst orakel – som rejsen 
ind i mørkets indre og ’Dommedag nu’ (1979). 
</p><p class=" bl-elem">
Men mest af alt er den en helt særlig og sær tilstand. 
</p>	
</div>

</div></body></html>
