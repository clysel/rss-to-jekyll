---
layout:     post
title: 	    "Hovednavn på Northside aflyser koncert"
post_author:	    
post_date:	    Thu, 07 May 2015 16:15:06 +0200
post_site:	    politiken.dk 
post_link:	    http://politiken.dk/ibyen/koncert/ECE2659859/hovednavn-paa-northside-aflyser-koncert/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p id="ib-463599"/><p/><p>
Frygten for en Northside-aflysning har rumlet, siden popkometen Sam Smith i 
slutningen af april pådrog sig en overanstrengelse af stemmebåndene og måtte 
aflyse en stribe austalske koncerter. 
</p><p>
I dag er de bange anelser blevet bekræftet. 
</p><p>
Den unge britiske sanger skal igennem en operation, der betyder, at han 
tidligt må synge igen til juli. 
</p><p>
Aflysningerne har allerede påvirket koncerter i Australien, Japan og 
Filippinerne og kommer nu også til at påvirke USA og store dele af Europa, 
inklusive hjemlandet England og altså også NorthSide, der foregår i Aarhus 
12. - 14. juni. 
</p><p>
I en meddelelse fra Sam Smith hedder det: 
</p><p>
»Jeg er meget ked af at måtte fortælle at efter at have kæmpet med at få 
restitueret mine stemmebånd, er de desværre ikke blevet bedre, og jeg har 
derfor brug for en operation. Jeg er helt ødelagt over at skulle melde afbud 
til alle de koncerter og events, jeg skulle have spillet til. Lægerne siger, 
at jeg kan være tilbage om 6-8 uger, og jeg glæder mig til igen at kunne 
synge for jer«. 
</p><h3>
Afløseren ikke på plads 
</h3><p>
NorthSide-festivalen beklager selvsagt aflysningen: 
</p><p>
»Vi er helt utroligt kede af, at Sam Smith ikke når at blive rask inden 
koncerten på NorthSide. Det er meget ærgerligt, men da hans helbred trods 
alt er det vigtigste, så har vi fuld forståelse for, at han bliver nødt at 
aflyse«, siger talsmand John Fogde: 
</p><p>
Der ledes nu med lys og lygte efter et nyt navn til programmet, men det er 
endnu for tidligt at se, hvem der vil blive sat på plakaten som erstatning. 
</p><p class=" bl-elem">
Sam Smith har gjort lynkarriere det seneste år, ikke mindst takket være 
kæmpehittet 'Stay With Me', og han vandt fire amerikanske Grammy-priser 
tidligere på året - bl.a. for årets sang og årets nye navn. 
</p>	
</div>

</div></body></html>
