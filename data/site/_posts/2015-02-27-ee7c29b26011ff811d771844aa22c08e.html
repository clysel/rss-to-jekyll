---
layout:     post
title: 	    "Græske demonstranter og politi støder sammen i Athen"
post_author:	    
post_date:	    Fri, 27 Feb 2015 06:40:36 +0100
post_site:	    politiken.dk 
post_link:	    http://politiken.dk/udland/ECE2565873/graeske-demonstranter-og-politi-stoeder-sammen-i-athen/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
En demonstration med 450 deltagere endte i går aftes med smadrede vinduer, 
benzinbomber og biler i brand, da omkring 50 demonstranter vendte sig mod 
politiet i den græske hovedstad, Athen. 
</p><p>
De mange mennesker var på gaden for at vise deres modstand mod den nyvalgte 
premierminister Alexis Tsipras og hans regerings planer om økonomiske 
reformer, der skal sikre Grækenland en forlængelse af landets lån fra 
landene i eurozonen. 
</p><p>
Demonstranterne i Athen tilhører den ydre venstrefløj i Grækenland og 
repræsenterer en del af Syriza-partiets utilfredse vælgere. 
</p><h3>
Benzinbomber og stenkast 
</h3><p>
De kritiske røster, der også findes i premierministerens eget parti, mener, at 
Tsipras bryder nogle af regeringens valgløfter ved ikke at sætte en stopper 
for den økonomiske hjælpepakke fra den såkaldte trojka, men i stedet indgå 
en aftale om at forlænge den. 
</p><p>
Sortklædte mennesker skabte for alvor uroligheder, da de stødte sammen med 
politiet, smed benzinbomber og sten efter betjente, satte ild til biler og 
smadrede butiksruder i Athens centrale Exarchia-distrikt, der er kendt for 
at huse venstreorienterede og være et boheme-kvarter. 
</p><p><b class="ext-link">KRISEN </b><a class="embeddedlink" href="http://politiken.dk/oekonomi/gloekonomi/ECE2564806/graekerne-hamstrer-penge---traekker-90-milliarder-ud-af-bankerne/">Grækerne hamstrer penge - trækker 90 
milliarder ud af bankerne</a></p><p>
Protesterne i Athen er de første siden Syrizas valgsejr for en måned siden. 
</p><p>
Ifølge Reuters og BBC var aftenens uroligheder dog ikke omfangsrige. 
</p><h3>
Afstemning i Tyskland 
</h3><p>
Alexis Tsipras og Syriza kom til magten ved valget 25. januar med løfter om en 
for Grækenland bedre og mere lempelig aftale med EU, Den Internationale 
Valutafond og Den Europæiske Centralbank. 
</p><p>
Demonstrationen fandt sted, dagen før Forbundsdagen i Tyskland fredag skal 
stemme om, hvorvidt man vil acceptere Athens ønske om at forlænge 
eksisterende kriselån med fire måneder - en ordning, der skal vinde tid før 
en ny låneordning. 
</p><p><b class="ext-link">REPORTAGE</b><a class="embeddedlink" href="http://politiken.dk/oekonomi/gloekonomi/ECE2561692/graekere-maa-igen-bide-i-det-sure-aeble-men-smagen-er-bedre-denne-gang/">Grækere må igen bide i det sure æble, 
men smagen er bedre denne gang</a></p><p>
Mange tyskere er dog skeptiske over fortsat at skulle holde det kriseplagede 
Grækenland oven vande. 
</p><p class=" bl-elem">
Aftalen med EU skal også godkendes i flere af eurogruppens parlamenter fredag 
for at den græske ansøgning kan godkendes af eurogruppen. 
</p>	
</div>
</div></body></html>
