---
layout:     post
title: 	    "Ikea åbner varehus i hjertet af København med boldbaner på taget"
post_author:	    
post_date:	    Fri, 17 Apr 2015 09:21:33 +0200
post_site:	    politiken.dk 
post_link:	    http://politiken.dk/oekonomi/virksomheder/ECE2631746/ikea-aabner-varehus-i-hjertet-af-koebenhavn-med-boldbaner-paa-taget/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Ikea har planer om at åbne et sjette og særligt varehus i Danmark, der skal 
ligge klos op ad Dybbølsbro Station på Vesterbro i København, hvor det 
bliver nabo til indkøbscentret Fisketorvet og Tivoli Congress Center. 
</p><p>
Det nye varehus på 37.000 kvadratmeter skal efter planen være færdigt i 2018 
og har til opgave at tiltrække fodgængere, cyklister og andre københavnere 
uden bil, der synes, at de to nuværende varehuse i Gentofte og Taastrup 
ligger for langt væk.
</p><p>
»Vi vil tilbyde kunderne cykeltrailere eller ladcykler, så de selv kan fragte 
større varer hjem. Vi vil tænke ud af boksen for at finde københavnermåden«, 
siger administrerende direktør Dennis Balslev. 
</p><p>
Det nye varehus ved Dybbelsbro Station bliver landets næststørste kun overgået 
af Taastrup og blot det andet af kædens såkaldte »city-varehuse« i verden. 
Det eneste nuværende blev opført i centrum af Hamburg så sent som sidste år. 
</p><p><b>Grønne ambitioner</b></p><p>
Ideen om ladcykler gør Ikea til en del af ambitionen om et varehus, der også 
skiller sig ud ved at være et bæredygtigt »flagskib«.
</p><p>
Konkret overvejer Ikea også ladestandere til elbiler, elcykler og elvarevogne, 
beplantning af facaden, fuld LED-belysning og udnyttelse af dagslys, køling 
af varehuset med vand fra havnen, grønne områder langs varehuset samt 
solceller og multibaner på taget til boldspil og leg. 
</p><p>
»Det er en fremtidssikring af varehuset og vores forretning, at varehuset 
bliver bæredygtigt i økonomisk og miljømæssig henseende. Vi kommer til at 
præsentere nogle nye løsninger for, hvordan et varehus kan fungere 
bæredygtigt«, siger Dennis Balslev. 
</p><p>
Ideen om et grønt område og en boldbane på taget passer godt ind i den 
nuværende lokalplan for området, hvor det er meningen, at der skal anlægges 
et parkstrøg fra Tivoli Congres Center til Dybbølsbro og videre sydpå mod 
den kommende metrostation, fremhæver Ikea. 
</p><p><b class="ext-link">LÆS MERE</b><a class="embeddedlink" href="http://politiken.dk/oekonomi/2050/groen_omstilling/ECE2576228/ikea-klimaet-og-den-cirkulaere-oekonomi-er-vores-stoerste-udfordringer/">Ikea: Klimaet og den cirkulære 
økonomi er vores største udfordringer</a></p><p>
Selv om det nye varehus vil skille sig ud fra de andre, erkender Dennis 
Balslev, at det formentlig vil snuppe en del af omsætningen fra de to 
nuværende varehuse i hovedstadsområdet. Men det er en del af planen, 
forklarer han. 
</p><p>
Varehuset i Gentofte nord for København er landets mindste Ikea, men har det 
højeste besøgstal, og den udfordring kan det nye varehus i København være 
med til at afhjæpe. 
</p><p><b>Omsætning på 800 millioner årligt </b></p><p>
Forventningen er, at varehuset ved Dybbølsbro hurtigt kommer til at blive 
landets mest besøgte, og Dennis Balslev regner med, at varehuset i løbet af 
en treårig periode vil have en årlig omsætning på 800 millioner kroner. 
</p><p>
Det kræver dog lige, at Ikeas bestyrelse formelt siger ja til, at den tomme 
grund kan købes af DSB Ejendomme, og at statsbanernes bestyrelse ligeledes 
siger ja. Herefter skal Københavns Kommune endeligt godkende planerne. 
</p><p class=" bl-elem">
Der er sat gang i en såkaldt startredegørelse for byggeplanerne, som teknik- 
og miljøudvalget tager stilling til i slutningen af april, og sker det, er 
forventningen, at byggeriet kan gå i gang i 2016. Når det står færdigt, vil 
varehuset beskæftige 400-450 medarbejdere i selve varehuset. 
</p>	
</div>

</div></body></html>
