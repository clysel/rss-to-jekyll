---
layout:     post
title: 	    "Kvindelige aktivister er statsfjender i Kina"
post_author:	    
post_date:	    Fri, 03 Apr 2015 18:54:19 +0200
post_site:	    politiken.dk 
post_link:	    http://politiken.dk/udland/ECE2615720/kvindelige-aktivister-er-statsfjender-i-kina/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-quote article-box">
<p class="quote"/>
<blockquote>
<p class="quote-txt">
At anholde kvinder for at opfordre andre borgere til at overholde loven er 
dybt mærkværdigt
</p>
<p class="sender">
</p><p class=" bl-elem">Jerome Cohen, professor</p> 

</blockquote>
</div><p>
På en måde begynder historien om Li Tingting på et toilet i Sydkina i 2012. 
Det var omkring det tidspunkt, at protestbevægelsen Occupy Wall Street havde 
bredt sig fra USA til byer over hele kloden. Dengang var Li 22 år, og hun 
studerede offentlig ledelse på et kinesisk universitet. 
</p><p>
Men det var ikke banker og finanssektor, som Li Tingting ville protestere mod. 
Li var træt af, at der – også i Kina – var evigt lange køer foran toiletter 
til kvinder. Begge køn burde have samme vilkår. Derfor gik Li og en håndfuld 
andre aktivister ud til et af de offentlige toiletter i Guangzhou, der er en 
sydkinesisk by med cirka 15 millioner indbyggere. De standsede mændene i 
nogle minutter, så kvinderne kunne komme til. Så lod de mændene komme ind i 
nogle minutter. Så kvinderne. Og så videre. 
</p><p>
Det var her, at bevægelsen Besæt Mandetoiletterne blev født. Det var lavet med 
humor og gav debat. De lokale ledere i Guangzhou lovede at bygge flere 
toiletter til kvinder. 
</p><p>
Tre år senere er Li Tingting og fire andre kvinder anholdt. Det skete for tre 
uger siden. De kritiserede ikke deres præsident eller politiske ledere som 
f.eks. de russiske aktivister Pussy Riot, der langede ud efter Vladimir 
Putin. Kvinderne ville køre med et undergrundstog og dele pamfletter ud, som 
gjorde opmærksom på sexchikane og overgreb mod kvinder i busser og tog. 
</p><div class="art-fakta article-box">
<h4 class="">
serie</h4>
<h5>
Danmarks værste venner</h5>
<div class="fakta-body" data-buildingblock="embedded_factboxlink">
<p>
I Sverige har der været stor debat om landets samarbeje med Saudi-Arabien, som 
er blevet kritiseret for at krænke menneskerettighederne. Også Danmark 
samarbejder politisk, økonomisk og militært med lande, der undertrykker 
deres befolkning og bruger henrettelser. Politiken sætter i påsken fokus på 
de moralske dilemmaer i udenrigspolitikken. Læs om samarbejdet med 
Saudi-Arabien, Kina, Irak, Tyrkiet og USA. Serien slutter med et interview 
med udenrigsminister Martin Lidegaard. 
</p>
</div>
</div><p/><p>
»Deres handlinger har på ingen måde overtrådt nogen love, og det er i 
særdeleshed forkert af politiet at arrestere dem«, siger Yan Xin, advokat 
for Li Tingting. 
</p><p><b class="ext-link">PORTRÆT:</b><a class="embeddedlink" href="http://politiken.dk/udland/ECE2615722/portraet-han-er-kommunistpartiets-stenhaarde-naeve/">Han er Kommunistpartiets stenhårde 
næve</a></p><p>
Arrestationerne skete i dagene op til kvindernes internationale kampdag 8. 
marts. I Kina er grænsen for, hvornår man bliver statens fjende, blevet 
markant sænket, siden præsident Xi Jinping kom til magten i 2012. Det er der 
bred enighed om blandt anerkendte akademikere og menneskeretsorganisationer. 
</p><p>
Det er cirka fire år siden, at Li kom med i en løst organiseret gruppe på et 
par hundrede kvinder og feminister over hele Kina. De forsøger bl.a. at gøre 
opmærksom på den udbredte diskrimination på arbejdsmarkedet. Eller omkring 
hustruvold. Det vil politi og domstole sjældent beskæftige sig med, men en 
undersøgelse støttet af FN viser, at halvdelen af kinesiske mænd har været 
voldelige over for deres partner. 
</p><h3>
Humor og happenings 
</h3><p>
Gruppen af kvinder har især brugt humor og happenings til at skabe 
opmærksomhed om sagerne. For eksempel på valentinsdag i 2012, da Li Tingting 
og andre iklædte sig hvide brudekjoler, der var plettet af rød maling som 
symbol på blod og hustruvold. 
</p><p>
8. marts i år, altså på kvindernes internationale kampdag, ville Li Tingting 
og kvinderne så skabe opmærksomhed omkring sexchikane og overgreb mod 
kvinder i offentlige transportmidler. Det er udbredt. Men myndighederne gør 
ikke meget ved det. Politiet i Beijing offentliggjorde i 2013 retningslinjer 
om, at kvinder bør undgå at rejse i korte kjoler eller i stramme bukser. 
</p><p><span class="img-contimg-fl-right"><img class="image inlineLightBox" src="http://multimedia.pol.dk/archive/00925/V_rste-venner-KINA-_925844a.gif" alt="" border="0"/></span></p><p>
Li Tingting og andre kvinder i tre forskellige byer ville på kvindernes 
internationale kampdag stige om bord i undergrundstog og dele pamfletter ud. 
Men i dagene før blev seksten anholdt. Fem af dem, blandt andre Li Tingting, 
har været arresteret lige siden og er nu anklaget efter en ofte brugt 
gummiparagraf om at »yppe kiv og skabe ballade«. 
</p><p>
Ifølge Li Tingtings advokat, Yan Wenxin, er kvinderne blevet afhørt to-tre 
gange om dagen. Nogle gange til omkring midnat. Ifølge advokaten råber 
afhørerne skældsord ad Li. De blæser røg i hovedet af hende. Hun får ikke 
lov til at sove mere end få timer. Hun har dårligt syn, men må ikke få sine 
briller. 
</p><p>
En af de andre kvinder lider af en kronisk sygdom, men er blevet nægtet adgang 
til sin medicin. Organisationer som Human Rights in China har udtrykt 
bekymring for kvindernes helbred. Eksperter undrer sig over Beijings hårde 
fremfærd. 
</p><p>
For eksempel professor Jerome A. Cohen fra New York University School of Law, 
der er en af de mest anerkendte eksperter i kinesisk lovgivning. I en kronik 
i South China Morning Post, der er en engelsksproget avis i Hongkong, peger 
han på, at sexchikane er ulovligt i Kina. 
</p><p>
»At anholde kvinder for at opfordre andre borgere til at overholde loven er 
dybt mærkværdigt. Vil politiet også anholde folk, der opfordrer andre til at 
køre sikkert, at hjælpe ældre eller at samle skrald op?«, skriver Jerome A. 
Cohen. 
</p><h3>
Regeringsmonopol på feminisme? 
</h3><p>
Også Lü Pin, der er kvindesagsforkæmper og har grundlagt hjemmesiden Kvinders 
Stemme, undrer sig. 
</p><p>
»Kina er et socialistisk land eller var i hvert fald et socialistisk land, og 
lighed mellem kønnene er jo mejslet ind i socialismens ideologi. Jeg undrer 
mig, om det nu kun er regeringen og ikke folket, som har lov til at tale om 
ligestilling. Vil regeringen have 100 procent monopol på feminisme?«, siger 
Lü Pin til Politiken. 
</p><p>
USA, Canada, Storbritannien og EU har opfordret Kina til at løslade kvinderne. 
</p><p>
Men Hu Jia, som er en af Kinas mest fremtrædende aktivister, undrer sig over, 
at kvinderne ikke har fået mere international opbakning. Han opfordrer 
»Danmark og andre lande« til at støtte og forsvare kvinderne. 
</p><p>
»Det internationale samfund bør gøre det klart, at kvinderne har en legitim 
ret til deres handlinger, og man bør gøre alt, hvad man kan, for at redde 
dem«, siger Hu Jia, der bl.a. har modtaget Europaparlamentets Sakharov-pris, 
som også er givet til bl.a. Nelson Mandela. 
</p><p class=" bl-elem">
»Hvis ingen kritiserer det, så tror de kinesiske myndigheder, at deres 
grusomme undertrykkelse virker. Og så vil det helt sikkert ske igen«, siger 
Hu Jia, der selv sidder i husarrest. 
</p>	
</div>

</div></body></html>
