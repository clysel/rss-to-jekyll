---
layout:     post
title: 	    "Dansk ekspert: Hurtigt trykfald mest sandsynlige årsag til flystyrt"
post_author:	    Bjørn Godske
post_date:	    Wed, 25 Mar 2015 11:08:00 +0000
post_site:	    ing.dk 
post_link:	    http://ing.dk/artikel/dansk-ekspert-hurtigt-trykfald-mest-sandsynlige-aarsag-til-flystyrt-175024
---
<html><body><div><section class="body"><p>150 mennesker mistede livet i tirsdagens tragiske flystyrt i de franske alper. Men nu venter et efterspil, hvor årsagen til styrtet skal klarlægges.</p>
			<p>Den ene af flyet flightrecorders er fundet og bragt til undersøgelse, men der er endnu ikke kommet officielle meldinger om dataindholdet. I flightrecorderen ligger data for flyets sidste 25 timers drift, herunder to timers optagelser af kommunikationen i cockpittet.</p>
			<p>I internationale medier har luftfartseksperter afkræftet flere mulige årsager til styrtet, herunder terrorisme, bomber og dårligt vejr.</p>
			<p>På nuværende tidspunkt har flyselskabet Germanwings oplyst, at flyet nåede sin flyvehøjde på 38.000 fod klokken 10:45, men efter bare ét minut begyndte nedstigningen og derefter ramte flyet bjergsiden i 6.000 fod klokken 10:53.</p>
			<p>Samtidig påstår hjemmesiden <a href="http://www.flightradar24.com/55.68,12.57/7">FlightRadar24</a>, at flyet allerede klokken 10:31 i 38.000 fod begyndte nedstigningen for derefter at forsvinde fra radaren klokken 10:40.</p>
			<p><figure class="plugin full zoomable"><img data-original-image="http://ing.dk/sites/ing/files/germanwings_0.jpg" src="http://ing.dk/sites/ing/files/styles/article_inline/public/germanwings_0.jpg?itok=VxHZJkFM" alt=""/><figcaption><cite>Foto: Flightradar24.com</cite></figcaption></figure></p>
			<p>Alt tyder dog på, at flyet uden afvigelser fra kursen fortsatte ned mod bjergsiden, hvor det ramte med en fart af cirka 700 km/t.</p>
			<p>Netop hastigheden på 700 km/h har skabt grobund for en teori om, at piloterne på et tidspunkt i processen foretog et aktivt valg. På den amerikanske hjemmeside <a href="http://www.pprune.org/rumours-news/558654-airbus-a320-crashed-southern-france-26.html">PPruNet</a> for professionelle piloter vurderes det, at den konstante hastighed skyldes, at piloterne har aktiveret flyets luftbremser.</p>
			
			<p>Men det afviser dansk ekspert med teknisk indsigt i flytypen, da 700 km/h er en meget høj hastighed i 6.000 fod. Eksperten, der ønsker på grund af sin nuværende jobfunktion at være anonym, peger i stedet på, at piloterne har indledt en kontrolleret nedstigning:</p>
			<p>»Piloterne har muligvis nået at lægge en vertikal navigation ind i autopiloten. Det vil sige, at flyet har holdt kursen, men med en kontrolleret nedstigning. Meget kort tid derefter er besætningen blevet bevidstløse på grund af et voldsomt fald i kabinetrykket, så de ikke har været i stand til at foretage de næste manøvre i nedstigningen,« siger han til ing.dk.</p>
			<p>Flyet undergik et mindre service-tjek dagen før ulykken. Her er det blandt andet kommet frem, at der skulle have været et mindre problem med en dør i flyets næse. Døren åbner til et rum, hvor flyets computere er placeret og skal have køling under flyvning. Når flyet står på jorden, åbnes døren. Den danske kilde peger på, at hvis døren er sprunget op under flyvning, kan det betyde, at kabinetrykket er forsvundet.</p>
			<p>Ulykken minder om <a href="http://en.wikipedia.org/wiki/Helios_Airways_Flight_522">Helios-ulykken</a> fra Grækenland i 2005, hvor Helios Airways Flight 522 ramte en bjergside efter at være løbet tør for brændstof. Data viste, at manglen på ilt havde gjort besætningen bevidstløse.</p>
			
		</section></div></body></html>
