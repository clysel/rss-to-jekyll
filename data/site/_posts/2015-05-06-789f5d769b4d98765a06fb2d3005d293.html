---
layout:     post
title: 	    "Lionel Messis magi nåede nye højder i sejr over Bayern München"
post_author:	    
post_date:	    Wed, 06 May 2015 23:20:39 +0200
post_site:	    politiken.dk 
post_link:	    http://politiken.dk/sport/fodbold/ECE2658289/lionel-messis-magi-naaede-nye-hoejder-i-sejr-over-bayern-mnchen/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Josep Guardiola bed tænderne sammen og kiggede ærgerligt op i luften, inden 
han satte sig ned i udskiftningsboksen. 
</p><p>
Selv for ham, der i fire år orkestrerede Barcelona og Lionel Messi, må det 
være svært at forstå, hvad der var overgået ham og Bayern München det sidste 
kvarter. 
</p><p>
Med en indædt Lionel Messi i front havde Barcelona scoret det tredje mål på 15 
minutter og nærmest knust Bayern Münchens Champions League-chancer med en 
3-0 sejr på en af de aftener, der vil blive husket. 
</p><p>
At kampen ville blive mindeværdig, havde man også forventet på forhånd, men 
Lionel Messi skrev sig ikke bare ind som den mest scorende spiller i 
Champions Leagues historien med sit 76. og 77. mål. 
</p><p>
Han viste sig som den ultimative leder. Da kampen vippede i anden halvleg, og 
Bayern München begyndte at æde det meste boldbesiddelse, var det Lionel 
Messi, der insisterede på mere. Han var hidsig i sin driblinger og tvang sig 
forbi sine modspillere flere gange. 
</p><h3>
Meeesssi, Meeesssi, Meeesssi 
</h3><p>
Han rev sig fri, kombinerede hurtigt og tæt og efter et par ikke helt præcis 
afslutninger, tordnede han det forløsende føringsmål ind efter 77. minutter 
fra kanten af feltet ned i det korte hjørne uden chance for Manuel Neuer. 
</p><p>
Tre minutter senere gjaldede det fra Camp Nous massive tilskuerblokke: 
Meeesssi, Meeesssi, Meeesssi. Det, de 100.000 blaugrana-fans lige havde set, 
fortjente en sådan tilbedelse. 
</p><p>
På kanten af feltet i højre side driblede den lille argentiner ned mod Bayern 
Münchens Jerome Boateng, den nok bedste forsvarsspiller i europæisk fodbold 
i år. Messi trak ind mod sit venstreben, som alle forventede, lavede en 
sparkefinte, der fik Boateng til at snuble over sine egne ben, så tyskeren 
rodende rundt på græsset kunne se det argentinske geni chippe bolden over en 
fremstormende Manuel Neuer, verdens bedste målmand, og i nettet til 2-0. 
</p><p>
Et definerende mål og moment for Messi. 
</p><p>
Han har gjort det så mange gange før, men denne aften var der noget ny trods 
og noget ny determination, som løftede det til et nyt højdepunkt. Det 
krydrede han med at spille Neymar fri i overtiden, så brasilianeren kunne 
score til 3-0. Game over. 
</p><h3>
Guardiola satsede stort 
</h3><p>
Der var før kampen mange gisninger om, hvordan multitaktikkeren Guardiola 
ville gribe kampen på sin gamle hjemmebane an i forsøget på at dæmme op for 
angrebstrioen Messi, Neymar, og Suarez. Svaret var overraskende. 
</p><p>
Som han sikkert som den eneste træner i verden kunne finde på, valgte 
Guardiola en løsning med kun tre mand i bagkæden med Benatia, Boateng og 
Bernat. Det fungerede ikke. 
</p><p>
Messi, Neymar og Suarez summede med det samme om Manuel Neuers mål, og man sad 
med en forfaldsfornemmelse på Bayern vegne. 
</p><p>
Barcelona kombinerede og driblede sig let igennem bedst eksemplificeret efter 
12 minutters spil. Bolden blev sparket op på Messi, der snittede bolden 
videre med hovedet ved midten, så Suarez fik frit løb mod Neuer. 
Urugayanerens afslutning var rimelig, Neuers fodparade mesterlig. 
</p><p>
Guardiola skiftede efter 16 minutter til fire i bagkæden. Det taktisk bluff 
var blevet kaldt. 
</p><h3>
Bayern manglede nøglespillere 
</h3><p>
Bayern kom bedre med i kampen og fik også en af de chancer, man ikke tror en 
angriber som Lewandowski kan misse. Men polakken, der bar maske for at 
skærme for sin brækkede næse og kæbe, som han pådrog sig mod Dortmund for en 
uge siden, fik i helt fri position på forundrende vis ikke ram på 
tværafleveringen fra Thomas Müller, der havde snydt to Barcelona-forsvarere 
og drejet en perfekt flad aflevering ind foran. 
</p><p>
Kampen bølgede i denne periode meget frem og tilbage med små hurtige 
kontrastik fra begge hold. Stadig med Barca tanden bedre, og Dani Alves var 
tæt på efter en lækker Iniesta-aflevering ind i feltet til den fremstormende 
brasilianer, der i en bevægelse tog bolden ned og flugtede den mod Neuer, 
der reddede. Det var klasse af begge. 
</p><p>
Efter pausen kom Barcelona igen stormende, men uden at få scoret begyndte 
Bayern Münchens spiller at tage spillet mere til sig og holde hjemmeholdet 
mere væk fra eget mål. I den fase var det tydeligt, at tyskerne var uden 
Robben og Ribery, der her kunne have været de gifftænder, der manglede til 
at score et kontramål. 
</p><p class=" bl-elem">
Og så var det, at Lionel Messi blev trodsig. Satte alt på et bræt, Boateng på 
halen og gav Camp Nou endnu en af de magiske aftener, argentineren har skabt 
så mange af. 
</p>	
</div>

</div></body></html>
