---
layout:     post
title: 	    "Spørg Scientariet: Hvorfor høster man ikke energi fra lynnedslag i havet?"
post_author:	    Mie Stage
post_date:	    Fri, 01 May 2015 13:00:10 +0000
post_site:	    ing.dk 
post_link:	    http://ing.dk/artikel/spoerg-scientariet-hvorfor-hoester-man-ikke-energi-fra-lynnedslag-i-havet-175779
---
<html><body><div><section class="body">
			<p>Vores læser <strong>Tarje Bargheer</strong> har stillet følgende spørgsmål:</p>
			<p>Jeg har tit undret mig over, om man ikke kan bruge energien fra lyn, der slår ned i havene til at producere brint. Mere konkret har jeg undret mig over, hvorfor man ikke ude på havene har store lynfangere stående, der - når lynet slår ned - bruger energien til at skabe en elektrolyseproces og derefter opsamler den spaltede brint. Altså, sker den pludselige udladning af energi for hurtigt til, at det kan nå at spalte noget som helst? Hvor meget brint/energi vil man kunne få ud af et enkelt lyn, og hvor stor en radius af lyn vil man kunne høste med en lynfanger?</p>
			<p><strong>Joachim Holbøll</strong>, Lektor på DTU Elektro med speciale i elektriske komponenter og højspændingsteknik:</p>
			<p>Det er jo en nærliggende tanke at lagre energien fra lyn, som vi alle kender som en ret så voldsom elektrisk energiudladning. Lad os først se på energiindholdet af et enkelt lyn, derefter summere over hele landet og til sidst vurdere lagringsmulighederne.</p>
			<p>Energiindholdet per lyn er ikke imponerende. Et lyn er en elektrisk udladning, som udligner de elektriske ladninger i tordenskyerne enten mellem skyerne eller ned mod jorden. Energiindholdet i et enkelt lyn afhænger af lynstrømmen og den tid, lynet varer. Strømmen ligger i området 10 – 100 kA. Langt de fleste lyn er mellem 10 og 20 kA, og varigheden er typisk op til 100 µs, den varierer dog en del.</p>
			<p>Den høje strømstyrke svarer til en meget høj effekt, som forårsager de kendte skadevirkninger, som et flækket træ eller en ødelagt el-installation. Men undersøger man energiforholdene, ses, at den ladning, der aflades fra sky til jord, svarer til et energiindhold på de fleste lyn på godt og vel 1 kWh. Dette er lig med at have et elektrisk varmepanel på 1 kW tændt i en time.</p>
			<p>Antager vi nu, at det – helt urealistisk - kan lade sig gøre at indfange alle lyn i Danmark, viser det sig, at den samlede energi er knap 10.000 kWh. Her er taget udgangspunkt i de i 2004 målte lynnedslag (S. Andersson og N. Damsberg, ’En statistisk analyse af danske lyndata 2002–2010’, Vejret 130, side 35-41, 2012). For at sætte denne energimængde i perspektiv, kan det nævnes, at en enkel husstandsmølle på 10kW kan producere ca. 3 gange så meget energi på et år.</p>
			<p>Hvordan kan energien lagres? Det andet aspekt i spørgsmålet omkring omsætning til andre energiformer, f.eks. via elektrolyse, belyses lettest ved at se på, hvilke lagringsmuligheder man har. Den korte varighed af lynstrømmen betyder, at den eneste realistiske mulighed er at bruge en elektrisk kondensator som mellemlager, hvorefter man har tid nok til at omsætte til andre energiformer.</p>
			<p>Problemet ved denne løsning er ikke så meget selve kondensatoren, men den samlede elektriske kreds fra ladningen i sky og til jord. Her indgår jordmodstanden, som i sagens natur vil ligge i serie med kondensatoren, som på den anden side forbindes med indfangningsanlægget. Da jordmodstanden ligger i størrelsesordenen 20 Ohm, vil al lynenergien være afsat i jorden, før kondensatoren er blevet opladet, dvs. der er kun er lagret en minimal del i kondensatoren, med mindre man arbejder med helt urealistisk høje spændinger.</p>
			<p>Konklusion: På baggrund af det samlede energiindhold i alle lyn i Danmark og udfordringerne med lyn-lagringen, vil den gode ide om at omsætte lynenergi til miljøvenlig energiproduktion næppe kunne forsvares.</p>
		</section>
		  </div></body></html>
