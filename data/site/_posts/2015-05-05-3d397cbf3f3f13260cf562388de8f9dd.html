---
layout:     post
title: 	    "Ekspert: Helt tilbage fra gammel tid har alkohol været lig med fællesskab"
post_author:	    
post_date:	    Tue, 05 May 2015 21:57:55 +0200
post_site:	    politiken.dk 
post_link:	    http://politiken.dk/forbrugogliv/sundhedogmotion/ECE2655825/ekspert-helt-tilbage-fra-gammel-tid-har-alkohol-vaeret-lig-med-faellesskab/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4 class="fallback">fakta</h4>
<h5>
Det viste undersøgelsen</h5>
<div class="fakta-body" data-buildingblock="embedded_factboxlink">
<p>
Sundhedsstyrelsen lavede i 2013 en undersøgelse om danskernes alkoholvaner. 
Undersøgelsen blev foretaget blandt både en gruppe med lange uddannelser og 
en med enten ingen eller korte uddannelser. 
</p><p><b>82 procent</b> af de højtuddannede og <b>68 procent </b>af dem med 
kortere eller ingen uddannelse synes, <b>alkoholisme</b> er en acceptabel 
grund til ikke at drikke. 
</p><p><b>88 procent</b> af de højtuddannede og <b>77 procent</b> af dem med 
kortere eller ingen uddannelse synes, <b>graviditet</b> er en acceptabel 
grund til ikke at drikke. 
</p><p><b>58 procent</b> af de højtuddannede og <b>41 procent</b> af dem med 
kortere eller ingen uddannelse synes, <b>træthed</b> er en acceptabel 
grund til ikke at drikke. 
</p><p><b>74 procent</b> af de højtuddannede og <b>59 procent</b> af dem med 
kortere eller ingen uddannelse synes, <b>manglende lyst</b> er en acceptabel 
grund til ikke at drikke. 
</p><p><b>30 procent</b> af de højtuddannede og <b>33 procent</b> af dem med 
kortere eller ingen uddannelse har prøvet at <b>drikke alkohol i 
sociale sammenhænge, selvom de ikke har lyst.</b></p><p class=" bl-elem"><i class=" bl-elem">Kilde: Sundhedsstyrelsen</i></p>
</div>
</div><p>
Det er langt fra kun sol, sommer og gode rejseminder, danskerne har taget med 
hjem fra charterrejserne til Sydeuropa. 
</p><p>
Også den sydeuropæiske drikkekultur, hvor man nyder vin eller øl til maden, er 
blevet taget med retur til de danske hjem. Og det har gjort, at danskerne 
siden 1970’erne har udviklet det en kombikultur, når det kommer til alkohol. 
</p><p>
Det siger specialkonsulent i Sundhedsstyrelsen Kit Broholm, efter at 19-årige 
Laura Marie Månsson forleden i et debatindlæg i Politiken sætter 
spørgsmålstegn ved, hvorfor man ikke må takke nej til alkohol i Danmark. 
</p><p>
Ifølge den unge kvinde kigger folk mærkeligt, driller lidt eller lader måske 
endda en spids bemærkning falde om, at man er kedelig, hvis man går uden om 
alkoholen i sociale sammenhænge. 
</p><p>
Vi presser simpelthen hinanden til at drikke – også selvom man måske ikke har 
lyst, påpeger Laura Marie Månsson. 
</p><p><b class="ext-link">DEBATINDLÆG</b><a class="embeddedlink" href="http://politiken.dk/debat/ECE2652733/hvorfor-maa-man-ikke-takke-nej-til-alkohol-i-danmark/">Hvorfor må man ikke takke nej 
til alkohol i Danmark?</a></p><p>
Og det har hun helt ret i, mener Kit Broholm. For selvom alkoholforbruget 
herhjemme er faldet fra 2010 til 2013, så har kombikulturen nemlig over de 
sidste 30-40 år givet mange flere anledninger til at drikke alkohol og 
dermed forhøjet danskernes alkoholindtag markant. 
</p><p>
»Det gør det let at blive opfattet som afvigende og anderledes, hvis man ikke 
drikker alkohol. Vi har en meget liberal drikkekultur, som i årtier har 
gjort det acceptabelt at drikke meget. Det er ikke bare accepteret at drikke 
sig fuld, blandt de unge er det ofte hensigten. Det forholder sig anderledes 
i Sydeuropa, hvor det opfattes som pinligt, hvis man drikker alkohol på den 
måde«. 
</p><p>
Ifølge Kit Broholm er det en endog »meget udbredt« blandt danskerne, at vi 
drikker alkohol, når vi hygger os i sociale sammenhænge. 
</p><p>
»Herhjemme er det kun 5-7 procent, der slet ikke drikker alkohol. Det er den 
laveste andel i hele Europa. Der er en meget udbredt forventning om, at man 
drikker alkohol, når man eksempelvis spiser middag sammen herhjemme. Til 
sammenligning drikker cirka 40 procent af italienerne ikke alkohol 
overhovedet«, siger Kit Broholm. 
</p><h3>
Lektor: Alkohol er et fællesskab 
</h3><p>
Også Karen Elmelund, lektor på Center for Rusmiddelforskning ved Aarhus 
Universitet, peger på, at mange danskere har svært ved at sige nej til 
alkohol. Det sker, fordi mange forbinder alkohol med mere og andet end blot 
nydelse ved at indtage det. 
</p><p>
Helt tilbage fra gammel tid har alkohol nemlig været lig med fællesskab, siger 
hun. 
</p><p>
»Det betyder, at man er fælles med dem, man drikker sammen med. Så når man 
siger nej til at drikke sammen med nogen, kan der altså i nogles øjne ligge 
mere i det end det nej, man siger til alkoholen«, siger hun og peger på, at 
det ser ud til, at der er en ændring på vej. 
</p><p>
»Jeg fornemmer, det bliver mere og mere acceptabelt at sige nej til alkohol«, 
siger hun. 
</p><h3>
Ikke alle synes, graviditet er gangbar årsag til ikke at drikke 
</h3><p>
Sundhedsstyrelsen lavede i 2013 en kampagne for netop at sætte fokus på det 
drikkepres, som 19-årige Laura Marie Månsson beskriver i sit debatindlæg. 
</p><p>
Og selvom danskerne ifølge specialkonsulent Kit Broholm er meget 
tilbageholdende med at indrømme, at de er udsat for en forventning om, at 
man drikker ved sociale lejligheder, så viser en undersøgelse, som 
Sundhedsstyrelsen lavede i forbindelse med kampagnen for tre år siden, at 
det lige præcis er, hvad vi bliver. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/forbrugogliv/livsstil/ECE1648801/foraeldres-samtale-med-unge-reducerer-deres-festivaldruk/">Forældres samtale med unge 
reducerer deres festivaldruk</a></p><p>
Undersøgelsen blev foretaget blandt 45-55-årige, der enten havde ingen eller 
korte uddannelser, og 45-55-årige med lange uddannelser. I begge grupper 
svarede mere end halvdelen, at de har oplevet, det kan være svært at sige 
nej til alkohol i sociale sammenhænge. 
</p><p>
Og halvdelen af de adspurgte føler, det er nødvendigt at give en begrundelse, 
hvis de siger nej tak til vin, øl eller det, der er stærkere. 
</p><p>
»Undersøgelsen viser desuden, at det ikke engang er alle, der mener, at 
alkoholisme og graviditet er gangbare begrundelser for ikke at drikke. Det 
viser, hvor stærkt drikkepresset er i vores kultur, når ikke engang 
højrisikogrupper går fri«, siger Kit Broholm og peger på, at den mest 
accepterede grund til at holde sig fra alkohol er, hvis man skal køre bil. 
</p><h3>
Broholm: Reducer adgangen til alkohol 
</h3><p>
I Frankrig er det ifølge Kit Broholm kun tilladt at vise reklamer for alkohol, 
hvis det udelukkende indeholder produktinformation. 
</p><p>
Hvis man laver en reklame for en vin, må man eksempelvis kun fortælle om 
produktets smag, alkoholprocent og anden information, der er direkte koblet 
til produktet. 
</p><p>
»Til gengæld er det forbudt at slå på, at det kan være sjovt og selskabeligt 
at drikke, eller at alkohol kan øge ens charme eller udadvendthed«, siger 
Kit Broholm. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/forbrugogliv/livsstil/ECE1698435/13-aarige-sebastian-siger-nej-tak-til-alkohol/">13-årige Sebastian siger nej 
tak til alkohol</a></p><p>
Og det er en af de ting, der kan medvirke til at vende stemningen omkring 
alkohol i Danmark, påpeger hun. En anden er den svenske model, hvor man 
begrænser forbrugernes mulighed for at købe spiritus, vin eller øl. 
</p><p class=" bl-elem">
»Det mest virksomme i forhold til at reducere alkolintaget i et samfund er 
højere priser, lav tilgængelighed og få salgssteder«, siger hun. 
</p>	
</div>

</div></body></html>
