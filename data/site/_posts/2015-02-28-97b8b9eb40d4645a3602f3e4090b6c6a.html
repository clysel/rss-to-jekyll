---
layout:     post
title: 	    "Lykkeberg: Vi flygter ud på lokummet for at bryde sammen eller få fred"
post_author:	    
post_date:	    Sat, 28 Feb 2015 22:44:05 +0100
post_site:	    politiken.dk 
post_link:	    http://politiken.dk/debat/profiler/runelykkeberg/ECE2567843/lykkeberg-vi-flygter-ud-paa-lokummet-for-at-bryde-sammen-eller-faa-fred/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Vores hovedpersoner går på toilettet. Og det er ikke, fordi de har spist eller 
drukket så meget, at de skal træde af på naturens vegne, som man siger. 
Toilettet er tværtimod ofte et sted, hvor man træder af på egne vegne. Når 
vores hovedpersoner går på toilettet, er det som regel, fordi de flygter. 
</p><p>
Som hovedpersonen Sara i Kirsten Hammanns nye roman ’Alene hjemme’, der udkom 
i denne uge: 
</p><p>
»Hun styrer direkte mod køleskabet og åbner det, selv om hun ikke skal have 
noget derinde. Hun kunne også være gået på toilettet uden at skulle tisse, 
det gør hun tit og husker at skylle ud og vaske hænder, så ingen undrer sig 
over, hvad hun lavede derude«. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/debat/profiler/amaliekestler/ECE2351012/slip-jagten-paa-lykken-og-grib-efter-leverpostejen/">Slip jagten på lykken og grib 
efter leverpostejen </a></p><p>
Sara flygter ikke fra det sociale liv i sit eget hjem, fordi hun finder det 
forkert og fremmedgørende. Tværtimod. Hun er så vild med det designede hjem, 
sin maskuline mand og drømmen om, at de en dag skal blive en rigtig familie 
med deres egne børn, at hun hader sig selv for, at hun ikke kan få det til 
at ske. Det er så banalt, at det er pinligt, men det er Saras vilkår. Og hun 
har udviklet en fin teknik, så hun kan bryde sammen på toilettet og græde 
igennem og bagefter fjerne sporene af sorg i ansigtet, så ingen kan se, at 
hun ikke er en af dem. Det forklarer hun i en parentes: 
</p><p>
»(Jeg har ikke forladt selskabet, fordi jeg føler mig uden for og grim og dum, 
jeg er bare ude i mit eget køkken, hvor jeg kigger efter nogle oliven i mit 
køleskab)«. 
</p><h3>
Hvad flygter vi fra? 
</h3><p>
Sara er som bekendt ikke den eneste, der flygter ud på toilettet. Vi har helte 
som Hannah i tv-serien ’Girls’, der efter en social fiasko går direkte ud på 
lokummet, lukker døren hurtigt efter sig og spiser fire store cupcakes i en 
lang bevægelse. Og vi har helte, som flygter på toilettet for at tjekke 
sportsresultater, for at ryge, for at onanere, for at kommunikere med deres 
egen arbejdsplads under en middag eller for simpelt hen bare at slå sig ned 
og få fred. 
</p><div class="art-quote article-box">
<p class="quote"/>
<blockquote>
<p class="quote-txt">
Det interessante er ikke, at de flygter, men hvad de flygter fra
</p>
</blockquote>
</div><p>
Det er ikke nyt, at mennesker flygter ud på toilettet. Forladte eller 
forsmåede kærester har længe forladt ulidelige fester og er trådt ud på 
lokummet for at være ulykkelige alene. Det interessante er ikke, at de 
flygter, men hvad de flygter fra. </p><p>
En undersøgelse offentliggjort af Bolius viste for nogle år siden, at mænd 
bruger mere og mere tid på toilettet. Det blev et mere og mere attraktivt 
sted for manden, efterhånden som den gamle opdeling af hjemmet i mandens 
frie zoner på kontoret, på sofaen og på værkstedet og i kvindens arbejdszone 
i køkkenet er blevet opløst. Toilettet blev beskrevet som det sidste frirum, 
hvor det er legitimt at låse døren og lukke resten af verden ude. Men 
toilettet er ikke kun refugium for den faldne patriark. 
</p><h3>
Livet er let som en leg 
</h3><p>
Den store flugt mod toilettet viser nemlig også, hvordan alle sociale og 
intime rum er præget af forventninger og forestillinger om rigtigt og 
forkert. Vores små og store fællesskaber er ikke styret af straf og 
sanktioner. Ingen slår dig, men alle håndhæver det eksistentielle kodeks: Du 
skal spise rigtigt, altid være forelsket i din partner, pleje din krop, have 
en ægte personlighed, tage ansvar for din udvikling, have en karriere, og du 
skal tage dig sammen uden at være sammenbidt eller anstrengende. Det skal 
være let som en leg. 
</p><p>
Det sociale rum er ikke blevet et tyranni, for der står ikke en autoritær 
overdommer og uddeler karakterer. Det er derimod præget af det, som i en 
gammel popsang blev kaldt for »shiny happy people«. Der er så mange 
skinnende, lykkelige, smukke mennesker, som griner ad hinandens sjove 
historier derude. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/debat/debatindlaeg/ECE2388204/gymnasielaerer-lykken-er-noget-man-kan-koebe-for-penge/">Gymnasielærer: Lykken er 
noget, man kan købe for penge</a></p><p>
De krammer hinanden hele tiden. Det ligner en fest, og det kan være en fest, 
men det er også en gennemtrængende, modbydelig moralisme. Ingen udfordrer 
rigtigt hele pakken for det gode liv, og langt de fleste er altid parat til 
at skamme sig over alt det, vi ikke lever op til. 
</p><p>
For enden af den store frigørelse har vi således udviklet en omfattende ny, 
kærlig, men stadig fordømmende småborgerlighed. Det er den, alle de 
skinnende lykkelige mennesker stikker af fra, når de flygter ud på lokummet 
for at bryde sammen eller få fred. 
</p><p class=" bl-elem">
Tænk på det næste gang, du ser dem, mens de smiler og stråler og skinner: Også 
de flygter ud på toilettet, fordi de ikke kan holde det ud. 
</p>	
</div>
</div></body></html>
