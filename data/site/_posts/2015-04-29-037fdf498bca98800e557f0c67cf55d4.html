---
layout:     post
title: 	    "Kronik: Slip den vilde natur løs i byerne"
post_author:	    37996
post_date:	    Wed, 29 Apr 2015 12:14:09 +0000
post_site:	    ing.dk 
post_link:	    http://ing.dk/artikel/kronik-slip-den-vilde-natur-loes-i-byerne-175720
---
<html><body><div><section class="body">
			<p>En lang række vilde arter og planter, der var almindelige, dengang vi var børn, er i dag på hastig retur. For Danmark har ondt i biodiversiteten. Ifølge en ny <a href="http://www.eea.europa.eu/soer">EU-rapport</a> bliver det næsten umuligt at bremse tabet af biodiversitet inden 2020.</p>
			<p>I Danmark er 340 vilde dyr og planter uddøde siden 1850, og vi halter desværre langt efter vores nationale mål for biodiversitet, viser nye vurderinger fra Det Europæiske Miljøagentur.</p>
			<p>Hvad kommer det os ved? Der er vel vigtigere ting i verden end at nogle enkelte dyre- og plantearter uddør? Jo, vi kan sikkert godt undvære nogle arter.</p>
			<p>Men tabet af biodiversitet har stor betydning for vores samfund. Vi er helt afhængige af, at økosystemerne fungerer, da de på mange måder er vores eget livsgrundlag og sikrer os rent vand, jord til dyrkning af afgrøder, ren luft, bestøvning af vilde planter og afgrøder og meget mere. En mangfoldig biodiversitet er også essentiel for landbrugets og fiskeriets overlevelse på længere sigt.</p>
			<p><figure class="plugin right zoomable"><img data-original-image="http://ing.dk/sites/ing/files/kristine_kjoerup_rasmussen.jpg" src="http://ing.dk/sites/ing/files/styles/w1120_media_right/public/kristine_kjoerup_rasmussen.jpg?itok=3XhiHnc0" alt=""/><figcaption>Kristine Kjørup Rasmussen er biolog i Rambøll </figcaption></figure></p>
			<p>Den intensive arealudnyttelse i Danmark og resten af verden, hvor vi mennesker har sat os på omkring 90 procent af arealet plus det løse, er en hjørnesten i forklaringen på det, der også bliver kaldt for den 6. masseuddøen. Altså den tilbagegang i biodiversitet, vi er vidne til nu.</p>
			<p>Det er en grundlære i biologien, at antallet af arter stiger med arealets størrelse. Det betyder, at når et areal med et antal arter, der sameksisterer i et økosystem bliver reduceret på grund af inddragelse til f.eks. byudvikling, så vil antallet af arter, der kan overleve på det tilbageværende areal, være tilsvarende mindre. En oplagt løsning på problemet er derfor at give noget af den plads tilbage til naturen, som vi mennesker har inddraget.</p>
			<p>Men løsningen er selvfølgelig ikke at smide menneskerne ud for at give områder tilbage til naturen. For at løse biodiversitetskrisen må vi invitere naturen ind i vores samfund, ind hvor vi lever og bor. Det er ikke et spørgsmål om natur eller samfund, men et spørgsmål om sameksistens.</p>
			<p>Vi må derfor alle sammen blive bedre til at integrere naturen i samfundet og udnytte de mange potentialer og initiativer, som allerede findes i forbindelse med udvikling af vores byer, til at styrke biodiversiteten.</p>
			<p>Spirende eksempler fra Danmark og andre lande er for eksempel grønne tage, der kan fungere som særlige habitater for arter, der er trængt på deres oprindelige levesteder, som f.eks. sommerfuglen svalehale, den grønbrogede tudse eller vandrefalken og strandskaden.</p>
			<p>Et andet initiativ kunne være naturlig drift af parker, grønne erhvervsarealer eller baneskråninger og vejrabatter, der bliver indrettet, så de danner levested for naturlige arter.</p>
			<p>Potentialet er stort, men langtfra udnyttet. Rundt regnet er ca. 20 procent af byområder grønne arealer. Så ved at indrette en stor del af eksisterende og ikke mindst nye byområder med plads til naturen, kan vi være med til at nedbryde barrieren mellem samfund og natur og opnå et samlet set større areal til den biodiversitet, der ikke har plads nok i dag.</p>
			<p>For at det kan lykkes, bør biodiversitet fremover være et spørgsmål, som alle, der beskæftiger sig med byers udvikling, tænker ind og tager stilling til i forbindelse med byens grønne arealer. Naturen skal være en del af samfundet.</p>
			<p>Bynatur bliver måske ikke lige til værdifulde rigkær, som vi kender dem fra ‘den rigtige natur’, men eksempler viser, at der kan opstå spændende habitater med en helt ny karakter og mindre næringsstofbelastning end i det åbne land, hvor også sjældne og truede arter kan finde en ny niche.</p>
			<p>Og mindst lige så vigtigt kan det blive et bindeled mellem mennesker og natur – et sted, hvor vi mennesker oplever og mærker vores eget tilhørsforhold til vores værdifulde natur, så vi forstår at passe på den.</p>
		</section>
		  </div></body></html>
