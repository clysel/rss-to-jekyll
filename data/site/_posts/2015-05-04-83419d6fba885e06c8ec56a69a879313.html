---
layout:     post
title: 	    "Mongoliet vil flytte sin hovedstad til tysktegnet sattelitby"
post_author:	    Mathias Skov Johansen
post_date:	    Mon, 04 May 2015 08:23:00 +0000
post_site:	    ing.dk 
post_link:	    http://ing.dk/artikel/mongoliet-vil-flytte-sin-hovedstad-til-tysktegnet-sattelitby-175814
---
<html><body><div><section class="body">
			<p>USA gjorde det, Brasilien gjorde det, og det samme gjorde Australien og Pakistan – flyttede deres gamle hovedstad til et helt nyopført administrativt centrum. Nu overvejer Mongoliet at gøre det samme.</p>
			<p>Faktisk er planerne så fremskredne, at regeringen de kommende dage skal stemme om det ambitiøse forslag om at flytte hovedstaden Ulaanbaatar 30 kilometer længere mod syd, ifølge siden <a href="http://www.google.com/url?q=http%3A%2F%2Fwww.globalconstructionreview.com%2Ftrends%2Fwhy-mongolia-considering-0ge8r0m4a8n-p2l0a6n-n8e0w%2F&amp;sa=D&amp;sntz=1&amp;usg=AFQjCNGhrV-hNY6381xDQ4-rXMTKEfKL0w">globalconstructionreview.com.</a></p>
			<p>Maidar er navnet på den nye satellitby, der allerede er under opførsel. Byens masterplan står forskellige tyske firmaer for, mens både kinesiske og russiske investorer har vist interesse for at skubbe planen videre. Over de kommende årtier får det 110,000 ha store område angivelig plads til hele 300,000 indbyggere, nye virksomheder og industrier samt, måske, Mongoliets nye administrative center.</p>
			<p>Beslutter parlamentet at flytte parlamentet til Maidar kan konstruktionen af landets nye administrative hovedkvarter starte omkring år 2017.</p>
			<p>Første fase omfatter beboelses- og forretningskvarterer med plads til 90.000 indbyggere og skal bygges over en 15-årig periode. Flere lokale industrier og virksomheder har allerede købt grund i området, og den statslige tv-station har allerede opført sit eget 100 hektar store hovedkvarter. Det, der måske bliver den nye hovedstad bygges op omkring en 54 meter høj Buddha-statue, der var planlagt nogle år i forvejen.</p>
			<p><strong>Stærk forurening i hovedstaden</strong><br/>
			Mongoliet er med blot 1,7 indbygger per kvadratkilometer verdens tyndest befolkede land. Umiddelbart virker det sparsomt befolkede land med det barske fastlandsklima og de uendelige stepper ikke som det mest oplagte sted i verden at flytte en hovedstad. Forklaringen er, at den gamle hovedstad i dag kæmper med store smogproblemer.</p>
			<p>Halvdelen af Mongoliets to millioner indbyggere bor i Ulanbaatoor. Kul er billigt og med gennemsnitstemperaturer om vinteren på tænderklaprende minus 40 grader er kulfyring den nemmeste og billigste måde for private hustande og kraftværkerne at få hurtig varme i byen på. Fastlandsklimaets højtryk, der om vinteren fastholder forurening, mangel på vegetation og en forældet bilpark, forværrer problemet.</p>
			<p>Som en konsekvens skyldes hele ti procent af dødsfaldene i dag forurening. I en nyligt offentliggjort rapport fra Verdensbanken viste eksponeringen fra de sundhedsskadelige partikler i byen sig at være syv gange højere end de mest lempelige WHO-mål. Ved at flytte hovedstadens løbske byudvikling mod syd er det håbet, at skabe rum for en mere bæredygtig urban udvikling.</p>
			<p><strong>Tyske arkitekter og entreprenører til opgaven</strong><br/>
			Den tyske arkitekt Stefan Schmitz fra tegnestuen RSAA har tegnet masterplanen til byen Maidar. Tegnestuen har tidligere stået bag flere store urbane projekter i Kina. Desuden har flere andre tyske virksomheder og entreprenører meldt sig på banen til den store opgave. Energikonsulent på projektet bliver TransSolar fra Stuttgart mens Ingenierbüro Kraft fra Berlin står for kanal- og vandingssystemer.</p>
			<p>Udfordringerne står i kø. Det ekstreme klima, der veksler fra plus 40 om sommeren til minus 50 om vinteren, udgør i sig selv et problem. Dertil kommer manglen på vand. Byplanen er derfor udlagt til at udnytte den sparsomme regn og grundvand bedst muligt. Vand fra de private hustande genbruges, regnvand opsamles langs byens hovedgader og flere reservoirer er planlagt til at dirigere vandstrømme tværs gennem byen mod Gobi-ørkenens nordlige kant, hvor RSAA har beregnet, at det er muligt at overrisle en del jord til fødevareproduktion.</p>
			<p>Sol- og vindteknologi bliver byens primære energikilde. For at reducere biltrafikken har byplanen forsøgt at tage hensyn til folks transportmønstre med forskellige kollektive trafikløsninger. Blandt med en kabelbane til Ulaanbaatar, som undervejs også passerer et nyt ski-ressort. Maider får desuden en station langs den legendariske Transibiriske Jernbanes afgren mod Beijing.</p>
			<p>I den gamle hovedstad er problemet med forureningen stadig så omfattende, at flere internationale organisationer, heriblandt Verdensbanken samarbejder med den mongolske regering om løsninger.<a href="http://documents.worldbank.org/curated/en/2011/12/15633946/air-quality-analysis-ulaanbaatar-improving-air-quality-reduce-health-impacts-vol-1-2-main-report"> Et projekt</a> blev for fire år siden sat i gang for at hjælpe lokale med at installere mere energieffektive varme- og energiløsninger.</p>
			<p>Har man tyskkundskaberne på plads, kan man <a href="http://www1.wdr.de/fernsehen/kultur/weltweit/sendungen/wieeinestadtentsteht100.html">i denne video fra WDR </a>se mere om opførelsen af Maidar og de tekniske udfordringer. I filmen bliver der også fokuseret på den lokale modstand, som projektet på stepperne har mødt fra de lokale normadefamilier</p>
		</section>
		  </div></body></html>
