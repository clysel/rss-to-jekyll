---
layout:     post
title: 	    "Volkswagen hælder kølervæske på ophedet ledelse"
post_author:	    
post_date:	    Sat, 09 May 2015 22:51:02 +0200
post_site:	    politiken.dk 
post_link:	    http://politiken.dk/oekonomi/virksomheder/ECE2661206/volkswagen-haelder-koelervaeske-paa-ophedet-ledelse/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
For en gangs skyld var der enighed om kørselsretningen, da ledelsen i den 
gigantiske VW-koncern i går mødtes til den årlige generalforsamling for 
aktionærerne i Hannover. 
</p><p>
Midt mellem byens opera og banegård trillede biler i den absolutte 
luksusklasse frem mod det femstjernede hotel, hvor fremtiden skulle tegnes 
op efter nogle tumultariske uger med hidsige udskridninger og belastende 
bremsespor i det, der i realiteten er et af verdens største 
familieforetagender. 
</p><div class="art-quote article-box">
<p class="quote"/>
<blockquote>
<p class="quote-txt">
Her i Tyskland tror man stadig, at tyske biler er bedst
</p>
<p class="sender">
Cherif, bilhandler i Berlin 
</p>
</blockquote>
</div><p/><p>
Det drama, der startede, da den aldrende bestyrelsesformand Ferdinand Piëch 
totalt uventet for omverdenen i et interview med ugeavisen Spiegel følte 
trang til at »distancere sig« fra den administrerende direktør, Martin 
Winterkorn, var dog som forduftet i den milde forårsluft i Hannover. 
</p><p>
Ganske hurtigt efter den overraskende melding stod det klart, at 73-årige 
Ferdinand Piëch, der i en årrække selv var øverste direktør for VW, havde 
overvurderet sin magt over koncernen, og han blev tvunget til at gå af som 
formand for den bestyrelse, hvor han havnede i mindretal. Med sig i faldet 
ud af bestyrelsen tog han sin hustru, Ursula Piëch. 
</p><p>
Parret er siden blevet erstattet i bestyrelsen af to af Ferdinand Piëchs yngre 
niercer, så fronterne er fremdeles trukket hårdt op i VW-førersædet. 
Familien Piëch ejer sammen med den anden store familie bag VW, Porsche, 
hovedparten af aktierne i selskabet. 
</p><p>
»At dømme ud fra programmet bliver det en kedelig generalforsamling«, sagde en 
insider ikke desto mindre til avisen Hannoversche Allgemeine i går. 
</p><h3>
Stor tak til formanden 
</h3><p>
En spådom, den øverste direktør, Martin Winterkorn, meget gerne så gå i 
opfyldelse. Foran tusinder af aktionærer hældte han indledningsvis verbal 
kølervæske på det ophedede maskineri i koncernen: 
</p><p>
»Bag os ligger – forsigtigt sagt – nogle bevægede dage«, sagde Martin 
Winterkorn og mente, at VW er »på vej ind i roligere farvand«. 
</p><p>
Når den årlige forsamling i Hannover fremstod så rolig, er forklaringen, at VW 
har smidt problemerne i traileren og er kørt videre. 
</p><p>
Det er nu op til bestyrelsen selv efter modne overvejelser at udpege den nye 
formand for selskabet. 
</p><p>
I første omgang nøjedes Martin Winterkorn i sin tale med at takke den gamle 
formand varmt og inderligt, til trods for at Ferdinand Piëchs sidste gerning 
i spidsen for VW var et forsøg på at skubbe direktøren ud. 
</p><p>
»Denne koncern, dens medarbejdere og også jeg har meget at takke doktor Piëch 
for«, sagde Martin Winterkorn og roste den gamle bilkæmpe »for i de sidste 
fem årtier som forretningsmand, som ingeniør og som en modig visionær at 
have præget bilindustrien som ingen anden«. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/virksomheder/ECE2635350/folkevognen-koerer-stadig-skaevt-i-ledelsesstrid/">Folkevognen kører stadig skævt 
i ledelsesstrid</a></p><p>
Dernæst slog direktøren fast, at turbulensen i de øvre luftlag ikke har 
ødelagt noget for koncernens fremtid. 
</p><p>
»Der har i de seneste uger været mange tolkninger, spekulationer og desværre 
også overdrivelser. I skal som vore aktionærer vide: Volkswagen er en 
kernesund og godt stillet virksomhed. En virksomhed med gode resultater og 
mindst lige så gode fremtidsperspektiver«. 
</p><p>
Optimismen hos den øverste chef i koncernen giver ikke genlyd hos 
brugtvognshandleren Cherif i Prenzlauer Berg-kvarteret i Berlin. På hans 
udstillingsplads holder bilerne fra VW side om side med franske køretøjer 
fra Peugeot og Renault, Saab og Volvo fra Sverige og alverdens andre biler. 
På prissedlen i forruden kan man se, at bilerne fra VW koster en pæn stak 
hundredsedler i euro mere end de udenlandske. 
</p><p>
»Her i Tyskland tror man stadig, at tyske biler er bedst. Derfor holder for 
eksempel en Golf fra Volkswagen en høj pris. Men efter min mening er det 
noget pjat. I dag er en Peugeot faktisk bedre, og Volkswagen er faldet bagud 
i kvalitet«, siger Cherif, der har solgt biler i Prenzlauer Berg i 12 år. 
</p><h3>
Store bump på vejen 
</h3><p>
Dermed sætter han fingeren på et af de problemer, der formentlig var årsagen 
til, at Ferdinand Piëch gik ind i det slag mod sin direktør, han endte med 
at tabe. For selv om det går godt for VW-koncernen som helhed til glæde for 
de i alt 600.000 ansatte på 118 fabrikker verden over, lurer problemerne 
forude på vejen. 
</p><p>
Selv om Volkswagen med en produktion på cirka 10 millioner biler årligt kun 
kan matches af Toyota i internationalt bilsalg, har hovedproduktet, biler 
med det sammenflettede logo af V og W, det svært, i hvert fald uden for 
Tyskland. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/ft/ECE2625976/magtfulde-faetre-i-aaben-strid-om-ledelsen-af-volkswagen/">Magtfulde fætre i åben strid 
om ledelsen af Volkswagen</a></p><p>
Selv om et ikke er gået op for kunderne hos Cherif i Berlin, vokser skepsissen 
over for VW, der engang var et kvalitetsstempel, i resten af verden. Især på 
det store marked i USA går det tilbage for kerneproduktet, som ligger 
længere og længere bagud i forhold til konkurrenterne. 
</p><p>
Det betyder, at indtjeningen falder, og det skal Martin Winterkorn få rettet 
op på, hvis han vil bevare den foreløbige fred i koncernen. Men måske kan 
udskiftningen af den gamle patriark, Ferdinand Piëch, faktisk hjælpe 
direktøren. 
</p><p class=" bl-elem">
Ifølge eksperter i bilbranchen er det nemlig afgørende vigtigt, at VW får 
gjort op med den gammeldags, autoritære styreform og familiernes indflydelse 
på retningen fremover. 
</p>	
</div>

</div></body></html>
