---
layout:     post
title: 	    "Fra rynketryl til memes: Photoshop fylder 25 år"
post_author:	    Jesper Stein Sandal
post_date:	    Thu, 19 Feb 2015 14:40:43 +0000
post_site:	    www.version2.dk 
post_link:	    http://www.version2.dk/artikel/fra-rynketryl-til-memes-photoshop-fylder-25-aar-80607?utm_medium=feed&utm_source=version2.dk&utm_campaign=it_nyheder
---
<html><body><div><section class="body"><p>25 år gammel og stadig hip. Det er ret usædvanligt, når vi taler om software, men der er ikke meget software, som blev født samtidig med Adobe Photoshop, som den dag i dag har samme status som ikke bare et nyttigt værktøj, men som en hjørnesten af vores kultur.</p>

<p>Dermed ikke sagt, at Photoshop, som lige nu er 25 år gammelt, bare er elsket, for billedredigeringsprogrammet er nemlig synonym med billedmanipulation. Når vi taler om, at et billede er 'photoshoppet', så er det sjældent en kompliment.</p>

<p>Der dukker eksempelvis jævnligt historier op, hvor modemagasiner og ugeblade afsløres i kraftig retouchering af kendisser og fotomodeller, som får fjernet alle rynker og smider et par ekstra kilogram takket være tryllestaven i Photoshop.</p>

<p>Men vi elsker også Photoshop. Først var det grafikerne som fik et værktøj, der kunne forvandle middelmådige billeder til Årets Pressefoto. Det tog så overhånd i en grad, at der nu er restriktioner på efterbehandlingen af pressefotos til visse af konkurrencerne. Men til gengæld har den tunge filterhånd fra Photoshop inspireret en hel generation til at dele billeder, der har været gennem lignende filtre i Instagram.</p>

<p>Og folket har også taget Photoshop til sig - og det er ikke nødvendigt med særlige evner, for når det gælder 'memes' er det idéen og delbarhedspotentialet der tæller mere end den tekniske udførelse.</p>

<p>Dem, der mestrer Photoshop, sidder til gengæld med et redskab, der kan få alt til at fremstå troværdigt. Det er ikke for ingenting, at en klassisk kategori på diverse nyhedsopsamlingssider er '20 billeder, du ikke vil tro ikke er photoshoppet'.</p>

<p>Dem, der ikke mestrer Photoshop, ender til gengæld i gabestokken på sider, der har gjort det til deres levevej at indsamle 'Photoshop fails'.</p>

<p>Så var det første photoshoppede foto noget mere uskyldigt. Det forestiller Jennifer Knoll, som var gift med Photoshops opfinder Thomas Knoll. Eller teknisk set blev hun først fru Knoll efterfølgende, idet Thomas Knoll friede umiddelbart efter billedet blev taget.</p>

<p>I 2015 vil vi nok mene, at der mangler nogle hajer og en Kanye West på det billede.</p>

<p><figure class="plugin full zoomable"><img data-original-image="http://www.version2.dk/sites/v2/files/photoshop_-_1.png" src="http://www.version2.dk/sites/v2/files/styles/large/public/photoshop_-_1.png?itok=S6ZkVna1" alt=""/><figcaption><cite>Foto: Thomas Knoll</cite></figcaption></figure></p>
  </section></div></body></html>
