---
layout:     post
title: 	    "Succesrig teenager får hårdt job med at dulme dansk VM-skuffelse"
post_author:	    
post_date:	    Fri, 20 Feb 2015 07:26:33 +0100
post_site:	    politiken.dk 
post_link:	    http://politiken.dk/sport/cykling/ECE2555128/succesrig-teenager-faar-haardt-job-med-at-dulme-dansk-vm-skuffelse/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>I et stjernespækket felt, som blandt andre tæller tre verdensmestre, samtlige medaljevindere fra de seneste titelopgør både globalt og på europæisk plan plus to af sejrherrerne i vinterens tre World Cup-afdelinger indleder den succesrige danske teenager Casper Pedersen i dag i banecyklingens mangekamp, omnium, den barske fight for at dulme den hidtidige rød-hvide skuffelse ved VM på Velodrome National i Paris-forstaden Saint-Quentin-en-Yvelines.</p><p>Lad det med det samme være slået fast, at der absolut ingen medaljeforventninger er til det 18-årige supertalent – den yngste blandt de 21 deltagere – selv om han er regerende juniorverdensmester i disciplin og har fået en forrygende start på seniorkarrieren ved at erobre den samlede World Cup-sejr.</p><h3>Tre verdensmestre fører an i feltet</h3><p>Men når det er sagt, lurer da et lønligt håb om, at Casper Pedersen ved sin VM-debut på højeste kan opnå en placering, som formår at trænge 4 km holdets fiaskobetonede 11.-plads lidt i baggrunden. Og her vil alt mellem nr. 5 og 10 kunne betragtes som opmuntrende.</p><p>De tre verdensmestre, Casper Pedersen er oppe mod, er den regerende franske Thomas Boudat, newzealænderen Aaron Gate, der vandt i 2013, og australieren Glenn O’Shea fra 2012.</p><p>Med på sejrsskamlen i Cali for et år siden havde Boudat, der kan regne med maksimal opbakning fra de entusiastiske 5.000 tilskuere i den prægtige cykelarena, hollænderen Tim Veldt og russeren Viktor Manakov.</p><h3>To skrappe landevejssprintere er også med</h3><p>Og ved EM på Guadeloupe i oktober tronede den italienske landevejssprinter fra Sky-mandskabet Elia Viviani øverst på podiet flankeret af briten Jonathan Dibben og spanieren Unai Elorriaga.</p><p>De to vindere af vinterens World Cup-afdelinger, som er med i Saint-Quentin-en-Yvelines, er den 23-årige tysker Lucas Liss – søn af en tidligere polsk OL-medaljør Lucjan Lis – og colombianeren Fernando Gaviria, der hentede enorm berømmelse og landevejskontrakt med det belgiske storhold Etixx-Quick Step, da han i januar besejrede dettes etablerede britiske stjerne Mark Cavendish to gange i det argentinske Tour de San Luis.</p><p>Den tredje World Cup-triumfator, tyskeren Maximilian Beyer, der slog til for lidt over en måned siden i Cali, har måttet se VM-billetten gå til Liss.</p><h3>Ung tysker har allerede sikret sig én VM-titel</h3><p>Denne oplevede i øvrigt allerede i aftes stormende hyldest, da han på overbevisende maner sikrede sig VM-guldet i 15 km scratch. Tyskeren kørte alene op til fire udbrydere og havde overskud til klart at distancere disse i finalen, hvor spanieren Albert Torres og amerikaneren Bobby Lea snuppede de to andre medaljer.</p><p>Ingen af de nævnte rivaler har deltaget i alle tre World Cup-stævner i modsætning til Casper Pedersen, der oven i købet ud over omnium også har kørt 4 km holdløb ved de arrangementer, og deri ligger en del af forklaringen på, at den unge dansker kunne sikre sig den meriterende, sammenlagte førsteplads.</p><p>Samtidig er det værd at bemærke, at begynderen i det skrappe selskab har formået at holde reelle medaljeaspiranter ved VM som belgieren Jasper De Buyst og ireren Martyn Irvine, der også medvirkede i den fulde World Cup-menu, bag sig</p><p>Casper Pedersen indledte med at blive nr. 5 i Guadalajara i november, besatte så ottendepladsen i London i december for at slutte af med en placering som nr.7 i Cali i sidste måned. Inden lagde Casper Pedersen ud med en ottendeplads ved EM i oktober, og der er ingen tvivl om, at disse opgaver har tæret voldsomt på kræfterne.</p><h3>Lasse Norman er den første OL-vinder i omnium</h3><p>Omnium, der afvikles over to dage, var første gang på VM-programmet i 2007 på Mallorca og holdt sit indtog i olympisk sammenhæng i London 2012, da den dengang 20-årige Lasse Norman triumferede foran franskmanden Bryan Coquard, der siden har udviklet sig til en fremgangsrig spurtkanon for Team Europcar på landevejen, og briten Ed Clancy.</p><p>Ingen af de tre stiller op i disciplinen ved dette VM, hvor Coquard er blevet fortrængt af Boudat og har medvirket på det franske 4 km forfølgelseshold, som hentede en tiljublet syvendeplads, mens Clancy var med i den britiske tempokvartet, der i en uhyre tæt gulddyst blev besejret af New Zealand.</p><p>Lasse Norman, der også sikrede sig bronze ved VM i 2012 og sølv året efter, men ikke deltog sidste sæson i Cali, hvor Casper Folsach blev nr. 9, forventes at være klar til at forsvar den olympiske titel i Rio.</p><p>Det vil i givet fald indebære, at Casper Pedersen må vente i hvert fald yderligere fire år på at få chancen i denne ssammenhæng, efter at han været stærkt medvirkende til at sikre Danmark ret til at optræde i Brasilien ved at score en anselig sum kvalifikationspoint.</p><h3>Ny konkurrenceform indført i denne sæson</h3><p>Konkurrenceformen er undergået flere ændringer, og i denne vinter er taget et helt nyt pointsystem i brug. Tidligere gjaldt det om at få færrest point, hvilket vil sige, at vinderne af de forskellige discipliner tildeltes et enkelt.</p><p>Nu er der indført en mere »normal« procedure, hvor sejren i de fem første afdelinger – scratch, 4 km forfølgelsesløb, udskilningsløb, 1000 m på tid og omgang på tid med flyvende start – indbringer 40 point, mens der er 38 til nr. 2, 36 til nr. 3 og så fremdeles.</p><p class=" bl-elem">I det afsluttende 40 km pointløb indgår derimod alle de indkørte point i det samlede regnskab, og således har denne kappestrid fået væsentlig større betydning end førhen, da 1000 meteren udgjorde en slags finale.</p>	
</div>
</div></body></html>
