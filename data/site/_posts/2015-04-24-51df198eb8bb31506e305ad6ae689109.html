---
layout:     post
title: 	    "Hver dag begår 22 amerikanske eks-soldater selvmord"
post_author:	    
post_date:	    Fri, 24 Apr 2015 10:58:22 +0200
post_site:	    politiken.dk 
post_link:	    http://politiken.dk/magasinet/interview/ECE2638098/hver-dag-begaar-22-amerikanske-eks-soldater-selvmord/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Marty Gonzalez’ hus i et villakvarter uden for Houston er let kaotisk, på den 
måde som alle børnefamiliers hjem er. Der hænger balloner og guirlander 
efter lille Emory Pearls etårsfødselsdag dagen forinden, og hans kone, 
Tawnee, er igang med at vaske kagetallerkener op, der har stået natten over. 
</p><p>
I gangen og soveværelset hænger minder fra et andet kaos. Fotos af afdøde 
krigskammerater og de to tapperhedsmedaljer og tre Purple Heart-medaljer, 
der gives til soldater såret i kamp for USA. Venner mistet og 
hædersbevisninger vundet under Marty Gonzalez’ tre intense måneder i 
Fallujah i Irak. Marty Gonzalez har inviteret sin ven Dwayne, der selvom han 
var i Afghanistan, forstår ham bedre end nogen anden. Når det bliver svært, 
støtter de hinanden, og det kan godt blive svært i dag, hvor Marty Gonzalez 
har lovet at fortælle sin historie til Politiken. 
</p><p>
Han taler i korte sætninger, men i et roligt flow, der kun afbrydes, når et af 
de fire børn, der er gamle nok til at forstå, hvad han siger, kommer ind i 
stuen. 
</p><p>
»Det er en svær historie at fortælle. Det er ikke sådan en historie, hvor man 
siger, ’ih, nu skal I bare høre’. Men hvis der er nogen, der kan bruge det 
til at tænke over deres eget liv, så er det den historie, jeg vil være. At 
folk kan se på mig, og sige; nej, der vil jeg sgu ikke ud. Jeg er nødt til 
at søge hjælp, inden jeg bliver som ham«. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00930/Amerikanske_krigsve_930110" data-id="930110" data-imgtype="jpg" data-caption="Marty Gonzales og datteren Emory Pearl. Foto: Krisstian Madsen"/><p>
»Jeg blev tilbudt hjælp, men jeg engagerede mig ikke i det. Jeg tog det bare 
på rutinen. Jeg havde givet op, jeg bryder mig ikke om at indrømme det, men 
jeg overvejede at begå selvmord. Jeg var på vej mod at afslutte det hele. 
Det virkede som det letteste at gøre. Det er ikke noget, jeg er stolt af, 
men det er der, hvor jeg var«. 
</p><p>
»Jeg meldte mig frivilligt til det amerikanske marinekorps som 17-årig i 1999. 
Lige efter gymnasiet. Min far var i militæret, og jeg har altid ment, at 
alle burde tjene deres land – tjene et formål, der er større end dem selv. 
Det var noget, jeg virkelig ville«. 
</p><p>
»Efter mine fire år kom jeg ud og begyndte at arbejde i en bank i Houston, men 
jeg havde svært ved at finde et formål med hverdagen. Det var lige omkring, 
da USA gik ind i Afghanistan og var ved at bygge op til Irak. Jeg følte 
ikke, at jeg var rigtig marineinfanterist, fordi jeg aldrig havde været i 
kamp«. 
</p><p>
»I 2004 blev jeg ringet op af rekrutteringskontoret, der spurgte, om jeg ville 
melde mig frivilligt. Jeg sagde ja med det samme. ’De har genindkaldt mig, 
jeg er sgu nødt til at tage af sted’, sagde jeg til min daværende kone. Hun 
ventede vores første barn. I virkeligheden kunne jeg have sagt nej. Men jeg 
ville af sted«. 
</p><p>
»Jeg støttede Irakkrigen. Jeg ved godt, at der ikke var 
masseødelæggelsesvåben. Men der var meget anden ondskab og meget ondskab, 
det lykkedes os at fjerne. Folk kunne få frihed og træffe egne beslutninger. 
Det er meget vigtigt for mig«. 
</p><p>
»For os krigere er det ligesom at være med i VM-finalen. Det er det, vi 
krigere vil, eller tror, vi vil. Det er det, man har trænet til. Jeg ville 
bevise overfor mig selv, at jeg kunne. Jeg ville se krigen med egne øjne«. 
</p><h3>
Fallujah, Irak 
</h3><p>
»Så snart vi landede i Irak i september kom der mortergranater, og vi kastede 
os ned på jorden. Alle kiggede på hinanden – var det virkelig det her, vi 
ville? VM-finalen kom i gang med det samme, kan man sige. Det var meget 
skræmmende og en øjenåbner. Hårene i nakken rejste sig. Det var virkelighed. 
Svedperler. Meget nervepirrende. Det er som i første quarter, hvor alle er 
nervøse og laver masser af fejl«. 
</p><p>
»Jeg kunne sidde og spille nintendo lige nu, tænkte jeg. Men jeg var 
marineinfanterist, og det gav mening, mens jeg var der. De drenge havde brug 
for ledere, og det ville jeg være. Jeg ville vise, at det var o.k. at være 
bange, men at vi havde et arbejde at passe, og at vi måtte slås sammen«. 
</p><p>
»Ærligt talt, når du er 24-25 år gammel. Jeg var ikke så bekymret for min egen 
sikkerhed. Jeg var mere bekymret for ham ved siden af mig. For mig var det 
sådan, hvis jeg bliver såret eller slået ihjel før dig, så er det okay, hvis 
du er i sikkerhed. Det var det, jeg forsøgte«. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00930/Amerikanske_krigsve_930112" data-id="930112" data-imgtype="jpg" data-caption="Marty Gonzales som 23-årig sergent i Irak. Privatfoto"/><p>
»Jeg blev såret tre gange i Fallujah, så jeg har tre <i>purple 
hearts</i>. Jeg tog det meget personligt at sikre, at mine marines var i 
sikkerhed. Jeg prøvede at komme i front i alle de ildkampe, vi deltog i. Jeg 
tænkte ikke så meget på, at jeg kunne slå mig«. 
</p><p>
»Jeg blev såret første gang 10. november 2004 i Fallujah af en granatsplint i 
hånden. Hvis du så min hånd, ville du have troet, at den var ved at falde 
af, men det var ikke så slemt. Slet ikke noget, der ville forhindre mig i at 
fortsætte. Mit næste <i>Purple Heart</i> fik jeg en måned senere. 
Jeg løb op ad en trappe, da en oprører kastede en granat. Lufttrykket 
kastede mig ind i en mur, brækkede min ryg og gav mig hjernerystelse. Jeg 
vidste ikke, at min ryg var brækket. Vi havde mistet fem soldater den dag, 
så selv om min ryg gjorde ondt, ville jeg ikke svigte. Hvordan kunne jeg 
klage, når fem andre var var døde«. 
</p><p>
»Jeg var simpelthen så vred på mig selv over, at jeg havde ladet mig ramme 
igen. Jeg bebrejdede mig selv for ikke at være hurtig nok, så fem af mine 
drenge var døde. Der var nok ikke noget, jeg kunne have gjort, men det var 
begyndelsen på mine problemer med ptsd. Det var virkelig der, det begyndte«. 
</p><h3>
Såret og hjemsendt 
</h3><p>
»Næste dag sparkede vi døren ind til et hus over for en skole, hvor vi 
overnattede. Der var fire oprørere. En kom ned fra taget og skød mig to 
gange i armen. Kuglerne gik lige igennem, og min underarm hang over 
skulderen på mig. Der sluttede min tjeneste«. 
</p><p>
»Jeg følte, at jeg havde svigtet. På en måned blev jeg ramt tre gange. Det var 
ikke godt nok. Medaljerne betød ikke en skid. Jeg var så bitter, da jeg kom 
hjem«. 
</p><p>
»Jeg bebrejdede mig selv hver dag. Det var mine drenge. Jeg skulle gøre alt, 
hvad jeg kunne, for at beskytte dem. Og det gjorde jeg ikke. Det var sådan, 
jeg så på det. Her 10 år senere har jeg det nogle gange stadig sådan. Selv 
om det er blevet lettere, er det ikke let. Sådan er jeg bare. Jeg føler, at 
jeg burde være blevet dræbt og de gutter have overlevet. Og jeg har endda 
fire børn, hvad det så ellers siger om mig«. 
</p><p>
»Jeg troede først, jeg skulle miste armen, da der gik betændelse i den. Det 
tog omkring 10 operationer at redde armen. Ryggen gik jeg bare og klagede 
over. Det var først i 2010, at det stod klart, at den havde været brækket. 
Den var helet skævt, så de måtte brække den igen og sætte den sammen«. 
</p><p>
»Da jeg kom ud af tjenesten i 2006, begyndte jeg at arbejde i en lokal bank 
igen. Jeg troede, at jeg ville få det bedre. Men sådan var det ikke, 
tværtimod blev jeg mere deprimeret«. 
</p><p>
»Det er svært at sætte fingeren på konkrete episoder. Jeg var bare hård ved 
mig selv. Der var noget, der føltes som hjertetilfælde. Angstudbrud. Jeg 
havde ikke tillid til nogen. Jeg rullede mig sammen til en kugle og ville 
ikke lukke nogen ind. Jeg blev virkelig ubehagelig overfor min daværende 
kone, og over for mine venner. Alle, der forsøgte at komme tæt på. 
Drikkeriet blev værre. Hvorfor er jeg her? Hvorfor var det de andre, der 
døde?«. 
</p><p>
»I april 2008 kørte jeg galt, mens min søn var med i bilen. Det var en fredag 
aften kl. 10. Jeg tog masser af smertestillende piller for ryggen og 
besvimede bag rattet. Jeg kørte direkte ind i et hus, lige ind i 
dagligstuen. Det vækkede mig. Hvad laver jeg? Før havde jeg alle mulige 
planer med mit liv, og nu smider jeg det bare væk«. 
</p><p>
»Jeg kunne have slået mit barn ihjel. Fordi jeg bare var ligeglad«. 
</p><h3>
Skilt og dømt 
</h3><p>
Det giver op til ti års fængsel at køre påvirket med et barn i bilen i Texas. 
</p><p>
»Jeg gik til dommeren og sagde: Jeg ved godt, at jeg har dummet mig, og at jeg 
har fortjent det. Men jeg har alle de her problemer. Jeg er ved at blive 
skilt. Jeg vil have mit liv tilbage, jeg er nødt til at have mit liv 
tilbage. Jeg er ikke den person, der gjorde de her ting. Jeg har dummet mig. 
Jeg har dummet mig helt sindssyg meget. Men det er ikke mig. Det er ikke 
mig. Det lover jeg«. 
</p><p>
»Han så min sygejournal og mine militære papirer med mine hædersbevisninger. 
Gud være lovet gav han mig en chance«. 
</p><p>
»Jeg fik en betinget dom på to år, hvor jeg skulle testes for stoffer hver 
uge. Han gav mig en chance, og jeg var fast besluttet på at bruge den. 
Uanset hvad jeg skulle gøre for at få mit liv tilbage. Her var jeg på vej 
fra hero til zero over night. Jeg ville ikke være en forbryder«. 
</p><p>
»Dommeren var veteran ligesom anklageren. Jeg ville ikke svigte deres tillid 
til mig. Og jeg vil stadig ikke svigte dem. Han gav mig en mission med at 
hjælpe andre veteraner ved at fortælle min historie«. 
</p><p>
»Det gav mig en årsag til at blive ved med at slås. Det ændrede mit liv. At 
møde Tawnee har også ændret mit liv. Hun giver mig et skub, når jeg har brug 
for det. Vores børn. Jeg vågner og ser mit formål med livet i dem«. 
</p><p>
»Jeg blev separeret fra min første kone, lige efter jeg kom hjem. Hun forsøgte 
virkelig at hjælpe, men jeg skubbede hende ud. Jeg havde ikke brug for 
hende, følte jeg. Jeg skubbede hele min familie væk, for jeg følte, at de 
var sikrere på den måde, fordi jeg var i den her nedadgående spiral. Jeg 
følte, at når tiden kom, ville det gøre det lettere at afslutte det. Det er 
ikke let at sige, men sådan er det«. 
</p><h3>
Døde kammerater 
</h3><p>
»I dag er vi venner. Hun bor en kilometers penge herfra. Vi har to smukke børn 
sammen«. 
</p><p>
»Vi er ret tæt i vores enhed. Ingen har begået selvmord. Men det er for 
tidligt at prale. Nogle er døde af deres alkoholmisbrug, altså 
spirituskørsel. Fire, tror jeg. Det har knust mit hjerte hver gang. Jeg vil 
have, at de skal være noget for deres børn. At de skal være en bedre mand, 
end jeg var. Jeg vil ikke have, at de skal smadre et hus en aften, fordi de 
har opgivet sig selv«. 
</p><p>
»Der er stadig dage, hvor jeg er vred og bitter. Lige nu er det over, at 
Islamisk Stat har overtaget Fallujah, efter at jeg har mistet mine mænd der. 
Det gør mig mere vred end noget, jeg var nødt til at holde op med at se det. 
Jeg blev syg af vrede. Jeg går rundt og taler ikke med nogen. Nu spilder de 
flere liv, fordi de ikke færdiggjorde missionen i første omgang. Så det er 
jeg nødt til at lade være med at se, ellers giver det mig problemer. Nogle 
gange siger min kone noget, og jeg flipper helt ud, men det er ikke hende, 
jeg er vred på«. 
</p><p>
Marty Gonzalez’ historie om at vende tilbage er også Tawnees historie om at 
holde ud. Om at leve med en mand, der nogle gange bliver en anden. Hun 
sætter sig ved siden af ham i sofaen. 
</p><p>
»Jeg ved aldrig, hvad det er, der kan starte det. Nogle gange kan jeg mærke, 
at jeg må træde varsomt, og pludselig er han rasende. Det er ikke engang 
noget, jeg har gjort, men det er mig, det går ud over. Jeg vælger at finde 
mig i det, selv om jeg nogle gange bare har lyst til at græde. Og det er 
mig, der fortæller børnene, at far har en dårlig dag, fordi han var i noget, 
der hedder marineinfanteriet«. 
</p><p>
»Når vi er sammen med andre par, hvor manden er veteran, så lader konen altid, 
som om alt er helt fint. Men når jeg fortæller om, hvad jeg oplever, så 
åbner de også op. Så viser det sig tit, at de har samme problemer«. 
</p><p>
»Vores styrke er, at vi taler sammen om alt. Det giver mig styrke, at jeg ved, 
hvordan han har det, og at det går væk. Jeg ved, at han altid kommer 
tilbage«. 
</p><h2 class="bread-text-header first"><br/><br/>Efter krigen: Han vil stoppe soldaternes selvmord 
</h2><p><b class=" bl-elem">Hvert eneste år dør flere ekssoldater for egen hånd, end der er faldet for 
fjendernes kugler i de seneste krige i Irak og Afghanistan, tilsammen.</b></p><p>
Hver dag begår 22 tidligere amerikanske soldater selvmord. Godt 8.000 år efter 
år. 
</p><div class="art-fakta article-box">
<header>
<h4 class="fallback">fakta</h4>
</header>
<div class="fakta-body" data-buildingblock="embedded_factboxlink">
<span class="img-contimg-fl-left"><img class="image inlineLightBox" src="http://multimedia.pol.dk/archive/00930/Den_sekund_re_veter_930107w.jpg" alt="" border="0"/></span>
</div>
</div><p/><p/><p>
Det var resultatet, da det amerikanske veteranministerium i 2012 begyndte at 
opgøre tallene. 
</p><p>
Tallet vakte næsten panik hos de amerikanske politikere, der tidligere på året 
vedtog en lov, der skal forstærke indsatsen mod selvmord blandt veteraner. 
</p><p>
Men det er ikke i hovedsagen unge veteraner direkte hjemvendt fra krigens 
rædsler, der tager sig af dage. Næsten 70 procent af dødsfaldene sker blandt 
mænd over 50. Det er især folk fra Korea- og Vietnamkrigs-generationerne, 
der begår selvmord. 
</p><p>
Ifølge John Roberts, der er vicedirektør i <i>Wounded Warrior Project</i> 
hænger det bl.a. sammen med, at de aldrig fik behandlet deres oplevelser: 
</p><p>
»De tog hjem og fik aldrig talt med nogen om det. Og senere i livet begynder 
tingene at vende tilbage«, siger Roberts. 
</p><p>
De tidligere generationer forsøgte at glemme gennem lange arbejdsdage og 
tavshed. Nu hvor de går på pension og flere mister deres ægtefælle, er der 
pludselig masser af tid til at mindes. 
</p><p>
»Der var mange, der kom hjem, og de blev ikke støttet. Og de ville ikke selv 
have noget at gøre med det offentlige, der havde tvunget dem ind i en 
upopulær krig«. 
</p><p>
John Roberts’ kontor uden for Houston ligner en mellemting mellem en 
marskandiserbutik og et militærmuseum med plaketter, vimpler og billeder af 
soldater i felten. Han har gjort det til sit livs mission at sikre, at det 
ikke sker for den nye generation af krigsveteraner. Men det potentielle 
problem er endnu større, frygter han. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00930/Amerikanske_krigsve_930111" data-id="930111" data-imgtype="jpg" data-caption="John Roberts. Foto: Kristian Madsen"/><p>
»Dengang blev de indkaldt som værnepligtige, tog én tur til Vietnam, og så var 
de hjemme igen. Denne generation har været af sted flere gange. Så det er 
ikke bare at tage derover og forsøge at overleve og komme hjem. De har 
skullet gøre det flere gange«. 
</p><h3>
Identitet forsvinder 
</h3><p>
Den dramatiske statistik skal dog tages med nogle forbehold. Dels er 
datamaterialet over veterangruppen, der omfatter alle soldater, uanset om de 
har været i kamp eller ej, lidt usikkert. Dels er der selvsagt også mænd, 
der ikke har været i trøjen, der begår selvmord. 
</p><p>
Men overdødeligheden blandt tidligere soldater er markant højere. Ud af 
100.000 tilfældigt udvalgte amerikanske mænd begik 27 selvmord i 2010. For 
veteraner var tallet 39. Nye tal fra ministeriet viste sidste år, at 
dødeligheden blandt veteraner under 30 steg med 44 procent fra 2009 til 
2011. Hver eneste dag tager 2 unge veteraner statistisk set deres eget liv, 
og eksperter vurderer, at tallet er endnu højere, fordi nogle dødsfald ikke 
registreres som selvmord, men f.eks. som ulykker. 
</p><p>
Hertil kommer dødsfald i forbindelse med hjemløshed, misbrug af stoffer og 
alkohol og/eller andre problemer, der kan relateres til deres tjenestetid. 
</p><p>
»Vi ser flere og flere med posttraumatisk stresssyndrom. Det sværeste for 
mange er, at de føler overlevelsesskyld. Du har tre-fire folk i et køretøj, 
der springer i luften, og en går uskadt ud, mens de andre dør. Hvorfor 
overlevede jeg? Der er ingen forklaring«. 
</p><p>
Roberts ved, hvad han taler om. Hans tydelige forbrændingsar i ansigtet er en 
daglig påmindelse om den dag for 23 år siden, da hans helikopter blev skudt 
ned i Somalia, og det efterfølgende år på en brandsårsafdeling og 60 
operationer over hele kroppen. Han forstår godt, hvorfor mange drukner 
minderne i spiritus eller stoffer. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00930/Amerikanske_krigsve_930109" data-id="930109" data-imgtype="jpg" data-caption="John Roberts sammen med to af sine soldaterkammerater under tjeneste på den amerikanske base i Okinawa, Japan. Privatfoto"/><p>
»Min identitet forsvandt med et fingerknips. Jeg gik fra at være delingsfører 
til at være ingenting. For mig blev alkohol et forsøg på at glemme alting. 
Jeg ramte et lavpunkt. Min kone kunne ikke klare mere vrede og drikkeri, og 
hun tog børnene og skred. Arbejdet med at hjælpe andre krigsveteraner har 
reddet mit liv. Min kone og jeg er sammen igen, stærkere end nogensinde, men 
jeg var nødt til at ramme det lavpunkt for at kunne komme op«. 
</p><h3>
»Også et røvhul før Somalia«
</h3><p><i>Wounded Warrior Project </i>formidler jobs, boliger og rådgivning til 
krigsveteraner fra Afghanistan og Irak. Selv om de ikke har fysiske skader, 
mister mange deres identitet, når de forlader militærets velstrukturerede 
verden. 
</p><p>
»Store dele af vores soldater kommer lige fra gymnasiet og bor hos deres 
forældre. Deres første erfaring med livet er krig. Så kommer de tilbage og 
kender ikke den hverdag, de skal leve i. De ved ingenting om at styre et 
budget, en familie, eller håndtere sundhedssystemet for veteraner, der er et 
komplet mareridt«, siger Roberts. 
</p><p>
For Roberts viser statistikken først og fremmest, at arbejdet med veteraner er 
en langvarig opgave for et samfund. 
</p><p>
»Jeg husker hvert sekund af selve eksplosionen. Det plager mig ikke mere, i 
den forstand at jeg vågner og tænker på det. Men hvis jeg går i detaljer, 
meget tætte detaljer, bringer det erindringer frem, som jeg har det meget 
svært med«. 
</p><p>
Men han understreger altid over for dem, at de må træde ud af offerrollen. Det 
er ikke alt, der er krigens skyld. 
</p><p>
»Min kone ved, at jeg nogle gange har en svær dag, men jeg kan ikke altid 
bebrejde PTSD. Jeg var nok også nogle gange et røvhul før Somalia«, griner 
han. 
</p><p class=" bl-elem"><i class=" bl-elem">Publiceret 22. april 2015</i></p>	
</div>
</div></body></html>
