---
layout:     post
title: 	    "Charlottenborg krymper og skærer ned på udstillinger "
post_author:	    
post_date:	    Mon, 16 Feb 2015 21:23:25 +0100
post_site:	    politiken.dk 
post_link:	    http://politiken.dk/kultur/kunst/ECE2548490/charlottenborg-krymper-og-skaerer-ned-paa-udstillinger/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Tre gange i løbet af de seneste syv år er Kunsthal Charlottenborg snublet over 
egne ben, endt i økonomiske vanskeligheder og har derefter udskiftet 
ledelsen for blot at gentage fortidens fejl med samme resultat. 
</p><p>
Sådan lyder analysen af Kunsthal Charlottenborgs vanskeligheder i grove træk i 
en ny plan, som det Kongelige Danske Kunstakademis Billedkunstskoler har 
lavet. Planen skal trække kunsthallen i en ny retning over de næste fire år. 
</p><p>
»Man har drømt en hel masse og ikke kigget på realiteterne. Men hvis man tager 
udgangspunkt i økonomien frem for drømmene og har en mere realistisk 
forestilling om, hvor mange penge man kan skaffe, så kan det godt lade sig 
gøre«, siger Sanne Kofod Olsen, der som rektor for kunstakademiet er øverste 
ansvarlige for kunsthallen. 
</p><h3>
Fra seks til tre årlige udstillinger 
</h3><p>
Det var daværende kulturminister Brian Mikkelsen (K), der tilbage i 2006 fik 
gennemført, at Charlottenborg skulle være international kunsthal. 
</p><p>
Efter en række problemer blev kunsthallen lagt under Kunstakademiets 
Billedkunstskoler i 2012, og således har akademiet altså også har en aktie i 
det aktuelle sammenbrud, hvor den kunstnerisk populære direktør Jacob 
Fabricius i januar blev sendt på porten med en fratrædelsessum på 960.000 
kroner efter at have overskredet sit udstillingsbudget med 860.000 kroner. 
</p><p>
En beslutning, Sanne Kofod Olsen kalder »ledelsesmæssigt ansvarlig i 
situationen« og ikke vil kommentere yderligere. 
</p><p>
Som led i den nye plan vil antallet af store internationale udstillinger blive 
skåret ned fra seks om året til to-tre, og selve udstillingsarealet på 
Charlottenborg bliver mindre ved at inddrage tre rum til andre formål. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/kunst/ECE2524199/sekscifret-underskud-gik-forud-for-charlottenborg-chefs-fyring/">Sekscifret underskud gik forud 
for Charlottenborg-chefs fyring </a></p><p>
»Tager man nogle af de mange kvadratmeter fra og bruger dem til noget andet 
relevant, så mener vi, at man skaber en bedre og mere holdbar situation – 
både økonomisk og hvad angår de menneskelige ressourcer«, siger Sanne Kofod 
Olsen. 
</p><p>
Ifølge hende er planens væsentligste punkter på den ene side at skrue op for 
formidlingen og udvikle et nyt publikum og på den anden side at intensivere 
samarbejdet med kunstakademiet. 
</p><p>
Så det bliver et mindre spektakulært Charlottenborg? 
</p><p>
»Udstillingerne bliver ikke nødvendigvis mindre spektakulære, men de bliver 
færre og varer længere. Desuden kan man lave arrangementer, performances, 
koncerter og lignende – der er et kæmpe potentiale i alle de københavnske 
festivaler, der altid er på udkig efter rum«. 
</p><h3>
Kunstner: Det er uambitiøst 
</h3><p>
Planen bliver dog ikke mødt med jubel over hele linjen. Kunstneren 
Bjørnstjerne Christiansen fra kunstnergruppen Superflex har både udstillet 
på Charlottenborg og siddet i bestyrelsen inden fusionen med kunstakademiet, 
og han kalder planen en falliterklæring: 
</p><p>
»Realistisk? Jeg vil kalde det uambitiøst«, siger han om ideen om at skrue ned 
for pladsen og udstillingerne. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/kultur/ECE599193/direktoeren-maa-forlade-kunsthal-charlottenborg/">Direktøren må forlade Kunsthal 
Charlottenborg </a></p><p>
Ifølge Christiansen er Charlottenborgs grundlæggende problem, at kunsthallen 
er underfinansieret fra statslig side, og at det derfor er svært at lokke 
fonde til at investere i det, som han betragter som en af landets vigtigste 
kunstinstitutioner. 
</p><div class="art-quote article-box">
<p class="quote"/>
<blockquote>
<p class="quote-txt">
Det var en fejl at lægge Charlottenborg under akademiet, der nu står med et 
stort og umuligt læs
</p>
<p class="sender">
Bjørnstjerne Christiansen, Superflex 
</p>
</blockquote>
</div><p>
»Jacob Fabricius (den afgåede direktør, red.) gjorde det rigtige og viste, 
hvad kunsthallen kunne, og fik trukket tilskuerne tilbage. Nu går man ned i 
ambitionsniveau – og det betyder, at det aldrig kommer op igen«, siger 
han.</p><p>
»Det var en fejl at lægge Charlottenborg under akademiet, der nu står med et 
stort og umuligt læs. Derfor kan jeg godt forstå Sanne Kofod Olsen, men det 
gør ikke beslutningen rigtig. Det er uambitiøst på vegne af kunsten og 
borgerne. Det er en total falliterklæring, og det havde været bedre at lukke 
Charlottenborg i trods. Så kunne det stå på den vigtigste adresse i 
København og forfalde som et symbol på et samfund, hvor man ikke vil give 
plads til kunstnerisk fritænkning«. 
</p><h3>
En »god overgangsløsning«
</h3><p>
Anderledes positivt bliver fremtidsplanerne modtaget af Maria Gadegaard, der 
er leder af kunsthallen Gl. Holtegaard og i halvandet år sad som 
konstitueret direktør for Charlottenborg mellem de to første direktører. 
</p><p>
»Lige nu er succesparameteret at skabe stabilitet, og det ønske er planen et 
stærkt udtryk for. Det ser overordnet fornuftigt ud«, siger hun. 
</p><p>
»Jeg ser det som en realistisk måde at krisestyre en kunsthal på: De samler 
op, hvor de kan, og udvikler det langsomt derfra. Det kræver både 
kunstfagligt og administrativt ekstremt præcis styring «. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/kultur/kunst/ECE2504761/kommentar-paa-kunsthal-charlottenborg-skal-man-altid-huske-rasleboessen/">Kommentar: På Kunsthal 
Charlottenborg skal man altid huske raslebøssen</a></p><p>
For Maria Gadegaard er planen dog kun god som et værktøj til at skabe ro nok 
til, at man kan begynde at skrue op for ambitionerne igen – en plan for en 
overgangsperiode, hvor man skal være opmærksom på ikke at lade 
kunstakademiet smelte sammen med kunsthallen. 
</p><h3>
Tilbage til et kunstnerdrevet Charlottenborg 
</h3><p>
Andre steder i kunstverdenen er der et ønske om at tænke Charlotteborg helt om 
og til dels føre det tilbage til tiden, før det blev international kunsthal. 
</p><p>
Kunstner Jytte Rex sad i bestyrelsen, da Charlottenborg var kunstnerstyret. 
Hun har sammen med en række andre kunstnere sendt et forslag til 
kulturministeren om at vende tilbage til et kunstnerstyret hus med et stærkt 
sekretariat. 
</p><p class=" bl-elem">
»Det handler ikke om at drømme sig tilbage, men grundsubstansen fungerede 
godt. Charlottenborg er langt større end en del af kunstakademiet – og 
uanset at man gør udstillingspladsen mindre, tror jeg, at det strander 
økonomisk, når man vil drive international kunsthal«, siger hun. 
</p>	
</div>
</div></body></html>
