---
layout:     post
title: 	    "Lykken er vendt for bestjålet dansk cykelhold"
post_author:	    
post_date:	    Tue, 24 Feb 2015 10:18:45 +0100
post_site:	    politiken.dk 
post_link:	    http://politiken.dk/sport/cykling/ECE2560179/lykken-er-vendt-for-bestjaalet-dansk-cykelhold/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Turbulente døgn med svimlende op- og nedture får nu en lykkelig udgang for det 
danske professionelle cykelhold Cult Energy. 
</p><p>
For efter den traumatiske oplevelse søndag morgen, da det viste sig, at tyve 
havde tømt mandskabets lastbil for cykler og alt andet af værdi, mens den 
stod parkeret ved et hotel i den franske by Draguignan, så rytterne måtte 
rejse hjem uden kunne stille op på 2. etape i Tour du Haut Var, er det 
væltet ind med massiv støtte samt en yderst kærkommen belønning, som ikke 
har direkte tilknytning til hændelsen i Sydfrankrig. 
</p><h3>
Kører både i Belgien og Schweiz i weekenden 
</h3><p>
»Vi har fået en fantastisk opbakning fra alle vores samarbejdspartner, der er 
parat til at hjælpe os på enhver måde«, fortæller Cult Energys sportslige 
chef, Michael Skelde. 
</p><p>
»Derfor kan jeg da også nu med glæde konstatere, at vi bliver i stand til at 
fortsætte med vores planlagte program, for selv om vi fik stjålet bl.a. 28 
cykler, er der nye på vej«. 
</p><p>
»Det betyder, at vi, som det hele tiden har været meningen, kører det store 
løb Omloop Het Nieuwsblad, som på lørdag indleder den belgiske sæson, og 
søndag stillet til start i det schweiziske Grand Prix Lugano«. 
</p><h3>
Start i Amstel Gold Race er stor opmuntring 
</h3><p>
Den maksimale sportslige opmuntring modtog Cult Energy, da arrangørerne af det 
hollandske WorldTour-arrangement Amstel Gold Race meddelte, at det danske 
hold er blandt de otte fra 2. division, som har fået tildelt et wildcard til 
den prestigefyldte begivenhed 19. april. 
</p><p>
»Det glæder mig enormt, at det allerede er blevet bemærket, hvordan vi har 
klaret de første løb, vi har deltaget i«, siger Michael Skelde. 
</p><p>
»Jeg ser det som en væsentlig anerkendelse af det arbejde, vi hidtil har 
udført, og for mig personligt har det været en fornøjelse at mærke, hvor 
hurtigt rytterne har fundet sammen og fungerer optimalt«. 
</p><p>
»Nogle af dem har jo været vant til større forhold, men det har ikke taget ret 
lang tid, før vi har fået etableret den familieånd, vi altid har været kendt 
for, og som jeg anser for så væsentligt for at opnå vellykkede resultater«. 
</p><h3>
Otte hold med wildcard 
</h3><p>
De øvrige hold, der er lukket ind i varmen i Amstel Gold Race, er hollandske 
Team Roompot, belgiske Wanty-Groupe Gobert og Topsport Vlaanderen, polske 
CCC, sydafrikanske MTN-Qhubeka samt italienske Bardiani-CSF og Nipp-Vini 
Fantini. 
</p><p>
Desuden deltager de 17 mandskaber med WorldTeam-licens, som automatisk er både 
berettigede og forpligtede til at stille op. 
</p><p>
Cult Energy har allerede prøvet kræfter med flere af dem, men det danske 
kollektiv har endnu ikke været oppe mod alle 17 på en gang. 
</p><h3>
Cykelproducenten har bragt en efterlysning 
</h3><p>
I dag skal Cult Energys ledelse til møde med den belgiske cykelproducent 
Ridley, der på sin hjemmeside har tilsagt holdet fuld opbakning og her i 
øvrigt også har offentliggjort stelnumrene på alle de cykler, der er blevet 
stjålet, med en opfordring til at være opmærksom, hvis det pludselig skulle 
vise sig, at der er ekstraordinært billige tohjulede maskiner i omløb. 
</p><p>
»Det er nu ikke fordi, jeg gør mig nogen forestillinger om, at cyklerne 
pludselig skulle dukke op igen, men det er da et eksempel på, at vi ikke er 
blevet ladt alene tilbage med problemerne«, konstaterer Michael Skelde. 
</p><p>
»Det var virkelig en deprimerende følelse af måtte forlade Tour du Haut Var 
med uforrettet sag, men nu er humøret da heldigvis vendt tilbage«. 
</p><p>
»Det nytter jo ikke at dvæle ved det, der er sket. Vi må videre, og jeg håber, 
at vi både i Belgien og Schweiz kan følge op på den lovende sæsonstart, vi 
har haft«. 
</p><h3>
Sky oplevede det samme sidste år 
</h3><p>
I øvrigt knytter der sig en særdeles pudsig episode til tyveriet i 
Sydfrankrig, hvor Michael Skelde på 1. etape i Tour du Haut Var havde 
selskab i servicebilen af den tidligere sportsdirektør på Sky-mandskabet Dan 
Frost, der er bosiddende i området. 
</p><p>
»Dan fortalte, hvordan Sky havde været ude for en nøjagtig tilsvarende skæbne 
i samme løb sidste år«, beretter Michael Skelde. 
</p><p>
»Sky havde også fået stjålet alt, men jeg havde da ikke i min vildeste fantasi 
forestillet mig, at det skulle overgå os. Jeg mener virkelig, vi havde taget 
alle forholdsregler for, at noget sådant ikke kunne ske, men det gjorde det 
altså, og der er da ingen tvivl om, at vi vil være ekstra forsigtige i 
fremtiden«. 
</p><h3>
15 af holdets 16 ryttere skal i aktion i weekenden 
</h3><p>
Engagementerne i Omloop Het Nieuwsblad og Grand Prix Lugano, der begge hører 
hjem i kategorien lige under WorldTour-løbene, indebærer, at Cult Energy 
skal have 15 af sine 16 ryttere i aktion. 
</p><p>
Kun den danske tempospecialist Rasmus Quaade, der netop har overstået VM på 
bane og i øjeblikket er på træningslejr på Mallorca, gemmes lidt endnu. 
</p><p class=" bl-elem">
»Rasmus får sin debut for os i 3-daagse van West Vlaanderen, der køres fra 6. 
til 8. marts, og både han selv og vi sætter næsen op efter, at han kan lave 
et fint resultat på den indledende enkeltstart, selv om distancen på 7 km 
måske er lige kort nok til ham«, siger Skelde. 
</p>	
</div>
</div></body></html>
