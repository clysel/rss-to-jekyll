---
layout:     post
title: 	    "De vilde styrt skaber stof til eftertanke, men kvæler ikke lysten til at satse højt"
post_author:	    
post_date:	    Sun, 26 Apr 2015 10:10:57 +0200
post_site:	    politiken.dk 
post_link:	    http://politiken.dk/sport/cykling/ECE2643647/de-vilde-styrt-skaber-stof-til-eftertanke-men-kvaeler-ikke-lysten-til-at-satse-hoejt/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Foråret havde fået kåde sommerfornemmelser i det østlige, kuperede hjørne af 
Belgien, da hovedparten af deltagerne i den sidste af cykelsportens 
prestigemættede klassikere i den indledende fase af sæsonen, 
Liège-Bastogne-Liège,i fredags foretog den afsluttende rekognoscering af den 
253 km lange rute. 
</p><p>
Vejrguderne synes lidt mere i tvivl om, hvilke arbejdsvilkår de skal diske op 
med, når de cirka 200 aktører i det fascinerende show i dag samles på 
pladsen foran middelalderpaladset i hjertet af Walloniens største by, 
hvorfra ærkebiskopper, der desuden var udstyret med fyrstestatus, i sin tid 
udøvede både den verdslige og den kirkelige magt. 
</p><p>
For en weekend er det pedalatleterne, der kaster glans over den pompøse, 
historiske kulisse, men når det sidst på eftermiddagen afgøres, hvem der 
tiltvinger sig herredømmet i et af idrætsgrenens fem monumenter, udspilles 
slutscenerne i langt mere hverdagsagtige omgivelser i den halvtriste forstad 
Ans. 
</p><p><b class="ext-link">Et ekstra gear:</b><a class="embeddedlink" href="http://politiken.dk/sport/cykling/ECE2643649/et-ekstra-gear-den-aeldste-cykelklassiker-er-en-brutal-og-bakket-udflugt/">Den ældste cykelklassiker er en 
brutal og bakket udflugt</a></p><p>
På baggrund af de to styrkeprøver, der har lagt op til clouet på klassikerne 
Amstel Gold Race og Flèche Wallonne, er det yderst sandsynligt, at en 
dansker gør sig fortjent til en af hovedrollerne. 
</p><p>
Og Jakob Fuglsang (Astana) tror da også selv på, at han har en mulighed for at 
begå sig i forreste række. 
</p><p>
»Jeg synes, at en top-10-placering er et realistisk mål«, lyder den første, 
lidt forsigtige udmelding fra den 30-årige dansker, men det varer ikke 
længe, før han skruer yderligere op for optimismen. 
</p><div class="art-quote article-box">
<p class="quote"/>
<blockquote>
<p class="quote-txt">
Hvis benene er virkelig gode, vil jeg ikke udelukke, at det bliver til en podieplads
</p>
<p class="sender">
Jakob Fuglsang, cykelrytter 
</p>
</blockquote>
</div><p>
»Top-5 kan måske også være inden for rækkevidde, og hvis benene er virkelig 
gode, vil jeg ikke udelukke, at det bliver til en podieplads« </p><p>
Det er sjette gang, Jakob Fuglsang giver sig i kast med Liège-Bastogne-Liège, 
og sidste års 26.-plads 23 sekunder efter den australske vinder Simon 
Gerrans (Orica-GreenEdge) er det hidtil bedste resultat. De seneste 
præstationer i Amstel og Flèche, hvor danskeren var med fremme i finalen og 
noteredes som henholdsvis nr. 17 og 8, giver imidlertid solid grobund for 
troen på fremgang. 
</p><h3>
Føler fremgang år for år 
</h3><p>
»Overordnet har jeg har stadig en følelse af, at jeg udvikler mig sæson for 
sæson, og selv om jeg fyldte 30 for kort tid siden, er jeg bestemt ikke 
begyndte at spekulere på, hvornår jeg skal sige stop«, konstaterer Jakob 
Fuglsang, der i den første fase af sine karriere jagtede succes på 
mountainbiken med guldmedaljen ved U23 VM i 2007 som højdepunktet og med 
OL-deltagelsen i Beijing som den sidste store opgave i den terrængående 
disciplin. 
</p><p>
»Jeg forestiller mig, at det har betydning for min holdbarhed , at jeg først 
for alvor begyndte at satse på landevejen, da jeg i 2009 kom til Team Saxo 
Bank. Det indebærer forhåbentlig, at jeg kan fortsætte en rum tid uden at 
følge mig slidt, også efter at jeg f.eks. har rundet de 34«. 
</p><div class="art-fakta article-box">
<h4 class="">
jakob fuglsang</h4>
<h5>
Blå bog </h5>
<div class="fakta-body" data-buildingblock="embedded_factboxlink">
<p><b>Født: </b>22. marts 1985</p><p><b>Hold: </b>Team Designa Køkken (2006-2008), Team Saxo Bank (2009-2010), Leopard Trek (2011-2012), Astana (2013-?)</p><p><b>Resultater: </b>Samlet vinder af Danmark Rundt (2008, 2009, 2010), Slovenien Rundt (2009), Luxembourg Rundt (2012), Østrig Rundt (2012). Har adskillige top-10-placeringer fra UCI World Tour-løb og blev i 2013 samlet nummer 7 i Tour de France.</p><p class=" bl-elem"/>
</div>
</div><p>
»En gang imellem, men heldigvis sjældent, får jeg dog mine tvivl om, hvorvidt 
det nu også er det hele værd. Som nu i onsdags i Flèche Wallonne, da der 
skete det ene vilde styrt efter det andet«. </p><p>
»Jeg undgik selv med nød og næppe at blive revet med, da blandt andre Philippe 
Gilbert røg ned. Det var så tilfældigt og så tæt på, at det lige så godt 
kunne have været mig. Og de slog sig virkelig slemt. Det kunne jeg 
konstatere både på stedet og på hotellet i fredags. Vi boede sammen med BMC, 
og Gilbert så ikke godt ud, da han kom ned til morgenmaden«. 
</p><p>
»Jeg synes desværre, at der hos nogle ryttere er en tendens til at vise mindre 
og mindre hensyn. Der bliver brugt albuer og skubbet i et væk, og den slags 
situationer giver stof til eftertanke, men de bliver jo også hurtigt trængt 
i baggrunden af lysten til stadig at være med«. 
</p><h3>
Fortsætter i Schweiz på tirsdag 
</h3><p>
Når dagens opgave er overstået, sættes kursen mod Schweiz, hvor det seks dage 
lange WorldTour-arrangement Tour de Romandie indledes tirsdag. 
</p><p>
»Dér stiler jeg efter at lave et godt resultat i klassement, men så står 
programmet også på pause«, fortæller Fuglsang, der ikke lægger skjul på, at 
det var en gevaldig lettelse, da han i torsdags modtog meldingen om, at der 
ikke bliver pillet ved Astanas WorldTeam-status. 
</p><p>
»Jeg har hele tiden sagt til mig selv, at det ikke kunne være rigtigt, at 
licensen ville blive inddraget. Men usikkerheden lå da konstant i 
baghovedet, så det var virkelig en dejlig besked at få, at der ikke sker 
noget drastisk«. 
</p><p>
Den anden halvdel af Fuglsangs sæson har Tour de France og VM i USA som 
højdepunkter, men rummer også en ændring af de seneste års planer i jagten 
på personlige succesoplevelser også inden den tre uger lange franske 
udfordring, hvor det meste hos Astana givetvis kommer til at handle om en 
gentagelse af italieneren Vincenzo Nibalis triumf fra sidste år. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/sport/cykling/ECE2643233/dansk-debutant-ser-med-et-smil-frem-til-gevaldig-omgang-kloe/">Dansk debutant ser med et smil 
frem til gevaldig omgang klø</a></p><p>
»Jeg har valgt at køre Schweiz Rundt i juni i stedet for Criterium du Dauphiné 
sammen med Nibali. I Schweiz bliver jeg så kaptajn, og det håber jeg at 
kunne udnytte«, fastslår Fuglsang, der dermed ikke ligesom i 2014 skal i 
højdetræningslejr lige op til Touren. 
</p><p>
Det kommer arrangøren af årets danske mesterskaber i slutningen af juni, CK 
Djurs, til gode, eftersom Fuglsang allerede har besluttet at deltage i 
dysten om DM-hæder. 
</p><p>
»Jeg ved godt, at reglen om, at man skal stille op ved DM for at blive udtaget 
til VM, ikke længere eksisterer. men jeg vil meget gerne køre derhjemme, når 
det kan lade sig gøre, og det kan det altså i år. Og foruden VM stiler jeg 
da også efter at komme med til OL i Rio«, siger Fuglsang. 
</p><p class=" bl-elem"><i class=" bl-elem"><b>Live: </b>Politiken følger de afgørende kilometer i Liège-Bastogne-Liège 
direkte i tekst i 'Sportssøndag live' fra kl. 14. </i></p>	
</div>

</div></body></html>
