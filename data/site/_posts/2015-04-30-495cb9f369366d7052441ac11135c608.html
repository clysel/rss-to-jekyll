---
layout:     post
title: 	    "Professor: Små robotter kan blive en vinder for Danmark"
post_author:	    Bjørn Godske
post_date:	    Thu, 30 Apr 2015 12:26:09 +0000
post_site:	    ing.dk 
post_link:	    http://ing.dk/artikel/professor-smaa-robotter-kan-blive-en-vinder-danmark-175762
---
<html><body><div><section class="body">
			<p>»Normalt siger vi, at robotautomatisering er nået ud til 10 procent af industrien. Med de nye små samarbejdende robotter kan vi nå de resterende 90 procent.«</p>
			<p>Sådan lyder den optimistiske analyse fra Henrik I. Christensen. Han er professor og direktør for Institute for Robotics and Intelligent Machines ved Georgia Tech i USA og en af verdens førende robotforskere. Foruden arbejdet på det anerkendte Georgia Tech har han deltaget i Det Strategiske Forskningsråds programkomité for Strategiske Vækstteknologier, er æresdoktor på AAU og konsulent for MADE, Manufacturing Academy of Denmark.</p>
			<p><em>Hvad er det, som gør de nye samar.bejdende robotter så interessante, også for danske virksomheder?</em></p>
			<p>»To ting: lave omkostninger og nye markeder. Normalt siger vi, at udgiften til en robot består af 20 procent hardware, 20 procent indhegning og anden beskyttelse, og resten går til software. Men med de nye robotter er udgiften til hegnet væk, og de er så nemme at programmere, at softwareudgiften måske er halveret. Og med nemmere programmering kan robotterne hurtigere komme i arbejde i produk­tionen. De kan hurtigere omstilles, og det åbner for fleksibel produk­tion af små serier og måder at tænke økonomi på, da robotterne ikke længere udgør en kæmpe investering.«</p>
			<p><figure class="plugin right zoomable"><img data-original-image="http://ing.dk/sites/ing/files/original_0.jpg" src="http://ing.dk/sites/ing/files/styles/w1120_media_right/public/original_0.jpg?itok=K1nQ75TA" alt=""/><figcaption>»Jeg tror, at selv det lokale smedeværksted vil kunne få en fordel af den her type robotter, som hverken er omkostningstunge eller besværlige at arbejde med,« siger Henrik I. Christensen, der er professor og direktør for Institute for Robotics and Intelligent Machines på Georgia Tech i USA. </figcaption></figure></p>
			<h2>Menneskets øje overlegent</h2>
			<p><em>Hvorfor er samarbejdende robotter specielt interessante for Danmark?</em></p>
			<p>»Danske virksomheder er relativt små, men med højt uddannet personale – også sammenlignet med vores nabolande. Vi er netop gode til kundetilpassede produkter og små serier. Jeg tror, at selv det lokale smedeværksted vil kunne få en fordel af den her type robotter, som hverken er omkostningstunge eller besværlige at arbejde med. Men det skal kommunikeres ud til alle de danske virksomheder – ikke bare de store, som har ressourcer til at deltage i højteknologiprojekter.«</p>
			<p><em>Hvor i produktionen skal de nye robotter bruges?</em></p>
			<p>»En robot er utrolig god til gentagne præcise bevægelser, så der hvor kvaliteten halter, skal der bruges robotter. Men hvis der for eksempel er brug for visuel inspektion, så er menneskets øje stadig overlegent. Vision­systemer til robotter vil også hurtigt få omkostningerne til at stige, og så går noget af fordelen med de billige robotter fløjten.«</p>
			<p><em>Hvilken type industrier er mest  oplagte for den nye type robotter?</em></p>
			<p>»I lang tid har bilindustrien været storaftager af robotter, og det vil de nok fortsætte med at være. Et andet stort marked har været det, vi kalder machinetending, altså robotter, som forsyner maskiner, for eksempel bearbejdningscentre, med de rette komponenter. Men de nye små robotter vil trænge ind på helt andre områder. Det mest oplagte er elektronikindustrien. I Kina er lønningerne steget med 320 procent over de seneste ti år – de bliver simpelthen nødt til at investere i robotter, hvis de skal være konkurrencedygtige. Jeg tror, at den nye UR3 fra Universal Robots og ABB’s YuMi-robot især er målrettet elektronikindustrien.«</p>
			<p><em>Hvilke tekniske barrierer er der i dag, når det gælder videreudviklingen af samarbejdende robotter?</em></p>
			<p><aside class="plugin reference info_graphics">
			  <a class="content" href="http://ing.dk/infografik/grafik-se-industrirobottens-rejse-fra-tung-kaempe-til-smidig-mini-175789">
			    <img src="http://ing.dk/sites/ing/files/styles/w1120_reference_illustration/public/udklip_5.jpg?itok=GLkPT_pL" alt=""/>  </a>
			  
			</aside></p>
			<p>»Rent mekanisk er robotter blevet meget præcise og driftsstabile. Hardwaremæssigt er der også masser af datakraft. Den store udvikling vil derfor i den nærmeste fremtid ske på softwaresiden. På Georgia Tech arbejder vi for eksempel på en robot-applikation, der kører på en ARM-processor med 128 parallelle processorer. Den kører standard Linux, fylder som et kreditkort og koster 98 dollar. Der er med andre ord masser af muligheder for at udvikle avancerede softwaresystemer med den hardware, som i dag er tilgængelig.«</p>
			<h2>Interface som et computerspil</h2>
			<p><em>Hvad har softwareudviklingen gjort for programmeringen af samarbejdende robotter?</em></p>
			<p>»I dag er det meste software til traditionelle industrirobotter udviklet af +50-årige mænd, som aldrig har spillet computerspil. Men fremtidens arbejdskraft på fabriksgulvet er unge mennesker, som har brugt mere end 10.000 timer på at spille computerspil. De nye robotter giver dem et brugerinterface, som ligner det, de kender. De er allerede eksperter i at programmere robotterne – helt uden træning. Men der findes selvfølgelig også nogle sociale barrierer. For eksempel har vi alle set en masse film med farlige robotter, som vil slå os ihjel. Derfor er det faktisk vigtigt, at de nye robotters ‘indpakning’ gør dem mindre skræmmende for os mennesker.«</p>
			<p><em>Hvad er næste skridt med hensyn til kommunikation med robotter?</em></p>
			<p>»Jeg tror, at vi i fremtiden både vil kunne pege for og tale til robotterne. For eksempel ved at bede robotten om at flytte et objekt og svejse de kanter, vi peger på. Tænk bare på, hvordan vi i dag kan bruge en Kinect til at opfange vores bevægelser. Det vil i fremtiden blive så robust, at vi kan bruge det industrielt,« siger Henrik I. Christensen.</p>
		</section>
		  </div></body></html>
