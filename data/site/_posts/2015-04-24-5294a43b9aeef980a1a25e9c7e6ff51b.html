---
layout:     post
title: 	    "Obama undskylder: To gidsler er blevet dræbt under angreb på al-Qaeda "
post_author:	    
post_date:	    Fri, 24 Apr 2015 10:05:36 +0200
post_site:	    politiken.dk 
post_link:	    http://politiken.dk/udland/ECE2640812/obama-undskylder-to-gidsler-er-blevet-draebt-under-angreb-paa-al-qaeda/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Den amerikanske præsident Barack Obama var bevæget, da han fortalte 
offentligheden, at to vestlige gidsler - en amerikaner og en italiener - ved 
et uheld blev dræbt i januar i forbindelse med et droneangreb på al-Qaeda i 
grænseområdet mellem Pakistan og Afghanistan. 
</p><p>
»Som præsident og øverstbefalende tager jeg det fulde ansvar for alle vores 
antiterroroperationer - herunder den, der uforvarende tog livet af de to 
bortførte. Jeg beklager dybt, at det er sket. På vegne af den amerikanske 
regering tilbyder jeg en dybfølt undskyldning til familierne«, sagde Obama 
blandt andet. 
</p><p>
De to gidsler, der mistede livet, er en 73-årig amerikaner, Warren Weinstein, 
der blev taget som gidsel af al-Qaeda i 2011 og en italiensk statsborger, 
Giovanni Lo Porto, der har siddet som gidsel siden 2012. 
</p><h3>
Undertiden sker dødelige fejl 
</h3><p>
Den amerikanske præsident forklarede på gårdsdagens pressebriefing, at han har 
deklassificeret materiale om de antiterroroperationer, der dræbte de to 
gidsler, fordi de efterladte »fortjener at kende sandheden«. 
</p><p>
»USA er et demokrati, vi er forpligtet på åbenhed i gode såvel som dårlige 
tider. Det er en grusom og bitter sandhed, at i tågen af krig generelt og i 
vores kamp mod terrorister specifikt forekommer der fejl, undertiden 
dødelige fejl«, lød det fra Obama. 
</p><p>
Det amerikanske gidsel blev kidnappet blot fire dage inden, at han efter 
planen skulle vende hjem til sin hustru i Rockville, Maryland. Han arbejdede 
i Lahore i Pakistan som ekspert i forretningsudvikling. Så sent som i sidste 
uge udsendte al-Qaeda nyhedsrapporter, som indikerede, at han fortsat var i 
live, skriver <a href="http://www.nytimes.com/2015/04/24/world/asia/2-qaeda-hostages-were-accidentally-killed-in-us-raid-white-house-says.html?hp&amp;action=click&amp;pgtype=Homepage&amp;module=span-ab-top-region&amp;region=top-news&amp;WT.nav=top-news" target="_blank">New 
York Times</a>. 
</p><h3>
Gidsler var hjælpearbejdere 
</h3><p>
Sidste år gav Warren Weinsteins hustru, Elaine Weinstein, et interview til 
Voice of America's Deewa-tjeneste, hvor hun forklarede, at hun ikke havde 
nogen ide om, hvorfor al-Qaeda havde kidnappet hendes mand. 
</p><p>
»Han var i Pakistan for at lave udviklingsarbejde. Han er jo bare en gammel 
mand, en syg mand, der er dedikeret til sit arbejde i Pakistan, og som blev 
der for at hjælpe det pakistanske folk. Min mand har brugt sit liv på at 
hjælpe andre og givet alt, hvad han har for at gøre Pakistan til et bedre 
sted at være«, forklarede hun blandt andet. 
</p><p>
Giovanni Lo Porto, det italienske gidsel, der blev dræbt under droneangrebet, 
arbejdede som humanitær hjælpearbejder og forsvandt i januar 2012. I 
Pakistan arbejdede han med at genopbygge områder, der er blevet ødelagt af 
oversvømmelser, skriver flere medier. 
</p><p class=" bl-elem">
I forbindelse med amerikanske droneangreb i januar i det samme område, hvor de 
to vestlige gidsler blev holdt fanget, døde desuden to andre amerikanere, 
som havde sluttet sig til al-Qaeda, oplyser Det Hvide Hus. 
</p>	
</div>

</div></body></html>
