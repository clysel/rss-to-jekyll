---
layout:     post
title: 	    "Søn af hjemmegående mor: Det er så meget bedre nu"
post_author:	    
post_date:	    Sat, 04 Apr 2015 11:39:58 +0200
post_site:	    politiken.dk 
post_link:	    http://politiken.dk/forbrugogliv/livsstil/familieliv/ECE2613980/soen-af-hjemmegaaende-mor-det-er-saa-meget-bedre-nu/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Spørger man ni-årige Noah, så kan tiden før og efter, hans mor stoppede med at 
arbejde, slet ikke sammenlignes. 
</p><p>
»Det er SÅ meget bedre nu«, lyder den umiddelbare dom. 
</p><p><b class="ext-link">LÆS ARTIKEL</b><a class="embeddedlink" href="http://politiken.dk/forbrugogliv/livsstil/familieliv/ECE2505155/foraeldrepar-laeser-hoejt-hver-aften-godnathistorier-aabner-for-at-boernene-vil-snakke/">Forældrepar læser højt hver 
aften: »Godnathistorier åbner for, at børnene vil snakke«</a></p><p>
»Før var min mor på farten hele tiden, og hun havde ikke ret meget tid til 
mig, og det havde min far heller ikke. Hun blev også nemmere vred, hvis der 
skete et eller andet. Jeg tror nogle gange, hun havde været igennem nogle 
irriterende ting på arbejdet, og så blev hun nemmere sur på mig eller mine 
søskende«, forklarer Noah, der nyder, at han nu har sin mor helt for sig 
selv i en halv til en hel time hver eftermiddag, før hans lillesøster og 
lillebror skal hentes. 
</p><p>
»Så sidder vi og snakker om skoledagen og alt muligt andet. Sommetider laver 
hun mad imens, men så står jeg bare ude i køkkenet hos hende og snakker. Vi 
går også nogle gange en tur sammen. Det er vildt dejligt, at hun har tid til 
mig nu«, erklærer Noah og tænker sig lidt om. 
</p><p>
»Før i tiden var jeg nok også selv for træt til at snakke, når jeg kom hjem 
fra SFO sent om eftermiddagen«, siger han så med selverkendelse. 
</p><p>
Lillesøster Anna suser forbi spisebordet midt i sin leg og beder om en ekstra 
bolle. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/forbrugogliv/livsstil/familieliv/ECE2516354/guide-saadan-skaber-du-naervaer-i-en-travl-hverdag/">Guide: Sådan skaber du nærvær 
i en travl hverdag</a></p><p>
»Med marmelade«, siger hun og kigger bedende på sin mor, der har spurgt, hvad 
hun gerne vil have på. 
</p><p>
Anna får et smil og et »ok« retur, og et øjeblik senere er bollen fortæret, og 
Anna er forduftet fra spisebordet for at tumle videre i sofaen, hvor hun 
øver sig i at slå kolbøtter. 
</p><p>
Mia Broe Jakobsen kigger tænksomt efter hende og fryder sig over, at hun de 
seneste måneder har kunnet være mor med stort M og forkæle børnene med 
masser af tid og nærvær. I november 2014 sagde hun nemlig efter længere tids 
overvejelser sit job som leder af fire børnebiblioteker i Vejen Kommune op 
for at få mulighed for at fokusere på familiens trivsel. 
</p><p>
»Jeg føler mig så heldig, at jeg nu får lov til at nyde mine børn i de timer, 
hvor de er friske. Jeg får lov til at opleve alt det, de gerne vil sige. Jeg 
får i virkeligheden helt grundlæggende lov til at opleve, hvem de er - det 
var der ikke ret meget tid til før«, siger Mia Broe Jakobsen og konstaterer, 
at weekenderne var så frygteligt hurtigt overståede. 
</p><h3>
Havde intet overskud i travl hverdag 
</h3><p>
Tankerne om at droppe arbejdet til fordel for familielivet opstod, da hun kom 
tilbage på arbejde efter endt barsel med familiens tredje barn, August, som 
nu er to år. Hverdagen druknede hurtigt i logistik med to hårdtarbejdende 
forældre og tre børn, der skulle bringes og hentes tre forskellige steder, 
mad der skulle laves, og sengetider, der skulle passes. Timerne til bare at 
være familie og have det sjovt sammen skrumpede ind til næsten ingenting, og 
når tiden endelig tillod det, var overskuddet der sjældent. 
</p><p>
»Det var svært at være rummelig. Jeg fungerede som leder hele dagen, og når 
jeg kom hjem, fortsatte det; man er også leder, når man er småbørnsmor. Jeg 
skulle huske alting for alle, og det føltes nærmest umuligt«, fortæller Mia 
Broe Jakobsen, 33 år. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/forbrugogliv/livsstil/familieliv/ECE2558825/hver-anden-foeler-at-arbejdet-fylder-for-meget-i-fritiden/">Hver anden føler, at arbejdet 
fylder for meget i fritiden</a></p><p>
Mia Broe Jakobsen fik klassiske stresstegn. Hun kunne ikke sove om natten, 
vrissede af sine børn og sin mand, glemte ting, og tankerne kredsede 
konstant om, at hun ikke slog til hverken på arbejde eller hjemme. 
</p><p>
»Det føltes nærmest vanvittigt, at jeg stod på arbejdet og holdt lange 
foredrag om dialogisk læsning, og når jeg så selv læste godnathistorie for 
mine børn, var jeg helt uengageret og sad kun og længtes efter sofaen og en 
kop kaffe«, husker Mia Broe Jakobsen. 
</p><p>
»Hver gang, jeg fik løn, kiggede jeg på beløbet og ønskede, at jeg kunne købe 
mere tid. Og en dag slog det mig, at jeg jo faktisk havde den mulighed at 
sige op og på den måde købe mere tid«. 
</p><h3><span class="img-contimg-fl-left"><img class="image inlineLightBox" src="http://multimedia.pol.dk/archive/00925/HEDENSTED____Hjemme_925587y.jpg" alt="" border="0"/><span class="caption"><span class="f-img-caption">FOTO: 
</span>Anders Brohus</span></span>
Tid til at nyde livet og børnene 
</h3><p>
Lettelsen ved den erkendelse lyser stadig ud af hende. Men der var 
selvfølgelig mange ting, der skulle tales igennem og overvejes. Hvad med 
økonomien? Hvad med karrieren? Ville hun kunne finde en ny identitet i at 
være mor på fuld tid? Ville hun komme til at savne sit job? Hvad med 
prestigetabet ved at sige et godt lederjob op? Kunne en løsning være, at det 
i stedet var hendes mand, der skulle droppe sit arbejde? 
</p><p>
I løbet af de kommende måneder diskuterede ægteparret frem og tilbage, og 
beslutningen blev, at Mia Broe Jakobsen i november 2014 sagde farvel til sit 
job og goddag til sin nye karriere som Mor. 
</p><p>
»Daniel var helt indstillet på, at det også kunne være ham, der sagde op, men 
i sidste ende var det mig, der havde mest behov for at skrue ned. Og vi 
turde ikke lade være«, siger hun alvorligt. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/forbrugogliv/livsstil/familieliv/ECE2531233/unge-savner-at-tale-med-foraeldre/">Unge savner at tale med 
forældre</a></p><p>
»Vi kender så mange, der er gået ned med stress. Vi har set familier gå i 
stykker, fordi hverdagen var for svær at få til at hænge sammen, og 
forældrene glemte hinandens øjenfarve og glemte, at de engang var elskende. 
Vi vil have tid til at nyde livet og børnene, mens de er små - det går så 
hurtigt«, forklarer hun og understreger, at for dem ville den menneskelige 
pris ved at fortsætte i hæsblæsende tempo være langt højere end den pris, de 
nu betaler i kroner og øre ved at være gået ned til at leve af én indtægt i 
stedet for to. 
</p><p>
Faktisk er det ikke så svært. Nu går ferien til Gudenåen i stedet for til 
Toscana, tøjet bliver købt i genbrugsbutikker, den ene bil skal sælges, og 
indkøbene i supermarkedet er blevet mindre impulsstyrede. Og så har familien 
indført en fast ugentlig grøddag i stedet for at spise røde bøffer i 
weekenden. 
</p><p>
»Nu kan jeg nærmest få kvalme af den udbredte jagt på materielle ting. Vi har, 
hvad vi skal bruge. Vi behøver ikke så meget mere«, siger Mia Broe Jakobsen 
og slår armen ud i den veludstyrede villa i Hedensted, som familien bor til 
leje i. 
</p><p>
»Børnene har ikke behov for at have det nyeste legetøj. De har behov for, at 
deres forældre har tid til dem. Tid til at lege og danse med dem og tid og 
overskud til at grine på en onsdag«. 
</p><h3>
Svært at opgive job og prestige 
</h3><p>
Hun hviler tydeligvis i sin nye identitet, men de første cirka to måneder var 
ikke helt så rosenrøde. Selv om Mia Broe Jakobsen i den grad havde set frem 
til at få mere tid til sig selv og familien, så røg hun med egne ord ned i 
et mindre hul, da hun havde holdt afskedsreception på arbejdet og givet 
kollegerne et farvelknus. 
</p><p>
»Det var vel en form for identitetskrise. Nu havde jeg givet slip på mit gode 
job og den prestige, der fulgte med, men hvem var jeg så nu? Det føltes 
pludselig tomt. Det handlede meget om at prøve at adskille mine egne 
forventninger og andres forventninger til mit liv«, forklarer hun og siger, 
at hun nu har fundet roen og glæden i sit nye liv. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/forbrugogliv/livsstil/familieliv/ECE2518472/mor-til-to-herhjemme-skal-vi-have-oejenkontakt-naervaer-og-ro-til-at-komme-ned-i-gear/">Mor til to: »Herhjemme skal vi 
have øjenkontakt, nærvær og ro til at komme ned i gear«</a></p><p>
»Den pæne pige i mig stillede spørgsmålstegn ved, om det var ok at have taget 
en universitetsuddannelse, have gang i karrieren, og så bare sige stop. Om 
det var flabet at sige nej tak til karrieren og alt det, feministerne i min 
mors generation havde kæmpet for. Men det er jo ikke et endegyldigt stop. 
Jeg holder pause og gør noget andet i nogle år. Jeg har masser af år tilbage 
at arbejde i, når børnene ikke er små længere«. 
</p><p>
Mia Broe Jakobsen planlægger at holde fast i sin faglighed som kunsthistoriker 
ved at etablere sig som freelance foredragsholder og illustrator, og hun 
kommer også til ind imellem at stå for forskellige arrangementer for børn på 
de børnebiblioteker, hun tidligere var chef for. Desuden driver hun 
bloggen grafitoggodnathistorier.dk. 
</p><p>
»Det passer mig rigtig godt, at jeg engang imellem kan være mit faglige jeg, 
uden arbejdet dræner mig for det overskud, jeg gerne vil bruge i familien«. 
</p><h3>
Prioriterer sig selv og hinanden 
</h3><p>
Siden Mia Broe Jakobsen stoppede med at arbejde, har den evige dårlige 
samvittighed forladt både hende og manden Daniel Toft Jakobsen, som arbejder 
i administrationen på Aarhus Universitet og sideløbende er medlem af byrådet 
i Hedensted for Socialdemokraterne. 
</p><p><span class="img-contimg-fl-left"><img class="image inlineLightBox" src="http://multimedia.pol.dk/archive/00925/HEDENSTED____Hjemme_925590y.jpg" alt="" border="0"/><span class="caption"><span class="f-img-caption">FOTO: 
</span>Anders Brohus</span></span></p><p>
»Daniel arbejder lige så meget, som han gjorde før, men nu kan han gøre det, 
uden han føler, at han svigter mig og børnene, og uden det hele tiden er et 
puslespil at få hverdagen til at hænge sammen. Jeg henter hver dag, og det 
betyder samtidig, at han kommer tidligere hjem, fordi han ikke skal omkring 
skole, børnehave eller dagpleje«, forklarer hun og fremhæver, at det ikke 
kun er børnene, der er blevet mere tid og rum til. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/forbrugogliv/livsstil/familieliv/ECE2528791/guide-saadan-vaenner-du-dit-barn-af-med-at-spille-ipad/">Guide: Sådan vænner du dit 
barn af med at spille iPad</a></p><p>
»Jeg har fået tid til at prioritere mig selv og ind imellem gøre noget, jeg 
ene og alene gør for min egen skyld. Det kan jeg ikke huske, hvornår jeg 
sidst har haft tid til. Daniel og jeg har også fundet et nyt overskud til 
hinanden. Før havde jeg ikke energien til at involvere mig i hans politiske 
arbejde og alle de ting, der optager ham. Det har jeg nu«, fortæller Mia 
Broe Jakobsen og peger leende ud på de store kasser med flyers, der står 
klar i entréen til at blive delt ud, når folketingsvalget bliver udskrevet - 
Daniel Toft Jakobsen stiller nemlig op. 
</p><p class=" bl-elem">
»Vi har alle sammen fået familiefællesskabet og glæden tilbage i vores liv. 
Jeg gider ikke - med et gammelt John Lennon-citat - at livet er noget, der 
sker, mens vi har travlt med at lægge andre planer. Det er da for trist«. 
</p>	
</div>

</div></body></html>
