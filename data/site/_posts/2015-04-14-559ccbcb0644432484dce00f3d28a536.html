---
layout:     post
title: 	    "Nye vinduer indsamler energi fra regn og vind"
post_author:	    Christian Østergaard
post_date:	    Tue, 14 Apr 2015 15:50:10 +0000
post_site:	    ing.dk 
post_link:	    http://ing.dk/artikel/nye-vinduer-indsamler-energi-fra-regn-og-vind-175419
---
<html><body><div><section class="body">
			<p>En ny type vinduesglas kan høste nok energi fra omgivelserne til at lade en smartphone eller drive et trådløst netværk, mener forskerne bag glasset. Det nye vinduesglas består af en sandwichkonstruktion, der gør det muligt at absorbere energi fra regn og vind og udnytte den som elektricitet.</p>
			<p>Forskerne fra Georgia Institute of Technology har publiceret deres forskningsresultater i den seneste udgave af tidsskriftet <a href="http://pubs.acs.org/doi/ipdf/10.1021/acsnano.5b00706">ACS Nano</a>.</p>
			<p>Opfindelsen er kun den seneste type såkaldt ‘smart glass’, men forskernes glas udmærker sig ved ikke blot selv at bruge energien til at tilpasse sig omgivelserne, men samtidig at levere energi.</p>
			
			<p><figure class="plugin right zoomable"><img data-original-image="http://ing.dk/sites/ing/files/energiruder.png" src="http://ing.dk/sites/ing/files/styles/w1120_media_right/public/energiruder.png?itok=yyyQ9UJU" alt=""/><figcaption>Trods de mange lag i det nye vinduesglas er det som udgangspunkt stadig helt gennemsigtigt. Forskernes artikel melder dog ikke noget om prisen på deres opfindelse. <cite>Foto: ACS Nano</cite></figcaption></figure></p>
			<p>To forskellige lag af glasset står for at indsamle energi fra henholdsvis vind og regndråber. Det yderste lag i glasset udnytter den ladning regndråberne har opnået på vej ned gennem atmosfæren. Denne statiske elektricitet indsamles af den let nubrede overflade på glasset.</p>
			<p>For at opsamle vindenergi har forskerne lagt to plasticlag ind i glasset, som er adskilt af et elastisk lag, som giver efter når vinden rammer ruden, hvormed de to plasticlags relative bevægelse skaber en lille elektrisk ladning.</p>
			
			<p>Tilsammen udgør lagene, hvad forskerne kalder en ‘triboelectic nanogenerator’, som  skaber omkring 130 mW pr. kvadratmeter. Det er ifølge fysik-nyhedssitet <a href="http://phys.org/news/2015-04-kind-smart-glass-electricity.html?utm_source=nwletter&amp;utm_medium=email&amp;utm_content=ctgr-item&amp;utm_campaign=daily-nwletter">Phys.org</a> nok til at oplade en smartphone i dvaletilstand.</p>
			<p>Forskerne selv peger på trådløse netværk som en mulig aftager for energien, da det gør den trådløse enhed ‘uafhængig og bæredygtig’, som forskerne blandt andet skriver i tidsskriftartiklen. Forskergruppens fokus fremover bliver at finde en måde at lagre den høstede energi, eksempelvis ved hjælp af gennemsigtige kapacitorer i glasset.</p>
			
			<p>Glassets energi bruges i den nuværende version blandt andet til at ændre glassets farve, så det kan gå fra at være transparent, når lyset er svagt, til at dæmpe lysindtaget, når solen står lige på ruden.</p>
		</section>
		  </div></body></html>
