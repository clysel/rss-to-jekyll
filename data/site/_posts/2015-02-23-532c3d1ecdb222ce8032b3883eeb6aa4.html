---
layout:     post
title: 	    "Danmark skærper jagten på VM-værtskab i cykling"
post_author:	    
post_date:	    Mon, 23 Feb 2015 09:36:02 +0100
post_site:	    politiken.dk 
post_link:	    http://politiken.dk/sport/cykling/ECE2558696/danmark-skaerper-jagten-paa-vm-vaertskab-i-cykling/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Hvis det lykkes Danmarks Cykle Union, DCU, og Den Internationale Cykelunion, 
UCI, at nå til enighed om ikke mindst de økonomiske vilkår, kan Ballerup 
Super Arena i 2017 danne rammen om verdensmesterskaberne i banecykling for 
tredje gang siden 2002. 
</p><p>
Det bekræfter DCU’s direktør David Gullberg, der i forbindelse med de netop 
overståede verdensmesterskaber i Paris-forstaden Saint-Quentin-en-Yvelines 
var til møde med ledelsen for den afdeling i den globale union, der står for 
planlægningen af VM-arrangementerne.
</p><p>
Og nok så bemærkelsesværdigt med henblik på en eventuel virkeliggørelse af 
planerne var også direktøren for Sport Event Denmark, Lars Lundov, og 
direktøren for Sport Event i Wonderful Copenhagen, Lars Vallentin 
Christensen, til stede ved den lejlighed.
</p><h3>
World Cup i næste sæson er en mulighed
</h3><p>
»Der er en del, der skal falde på plads endnu, men vi har gennem længere tid 
ligget i tætte forhandlinger med UCI om en pakke af arrangementer, som bl.a. 
omfatter VM på bane i 2017«, fortæller David Gullberg, der også 
understreger, at Lars Lundov og Lars Vallentin naturligvis ikke havde taget 
turen til Saint-Quentin-en-Yvelines for at overvære medaljedysterne på 
velodromen.
</p><p>
»Det er i høj grad pengespørgsmålet, der skal afklares, men også omfanget af 
de begivenheder, vi eventuelt skal påtage os for at få VM med i pakken«.
</p><p>
»Inde i billedet er således en World Cup-afdeling på bane i den kommende 
sæson. En sådan er UCI stærkt interesseret i, at vi står for, og om det kan 
lade sig gøre, kan få stor betydning for, hvorvidt vi får tildelt VM eller 
ej«.
</p><h3>
Skal råde over sportslig tiltrækningskraft
</h3><p>
Næste års verdensmesterskaber afvikles på den olympiske velodrom i London i 
begyndelsen af marts – arrangementet er flyttet en anelse i forhold til de 
seneste udgaver for ikke at tabe kampen om medieinteressen til rugby, der 
samtidig byder på den traditionsrige seksnationers turnering – og når 
Danmark allerede derefter kan blive aktuel som værtsland, har det en ganske 
speciel årsag.
</p><p>
»For at binde an med så stort et arrangement skal vi være nogenlunde sikre på, 
at vi selv har noget at byde på rent sportsligt, som kan fremkalde en 
naturlig tilskuerinteresse«, fastslår David Gullberg.
</p><p>
»Det skulle vi have gode muligheder for i 2017, hvor vi forhåbentlig stadig 
råder over de ryttere, som indgår i vores meget ambitiøse banesatsning frem 
mod OL i Rio næste år. Hvis det skal vente ud over 2017, er der risiko for, 
at nogle af dem vælger at gå andre veje, som vi oplevede det i 2010«.
</p><h3>
Vil undgå en gentagelse af 2010
</h3><p>
Det seneste VM i Danmark, som David Gullberg hentyder til, havde Alex 
Rasmussen som en fornem guldvinder i scratch for anden gang i karrieren 
efter 2005, men det udviklede sig alligevel til noget af et antiklimaks 
efter den enormt succesrige rød-hvide optræden ver densmesterskaberne i den 
polske by Pruszkow året inden.
</p><p>
Det var her, fire km forfølgelsesholdet med Alex Rasmussen, Casper Jørgensen, 
Michael Færk og Jens-Erik Madsen stod øverst på sejrsskamlen, ligesom Alex 
Rasmussen og Michael Mørkøv gjorde det i parløb, mens Daniel Kreutzfeldt 
erobrede sølv i pointløbet.
</p><p>
De resultater kom netop i kølvandet på jagten på olympisk hæder i Beijing, 
hvor det med de samme aktører blev til sølv i den kollektive tempodisciplin, 
som Mørkøv også var en væsentlig del af.
</p><p>
Men efter Pruszkow valgte Alex Rasmussen og Michael Mørkøv for alvor at 
koncentrere sig om deres professionelle landevejskarrierer og var ikke til 
rådighed for 4 km holdet på hjemmebane.
</p><p>
Det er en tilsvarende situation, DCU ønsker at undgå ved at stile efter 
værtskabet i 2017.
</p><h3>
Landevejs VM indgår også i drøftelserne
</h3><p>
Også VM på landevej, der blev gennemført med så overvældende succes i 
København i 2011, har været oppe at vende i drøftelserne mellem DCU og UCI.
</p><p>
»Der skal ikke herske tvivl om, at vi meget gerne vil have landevejs-VM igen, 
og flere danske byer har også vist interesse for et sådan arrangement«, 
konstaterer David Gullberg.
</p><p class=" bl-elem">
»Men det er ligeså sikkert, at det er en fantastisk dyr affære. UCI forlanger 
10 mio. euro for marketingrettighederne, og vi skal i hvert fald have 
forhandlet den pris ret kraftigt ned, hvis det skal være en opgave, vi kan 
påtage os«.
</p>	
</div>
</div></body></html>
