---
layout:     post
title: 	    "Jens Ko-klipper"
post_author:	    
post_date:	    Sun, 05 Apr 2015 15:00:13 +0200
post_site:	    politiken.dk 
post_link:	    http://politiken.dk/magasinet/feature/ECE2611350/jens-ko-klipper/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Hans ansigt er sundt, stærkt, rødmosset og vejrbidt. Rare øjne. Kroppen tæt, 
firskåret. Han hedder Jens Krogh Jensen, men jeg kalder ham Jens Ko-klipper. 
</p><p>
Alle ved, at man klipper får. Mange ved også, at visse hunderacer bliver 
klippet, men de færreste er klar over, at køer også bliver klippet. Det er 
ikke strengt nødvendigt, men nogle landmænd gør det, fordi køerne har godt 
af det og ser pænere ud.. Derfor bliver visse besætninger klippet, og jeg 
har set ham klippe. 
</p><div class="art-quote article-box">
<p class="quote"/>
<blockquote>
<p class="quote-txt">
Når jeg havde klippet en hel dag og aften, var jeg så træt, at jeg ikke kunne 
køre nogen steder uden at falde i søvn. Så jeg tog en dyne med i 
bilen...og så har jeg boet i bilen siden 
</p>
</blockquote>
</div><p/><p>
Først binder han koen omhyggeligt, for den går i løsdriftsstald. Så går han 
ind til den, men nærmer sig forsigtigt fra siden, bøjet fremad og med armene 
strakt frem for at støtte sig til koen. Den er urolig i starten, danser 
klodset i tøjret og vejer 500 kg; det har Jens den dybeste respekt for, 
fordi han for to år siden kom galt af sted med sådan en ko: 
</p><p>
»Først blev jeg sparket i maven, og det var så hårdt, at jeg besvimede og 
væltede. Så sparkede den én gang mere og ramte benet, så det brækkede og 
flagrede helt ud til siden. Derefter ramte den armen, og jeg lå bare og 
kunne ikke flytte mig, mens den kiggede på mig. Så lå jeg helt musestille, 
og jeg tænkte, at nu ta’r den hovedet, men så gik den«. 
</p><p>
»Bondemanden var der også, og jeg sagde til ham, at vi var nødt til at gøre 
noget, for jeg kunne jo ikke gå. Så smed han mig op over skulderen og bar 
mig hen til sin bil og kørte mig til lægehuset. Da lægen så mig, skældte han 
ud og sagde, at vi skulle have ringet efter en ambulance. På sygehuset i 
Herning tog de straks en masse billeder og kunne se, at der var en del, der 
var brækket. Det tog fire en halv time at sætte det sammen«. 
</p><p>
»Bagefter skulle jeg have 15 forskellige slags medicin og tabletter, og det 
skulle jeg selv betale. Jeg skulle også lynhurtigt ud af sygehuset og på 
noget, de kaldte aflastning, for jeg måtte ikke bo i bilen. Jeg kom på Egvad 
Plejehjem, og det var vældig interessant, for der var alle mulige, der havde 
brækket alt muligt«. 
</p><p>
»Der var jeg i seks uger, og det var den rene ferie med fjernsyn og aviser og 
mad. Og tænk, der var 13 mennesker til at passe 13 patienter, og alligevel 
var der to, der var utilfredse. De skulle skamme sig. Bagefter var der 
genoptræning i seks uger, så der smuttede lige tre måneder uden indtjening. 
Jeg troede, at landmandens forsikring ville betale erstatning, men der gik 
to år, før jeg fik det. Jeg skulle have 60.000 kr., men de sagde, at 
halvdelen af skylden var min egen, så jeg fik kun 30.000«. 
</p><p>
Den slags sker ikke mere, for Jens er meget forsigtig, binder køerne 
omhyggeligt og kommer ikke på sparkeafstand. Når koen er faldet til ro, 
klipper han løs i lange, rutinerede strøg, og efter ca. 15 minutter er han 
færdig og går videre til den næste. Jens har klippet tusindvis af køer. 
</p><p>
Mere er der ikke at fortælle om den sag. Og hvis Jens havde været en helt 
almindelig mand med et helt almindeligt liv, var der ikke blevet nogen 
historie, for hvem gider læse om koklipning. 
</p><h3>
Det gik vældigt, indtil ... 
</h3><p>
Men Jens Ko-klipper er en god og usædvanlig historie. 
</p><p>
Han er vokset op i Kibæk syd for Herning på en gård med 50 tønder land. Da han 
var 28 år, døde faderen, kun 58 år gammel, og Jens overtog gården. 
</p><p>
»Jeg begyndte med at rive alle de gamle læhegn ned og plante nye. Vi plantede 
tre kilometer læhegn. Så lavede vi nye dræn på de fugtige jorder og spredte 
en masse kalk. Og jeg væltede den ene af de gamle stalde og byggede en ny. 
Det skulle jeg låne 450.000 kr. til, men det var ikke noget problem, for der 
var ingen gamle lån«. 
</p><div class="art-quote article-box">
<p class="quote"/>
<blockquote>
<p class="quote-txt">
Da der var gået fire år, blev jeg pludselig jaget væk. De kom og sagde til 
mig, at de ville tage brugeligt pant i ejendommen. Det var DLR, 
kreditforeningen, der kom med to mand og gik rundt og skrev alt løsøret op
</p>
</blockquote>
</div><p/><p>
»Jeg fordoblede også besætningen, og det gik vældigt, indtil der pludselig kom 
salmonella, og halvdelen af småkalvene døde i løbet af en uge«. 
</p><p>
»Da der var gået fire år, blev jeg pludselig jaget væk. De kom og sagde til 
mig, at de ville tage brugeligt pant i ejendommen. Det var DLR, 
kreditforeningen, der kom med to mand og gik rundt og skrev alt løsøret op. 
De mente ud fra regnskaberne, at deres pant var forringet, og så skulle 
gården på tvangsauktion«. 
</p><p>
»Det kom den efter et stykke tid, og så tabte de det hele, for den nye køber 
gav ikke ret meget. Den blev solgt for det samme, som jeg havde givet, selv 
om der var bygget en ny stald til 450.000 kroner«. 
</p><p>
»Jeg ville ikke flytte uden videre, men der kom et brev fra en sagfører, hvor 
der stod, at hvis ikke jeg selv flyttede, ville jeg blive fjernet med magt. 
Så kiggede jeg i avisen og fandt et sted, hvor de søgte efter en medhjælper. 
Jeg ringede til ham om aftenen ved nitiden og skulle komme næste morgen kl. 
otte«. 
</p><p>
»Der var kun 20 km, så jeg cyklede derover og var der kl. halv otte. Manden 
sagte, at jeg var ansat på stedet, for jeg kom til den rette tid, og jeg var 
der i halvandet år. Fik løn, kost og logi«. 
</p><p>
»Men jeg skyldte stadig penge, for DLR ville have de 450.000. Jeg skyldte også 
banken 68.000 kr., og så var der Hypotekbanken, hvor jeg havde lånt 300.000 
til læhegn og dræn. Men jeg ejede jo ikke andet end min cykel, så jeg kunne 
umuligt betale noget tilbage. Jeg må stadig ikke eje noget af værdi, så 
tager de det. Lige siden har jeg været indkaldt til møde i skattevæsenet 
hvert tredje år, hvor de spørger, om jeg ejer noget, og det gør jeg ikke. 
Jeg har godt nok en gammel bil og en anhænger, som de altid har kig på«. 
</p><p>
»Jeg har lige været til møde med dem i Herning. Så starter hun med at sige, at 
jeg skal tale sandt, og derefter, om jeg har nogen formue. »Ja, jeg har den 
bil, der holder derude, men den skylder jeg 20.000 på til mekanikeren«. »Men 
den er jo ingenting værd«, sagde hun, lukkede bogen og sagde, at vi ses igen 
om tre år«. 
</p><p>
»For jeg ejer ingenting. Bor til leje i et gammelt hus og har syv fjernsyn, 
som ikke virker. Mine møbler har jeg fået foræret. Jeg fyrer med brænde, som 
jeg selv laver. Og jeg tjener ikke flere penge, end jeg bruger til at leve 
for«. 
</p><p>
»Jeg skrev op for nogle år siden, hvor mange penge jeg brugte til tøj og 
støvler og mad og den slags, altså privatforbrug. Det blev under 3.000 
kroner på et år, men det vil skattevæsenet ikke tro på og sætter det til 
100.000 kroner, som jeg skal betale halvdelen af i skat. Det kan jeg ikke, 
for jeg sætter min timeløn så lavt, at der ikke kan spares noget op, og så 
bliver der altså lagt 50.000 kr. oven i min gæld hvert år. Nu skylder jeg 
1,5 million«. 
</p><h3>
Boede i bilen 
</h3><p>
»Jeg var medhjælper dengang i fem år, så holdt jeg op. Der var ingen 
udfordring i at malke andre folks køer. Det sidste sted, jeg var, knoklede 
jeg næsten hele tiden, for jeg skulle også hjælpe i marken, og da købte jeg 
en klippemaskine og begyndte at klippe køer«. 
</p><p>
»Fra 1981 til 1987 cyklede jeg rundt og klippede køer, og så købte jeg min 
første bil. Den sov jeg i, for når jeg havde klippet en hel dag og aften, 
var jeg så træt, at jeg ikke kunne køre nogen steder uden at falde i søvn. 
Så jeg tog en dyne med i bilen, om vinteren to dyner, og så har jeg boet i 
bilen siden, indtil jeg blev folkepensionist for to år siden. Jeg lægger mig 
bare hen over forsæderne, så går det fint«. 
</p><p>
»Men nu bor jeg altså i et rigtigt hus. Jeg klippede køer for en landmand, der 
havde seks gårde, og to af stuehusene stod tomme. Jeg kunne leje sådan et 
hus for 2.500 kr. om måneden, og det gjorde jeg, for nu vil jeg godt til at 
ha’ det lidt bedre. Jeg har fyldt det med møbler, som jeg ikke har betalt 
noget for, og så har jeg købt nogle landskabsbilleder, du ved en kronhjort, 
der springer over et vandløb, og nogle køer, der græsser på en mark. Jeg 
køber dem på genbrug og har nok 20 af dem, for der skal være et billede på 
hver væg i hvert rum. Du kan tro, jeg bor hyggeligt nu«. 
</p><p>
»Jeg klipper kun fire måneder om året. Resten af tiden kører jeg lastbil en 
dag om ugen, og så ikke mere, for jeg skal ikke tjene mere end til dagen og 
vejen. Folk spørger somme tider, hvorfor jeg ikke sparer op, men 
hvorfor skulle jeg det, når jeg ikke har nogen familie. Jeg skal jo ikke 
have noget med herfra«. 
</p><p>
»Jo, jeg sparer op til at rejse. 20.000 kr. hver gang. Jeg har rejst næsten 
hvert år i mange år. Jeg har været i 26 lande, og det er altid 
professionelle rejser med alting planlagt. Jeg synes, det er voldsomt 
interessant at lære noget om andre lande. Sidste år var jeg i Israel. Næste 
gang vil jeg til Grønland«. 
</p><p>
»I år springer jeg nok over, for skattevæsenet er begyndt at pille ved min 
folkepension. De har sat beløbet ned, og der står, at man kan klage. Der er 
bare ikke noget nummer, jeg kan ringe til for at klage, og så er man jo lige 
vidt. Derfor har jeg meldt mig ind i Ældre Sagen«. 
</p><p>
»De penge, jeg tjener ved at klippe køer, kan de ikke få, for dem bruger jeg. 
Til bilen, benzin, klippemaskiner, kartofler. Jeg tager 15 kroner pr. ko og 
kan klippe fire i timen, når det går godt. Hvis jeg så klipper fra morgen 
til midnat, kan jeg nå 60 køer. Mange siger, at jeg skal tage noget mere, 
men det vil jeg ikke, for så kommer skattevæsenet bare efter mig«. 
</p><p/></div></div></body></html>
