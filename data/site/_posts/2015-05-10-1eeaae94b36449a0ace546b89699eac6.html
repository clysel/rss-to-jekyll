---
layout:     post
title: 	    "Danske koncepter fandt et hul i Londons madmarked"
post_author:	    
post_date:	    Sun, 10 May 2015 09:20:53 +0200
post_site:	    politiken.dk 
post_link:	    http://politiken.dk/oekonomi/virksomheder/ECE2661204/danske-koncepter-fandt-et-hul-i-londons-madmarked/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
En ting går igen, når man spørger gæster uden for Sticks’n’Sushi og Joe &amp; 
the Juice om, hvorfor de lige præcis går på de to kæder, når de kunne gå så 
mange andre steder her i London. 
</p><p>
Det er noget med stemningen, og så ordene ’Value for money’: at man får noget 
for pengene. 
</p><p>
Og de to ting er også, hvad den britiske ekspert i restaurationsbranchen Paul 
Charity fremhæver som forklaring på, at de to danske koncepter kan klare sig 
på verdens måske mest konkurrenceprægede marked. 
</p><p>
»Det seneste årti er konkurrencen i København blevet skærpet betragteligt, så 
hvis man har et koncept, skal det være stærkt, med mad og drikke i rigtig 
god kvalitet. Det har de to, og de har så formået at finde et lille hul i 
markedet herovre«, siger Charity, der er redaktør og udgiver af nyhedsbrevet 
Propel, der dækker restaurant-, café- og barscenen i London. 
</p><h3>
Skepsis fra fagfolk 
</h3><p>
Der var ellers en hel del fagfolk i Danmark, der var skeptiske – enkelte 
ligefrem på jantelovsmåden – da de to danske kæder proklamerede, at de ville 
ekspandere i den britiske hovedstad. 
</p><p>
Succes i København og andre byer af dansk størrelse var milevidt fra succes i 
London, kunne man forstå på vurderingerne. En typisk kommentar var denne her 
fra en kommunikationsrådgiver på branchesitet K-forum i 2011: 
</p><p>
»Er Joe &amp; the Juice svaret på, hvordan man skal skabe noget nyt inden 
for restaurationsbranchen? I Danmark tror jeg på det, selv om jeg væmmes ved 
tanken. I udlandet drukner Joe i det store billede, for i London og New York 
ligger der en juicebar på hvert andet gadehjørne, og der kan man godt kende 
en billig kopi fra originalen«. 
</p><p>
Men Joe &amp; the Juice er ikke en billig kopi, siger den håndfuld gæster, som 
Politiken spørger her uden for kædens afdeling på Dean Street i hjertet af 
Soho. Jo, kædens juice er billigere end luksus-juicebarer som Juiceworld og 
Juicetonic, der ligger lige om hjørnet. Men den er dyrere og med bedre 
kvalitet, også i sandwich og kaffe, end for eksempel de allestedsnærværende 
Pret-a-Manger og Starbucks, siger en. 
</p><h3>
En god dag til gæsterne 
</h3><p>
Gæsternes fremhævninger svarer nogenlunde til kaffe-, juice- og sandwichkædens 
egen store markedsundersøgelse fra i fjor, siger Patrick Engbo, der er 
landechef i Storbritannien. 
</p><p>
»Vi har gode produkter til gode priser, sagde de. Men de lagde også meget vægt 
på stemningen«, siger han og nikker op mod de to juicepressere, der er på 
vagt denne eftermiddag. 
</p><div class="art-fakta article-box">
<h4 class="">
Fakta </h4>
<h5>
Brød og kager på vej </h5>
<div class="fakta-body" data-buildingblock="embedded_factboxlink">
<p><b>»Lag-kage-huset«</b>? Nej, ikke det mest oplagte ord at udtale på engelsk. 
Og da kæden med de 36 danske butikker vil ekspandere - i første omgang 
til London - er man ved at finde et nyt navn sammen med brandingeksperter.
</p><p class=" bl-elem"><b>Lagkagehuset er </b>inspireret af Sticks'n'Sushi, Joe &amp; the Juice og 
Restaurant Mash (Årets Restaurant ved London Lifestyle Awards 2013), men 
også af butikskæderne Tiger, CrossEyes og BoConcept.
</p>
</div>
</div><p>
De virker umiddelbart knap så overstadige som nogle af de ansatte i de danske 
afdelinger. Men hovedformålet er det samme, understreger Engbo.</p><p>
»Drengene skal få gæsterne til at føle sig lidt bedre tilpas, når de går, end 
da de kom. De ville måske bare have en god sandwich eller juice, men de 
endte med at få en god dag også«, siger Engbo – der tilføjer, at den 
filosofi faktisk vinder bedre genklang her end mange steder derhjemme, hvor 
det gode humør kan virke påtrængende på nogle danskere. 
</p><p>
Det er forskelligt fra kunde til kunde, hvilken metode der er bedst. 
</p><p>
»Man kan ønske en god dag – og virkelig mene det – eller spørge lidt ind til, 
hvad kunden skal. Eller måske flirte, som drengene gør enkelte gange, men 
som jeg synes, at danske medier har kørt lidt rigeligt op«, siger Engbo. 
</p><p>
»Hovedreglen er, at man skal finde en eller anden måde at inkludere kunden på, 
så det ikke virker, som om man står der i sin egen verden bag disken – og at 
kundens verden er ligegyldig for en«, tilføjer han. 
</p><h3>
»big smiles and small egos«
</h3><p>
Ovre på Sticks’n’Sushi ved Covent Garden arbejder man også med at gøre 
gæsterne i lidt bedre humør. Her understreger direktøren for konceptets 
aktiviteter i Storbritannien, Andreas Karlsson, at basis er et godt 
arbejdsklima. 
</p><p>
»Ligesom i Danmark prøver vi at få de ansatte til at føle, at de er en del af 
en stor familie«, siger Karlsson. 
</p><p>
Kodeordene er ’Love, Attention &amp; Care’ – også udadtil, hvor de 
ansatte skal være servicemindede. Vel at mærke ikke på den robotagtige 
facon, man godt kan møde andre steder i den britiske hovedstad. En 
medarbejder skal kunne improvisere, hvis en gæst ikke får sine sticks eller 
sushi så hurtigt, som man har stillet i udsigt. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/mad/madnyt/ECE1828038/sticksnsushi-vil-aabne-nr-2-i-london/">Sticks’n’Sushi vil åbne nr. 2 
i London </a></p><p>
»Folk har meget travlt her, og det gælder om at vise, at man forstår det – og 
kompensere for en forsinket bestilling ved for eksempel at give noget at 
drikke gratis«, forklarer Andreas Karlsson. 
</p><p>
Det kræver medarbejdere med et bestemt temperament – med »big smiles and small 
egos«, som Karlsson udtrykker det – og de er værd at forsøge at holde på. 
Især i London, hvor alverdens unge kommer og går, og der derfor er stor 
udskiftning i arbejdsstyrken. Derfor betaler man en lidt højere løn end de 
nærmeste konkurrenter. 
</p><h3>
Joe vil åbne 10 juicebarer mere 
</h3><p>
Det samme gælder på Joe &amp; the Juice. Også her skal de ansatte 
have en bestemt personlighed. Her gør det dog ikke noget, hvis egoerne er 
store: ’Now hiring: Looking for cool people’, står der på et skilt ved baren 
i Dean Street. 
</p><p>
Joe &amp; the Juice hyrer, fordi kæden står foran sin hidtil største 
ekspansion her i Storbritannien: De seks juicebarer i London skal blive til 
16 i hele landet allerede inden årets udgang. Og antallet af ansatte skal 
stige fra omkring 50 til 150. 
</p><p>
Det er en satsning, der hjælpes på vej af, at man har fået en lukrativ aftale 
med John Lewis – et stormagasin, der i Danmark bedst kan sammenlignes med 
Magasin, men som har langt flere afdelinger: 43 over hele Storbritannien. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/deadsections/natteliv/ECE2046476/koebenhavnsk-oel-bar-aabner-stor-aflaegger-i-san-francisco/">Københavnsk øl-bar åbner stor 
aflægger i San Francisco</a></p><p>
Joe &amp; the Juice vil åbne fem af sine nye afdelinger i London og fem i 
henholdsvis Manchester, Newcastle, Birmingham, Brighton og en indtil videre 
hemmelig lufthavn. 
</p><p>
Det bringer den britiske andel af kædens samlede omsætning op på mellem 15 og 
20 procent inden nytår, oplyser Patrick Engbo. 
</p><div class="art-quote article-box">
<p class="quote"/>
<blockquote>
<p class="quote-txt">
Virker et koncept, virker det, uanset hvor det er fra
</p>
<p class="sender">
Paul Charity, redaktør og restaurationsekspert 
</p>
</blockquote>
</div><p>
Og det kan også hjælpe på det noget pressede dækningsbidrag, som 
London-afdelingerne har. Især det, som Patrick Engbo kalder »den eksorbitant 
høje husleje« i og tæt på Soho, presser overskuddet ned på et lavere niveau 
end i Danmark, Sverige og Norge.</p><p>
Netop den høje husleje var en af hovedårsagerne til, at Sticks’n’Sushi lagde 
lidt forsigtigt ud, da man i foråret 2012 åbnede sin første restaurant 
herovre. 
</p><p>
Konceptets stifter, Kim Rahbek, bekendtgjorde satsningen allerede i 2006, 
ændrede derefter gradvis sproget på menu, kasseapparat og andre steder til 
engelsk og headhuntede så i 2010 Andreas Karlsson fra den London-baserede 
japanmadkæde Wagamama. Han skulle sikre, at det juridiske, økonomiske og 
praktiske forarbejde blev gjort så grundigt som muligt. 
</p><p>
Og så gjorde man nærmest det modsatte af Joe &amp; the Juice, der i 
2009 tonsede ind på en af de absolut dyreste adresser i Europa: på Regent 
Street. 
</p><p>
»Vi åbnede den første restaurant i forstaden Wimbledon, så vi ikke stod med en 
vildt dyr 25-årig huslejekontrakt, hvis det nu gik galt«, siger Karlsson. 
</p><p><span class="img-contimg-fl-left"><img class="image inlineLightBox" src="http://multimedia.pol.dk/archive/00934/gr_n_juice_934903x.jpg" alt="" border="0"/><span class="caption"><span class="f-img-caption">grønt. 
</span>Joe &amp; the Juice har fundet et lukrativt hul i det engelske madmarked.Foto: Rune Pedersen</span></span></p><h3>
Hjælper ’Borgen’ og ’Broen’? 
</h3><p>
Det gik tværtimod så godt, at Sticks’n’Sushi i fredags åbnede sin fjerde 
restaurant: på Canary Wharf, hvor der er endnu flere businesskunder end dem, 
der fylder næsten alle bordene her ved frokosttid i Covent Garden. 
</p><p>
Antallet af ansatte er nu oppe på 220, og selv om der ikke er yderligere 
ekspansionsplaner, vil Sticks’n’Sushi inden udgangen af næste regnskabsår, 
2015-16, hente cirka 25 procent af sin samlede omsætning i London. 
</p><p>
Sticks’n’Sushi lagde sig ligesom Joe &amp; the Juice i et lille 
hul i markedet, man kan kalde den gyldne middelvej. De er 40-50 procent 
billigere end den japanske luksusmad, man kan få på Nobu, Roca og 
Zuma. Til gengæld er de 20-30 procent dyrere end Itsu og andre 
takeaway-kæder, men har så i kundernes øjne tilsvarende bedre kvalitet. Det 
viser kædens egne undersøgelser og den lille ditto, Politiken laver uden for 
restauranten ved Covent Garden. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/mad/madnyt/ECE1142128/koebenhavnsk-juicekonge-vil-aabne-5000-filialer/">Københavnsk juicekonge vil 
åbne 5.000 filialer</a></p><p>
Politikens lille rundspørge viser også, at de færreste ved, at Sticks’n’Sushi 
er dansk. En del af de to madkæders succes er ellers af danske branchefolk 
blevet forklaret med, at briterne er vilde med dansk design og tv-serier som 
’Borgen’, ’Broen’ og ’Forbrydelsen’. 
</p><h3>
Dansk ophav underordnet 
</h3><p>
Sticks’n’Sushi spiller da også på det danske. Ikke så meget i den 
minimalistiske indretning, der lige så godt kunne være rent japansk, men på 
menukortet, hvor der er en lille opdigtet historie om sticks og sushi i 
København og London. Og så er nogle af de ansattes T-shirts et danskkursus i 
miniformat. 
</p><p>
»Tower. Tårn«, står der for eksempel. 
</p><p>
Og når den ansatte vender sig om: »The danish lesson is on the house«. 
</p><p>
»Dansk og britisk humor ligger ret tæt, og vi oplever, at en del gæster bliver 
mere positivt stemte over for os med de her danske tiltag. Men det gælder jo 
kun, hvis maden og servicen er mindst på det niveau, de forventer, 
selvfølgelig«, siger Andreas Karlsson. 
</p><p>
Patrick Engbo tror ikke, at det danske ophav betyder noget for Joe &amp; the 
Juice. 
</p><p>
»Jeg tror derimod, at nogle opfatter os som amerikanske. Og det skyldes ikke 
kun navnet – hvor Joe jo betyder kaffe – og logoet«, siger han og nikker op 
mod silhuetten med sixpence, der er som taget ud af en newyorker-film. 
</p><p>
Den britiske ekspert i restaurationsbranchen Paul Charity tvivler på, at de 
danske rødder betyder noget for kunderne hos de to koncepter. 
</p><p class=" bl-elem">
»Virker et koncept, virker det, uanset hvor det er fra«, siger han. 
</p>	
</div>

</div></body></html>
