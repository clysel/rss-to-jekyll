---
layout:     post
title: 	    "Portræt: Vidunderbarnet lever fint med presset "
post_author:	    
post_date:	    Sun, 05 Apr 2015 10:00:38 +0200
post_site:	    politiken.dk 
post_link:	    http://politiken.dk/sport/cykling/ECE2616369/portraet-vidunderbarnet-lever-fint-med-presset/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Da den 20-årige slovak Peter Sagan i 2010 holdt sit indtog på den 
professionelle cykelscene, stormede han med sine exceptionelle præstationer 
straks mod status som vidunderbarn i en idræt, hvor stjerner sædvanligvis 
ikke skabes ved et trylleslag, men gennem længerevarende målrettet slid. 
</p><p>
I dag, talrige triumfer og langt færre skuffelser – selv om de bekymrende nok 
har meldt sig i stadig hyppigere omfang – senere, er han trods sin fortsat 
unge alder i allerhøjeste grad blevet voksen. 
</p><p>
Og det er sket, ikke mindst i kraft af at han med en anslået årsgage på 30 
mio. kr., som den russiske milliardær Oleg Tinkov i august sidste år 
forpligtede sig til at sætte ind på hans bankkonto i hvert fald frem til 
udgangen af 2017, efter alt at dømme er den udmarvende sportsgrens nok 
højestlønnede udøver med de enorme krav, det automatisk fører med sig. 
</p><h3>
Drømme om maksilat udbytte 
</h3><div class="art-fakta article-box">
<h4 class="">
peter sagan </h4>
<h5>
Blå bog </h5>
<div class="fakta-body" data-buildingblock="embedded_factboxlink">
<p><b>Født 26. januar </b>1990 i Slovakiet, professionel cykelrytter på det italienske 
Liquigas-mandskab i 2010, fra i år ansat på Tinkoff-Saxo, blandt 
favoritterne i dagens klassiker Flandern Rundt.
</p><p><b>Udmærkede sig </b>fra 2011 til 2014 som den mest vindende rytter med 
60 sejre i løb på den internationale terminsliste, mens tyskeren Marcel 
Kittel nåede op på 59 og briten Mark Cavendish på 58.
</p><p class=" bl-elem"><b>Blev i 2008</b> både verdens- og europamester i mountainbike for juniorer, 
ligesom han erobrede VM-sølv i cross.
</p>
</div>
</div><p>
Netop i dag og på søndag drømmer Sagans excentriske og temperamentsfulde 
nyrige russiske arbejdsgiver utvivlsomt om at få maksimalt udbytte af sin 
investering, når først Flandern Rundt og siden Paris-Roubaix står på 
programmet. </p><p>
At Oleg Tinkov nærer høje tanker om slovakkens kunnen, afsløres ikke blot af 
de svimlende beløb, han forgylder ham med, men også af de udtalelser, 
russeren fremsatte, da han i frydefuld harmoni med sin daværende sportslige 
højrehånd, Bjarne Riis, proklamerede, at Tinkoff-Saxo-mandskabet fra 2015 og 
tre sæsoner frem ville være forstærket med Peter Sagan. 
</p><p>
»Det er en ære for mig at få Peter på vores hold,. Og jeg er sikker på, at han 
har truffet det rigtige valg«, lød den tæt på det højtidelige udmelding fra 
Tinkov. 
</p><div class="art-quote article-box">
<p class="quote"/>
<blockquote>
<p class="quote-txt">
Jeg er ikke i tvivl om, at Sagan vil kunne bidrage med adskillige sejre 
</p>
<p class="sender">
Oleg Tinkov, cykelholdejer 
</p>
</blockquote>
</div><p>
»Har har en udpræget vindermentalitet, han er altid meget synlig, og aktiv i 
finalerne, og jeg er ikke i tvivl om, at Sagan vil kunne bidrage med 
adskillige sejre«. </p><p><b class="ext-link">TIP</b><a class="embeddedlink" href="http://politiken.dk/sport/cykling/ECE2616327/skadet-klassikerkonge--har-en-klar-favorit-i-flandern-rundt/">Skadet klassikerkonge har en klar favorit i 
Flandern Rundt</a></p><p>
Den forudsigelse, som rummes i den sidste del af denne beskrivelse, mangler 
endnu at gå i opfyldelse, men den udadtil altid glade og rolige Peter Sagan 
med det skælmske smil og det drilske glimt i øjet har gentagne gange hævdet, 
at han ingen problemer har med det pres, der uundgåeligt må hvile på ham. 
</p><p>
»Jeg elsker at køre på cykel. Det er det, jeg gerne vil, så hvorfor skulle det 
være en belastning for mig«, har Sagan her i foråret svaret, når han er 
blevet spurgt om, hvorvidt den kendsgerning, at han med en enkelt sejr på en 
etape i Tirreno-Adriatico for cirka tre uger siden langtfra har leveret de 
resultater, som ikke kun hans russiske boss, men også omgivelserne i øvrigt 
havde regnet med. 
</p><p>
»Flandern Rundt og Paris-Roubaix er de to vigtigste løb her i den indledende 
del af sæsonen for mig. Det er først og fremmest dem, jeg stiler efter at 
vinde«. 
</p><div class="art-fakta article-box">
<h4 class="">
Ny kommentator</h4>
<div class="fakta-body" data-buildingblock="embedded_factboxlink">
<p><b>Brian Vandborg</b> debuterer i dag som skribent i Politiken, hvor han vil 
kommentere aktuelle begivenheder i cykelsporten. 
</p><p><span class="img-contimg-fl-right"><img class="image inlineLightBox" src="http://multimedia.pol.dk/archive/00925/STUDIE_Brian_Vandbo_925928k.jpg" alt="" border="0"/></span></p><p><b>Som professionel cykelrytter</b> deltog Brian Vandborg bl.a. i Tour de 
France, Giro d’Italia, Vuelta a España, OL og VM. Resultatmæssige 
højdepunkter er to danske mesterskaber og en fjerdeplads ved VM i 
enkeltstart. 
</p><p><b>Efter cykelkarrieren</b> er Brian Vandborg gået i gang med uddannelsen 
international business på CBS. Sideløbende fungerer han som ekspert på TV 2, 
arbejder freelance med cykelrejser hos Peleton og skriver nu i Politiken. 
</p><p class=" bl-elem"><b><a class="embeddedlink" href="http://politiken.dk/sport/cykling/ECE2616285/et-ekstra-gear-de-afpillede-bjergentusiaster-maa-traede-et-par-skridt-tilbage-i-flandern/">Læs Brian Vandborgs betragtninger omkring dagens 
Flandern Rundt her</a></b></p>
</div>
</div><p>
Sagan har de seneste fire sæsoner deltaget i Flandern Rundt, og efter at han 
udgik i sit første forsøg i 2011, har slovakken siden opnået pæne 
placeringer som nr. 5 i 2012, 2 i 2013 og 14 sidste år. </p><p>
Podiepladsen for to år siden antyder, at Sagan var tæt på den ultimative 
jubeloplevelse, men det snyder lidt, eftersom han i mål var 1.27 minut efter 
den sejrende schweizer Fabian Cancellara, en af de to nutidige Flandern 
Rundt-konger, der er ude af stand til at jagte yderligere succes i dag. For 
både Cancellara, der har stået øverst på podiet såvel i de to seneste 
sæsoner som i 2010, og belgieren Tom Boonen, som sejrede i 2005, 2006 og 
2012, er sat ud af spillet på grund af styrt inden for den seneste måned. 
</p><h3>
En debut, som sjældent ses 
</h3><p>
En debut som den, Peter Sagan i 2010 stillede til skue i sin første sæson som 
pengerytter på det italienske Liquigas-mandskab med to etapesejre i både 
Paris-Nice og Tour of California samt en enkelt i det schweiziske 
WorldTour-løb Tour de Romandie, hører til de ekstreme sjældenheder i 
cykelsporten. 
</p><p>
Og mindst lige så imponerende fremstod det, at den unge slovak de følgende år 
formåede at fortsætte for fuld styrke ad samme løfterige spor. 
</p><p>
I 2011 rykkede han med 15 sejre op som nr. 3 på sæsonens vinderstatistik kun 
overgået af belgieren Philippe Gilbert og tyskeren Marcel Kittel med 
henholdsvis 18 og 17 sejre. 
</p><p>
Året efter tog han yderligere et skridt fremad, da han noteredes for 16 
førstepladser, hvilket kun tyskeren André Greipel med 19 formåede at gøre 
bedre, og i 2013 nåede han så helt til tops på denne rangliste med 22 
gevinster foran briten Mark Cavendish med 19. 
</p><h3>
Ni måneders sejrstørke
</h3><p>
Den første halvdel af 2014 antydede ingen form for stagnation i den udvikling, 
selv om det imødesete gennembrud i klassikersammenhæng fortsat lod vente på 
sig og indskrænkede sig til en flot gevinst i WorldTour-løbet E3 Harelbeke. 
</p><p>
Efter at have slået til i 3. etape i Tour de Suisse i juni stoppede 
sejrstrømmen imidlertid i international sammenhæng, og den sattes først i 
gang igen cirka ni måneder senere i Tirreno-Adriatico. 
</p><p>
Sagans facit for 2014 sluttede på beskedne 7 gevinster, og specielt i Tour de 
France, hvor han vandt 2 etaper i 2012 og en enkelt i 2013, udviklede jagten 
på hæder sig til en forkrampet affære. 
</p><p>
Ikke færre end 11 top-10-placeringer blev det til på de 21 etaper, heraf 5 
andenpladser, men først over stregen lykkedes det altså ikke Sagan at komme. 
Til gengæld kunne han for tredje år i træk lade sig hylde som vinder af 
pointkonkurrencen i verdens mest prestigemættede cykelstyrkeprøve, hvilket 
understreger den stabilitet på meget højt niveau, han fortsat er i 
besiddelse af. 
</p><p class=" bl-elem">
Men både Sagan og Tinkov vil have sejre. Og en af de mest eftertragtede skulle 
meget gerne hjemføres i dag. 
</p>	
</div>

</div></body></html>
