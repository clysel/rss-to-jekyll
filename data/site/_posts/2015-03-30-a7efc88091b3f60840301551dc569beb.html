---
layout:     post
title: 	    "Gåden er løst: Krystaller hjælper kamæleonen til farveskift"
post_author:	    
post_date:	    Mon, 30 Mar 2015 11:31:41 +0200
post_site:	    politiken.dk 
post_link:	    http://politiken.dk/viden/ECE2609746/gaaden-er-loest-krystaller-hjaelper-kamaeleonen-til-farveskift/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Den græske filosof og videnskabsmand Aristoteles var den første, som beskrev 
kamæleonen i en zoologisk note. Lige siden har den været et godt emne for 
mytedannelse på grund af sine finurlige egenskaber. 
</p><p>
Som for eksempel den lange tunge, som den kan bruge som et præcist og 
hårdtslående våben. De to par af modsatrettede tæer, som virker som en 
effektiv klo, når den skal tilbringe natten sikkert på en tynd gren i 
træernes toppe. De vilde øjne, som kan bevæge sig uafhængigt af 
hinanden. Den meget langsomme gang. Og ikke mindst nogle af arternes evne 
til at ændre udseende i form af et spektakulært farveskifte. 
</p><p>
For eksempel panterkamæleonen af hankøn, der i afslappet tilstand i 
overvejende grad er grøn og dermed let kan kamuflere sig i vegetationen. 
Hvis den derimod bliver ophidset af en konkurrerende han i sin nærhed, eller 
fordi den vil gøre indtryk på en potentiel mage, skifter den i løbet af et 
til to minutter fra grøn til gul med et sæt tydelige røde striber. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/viden/ECE2609331/verdens-hvide-poler-lider-i-varmen/">Verdens hvide poler lider i 
varmen</a></p><p>
Der har været mange forskellige bud på, hvordan kamæleonen skifter farve, men 
det har sjældent hvilet på et solidt videnskabeligt grundlag. En af 
forklaringerne har for eksempel været, at kamæleonen kunne samle og sprede 
farvekornene i huden, så man i forskellig grad kunne se den underliggende 
farve. 
</p><h3>
Krystaller i nanostørrelse 
</h3><p>
Nu tyder det dog på, at man endelig har løst mysteriet om det gådefulde 
farveskift. Det er et hold kvantefysikere og biologer fra University of 
Geneva i Schweiz, der står bag, og de har offentliggjort deres resultater i 
det videnskabelige tidsskrift Nature Communications. 
</p><p>
De har fundet ud af, at der i overfladen af kamæleonens tykke hud findes 
massevis af små runde krystaller i nanostørrelse – såkaldte 
guaninkrystaller. De små krystaller kan manipulere med det hvide sollys og 
fremkalde det farvefænomen, som man kender fra sæbebobler. Eller når der 
ligger en tynd film af olie i en vandpyt, og olien kan skifte farve, alt 
efter hvor tyk oliefilmen er. 
</p><p>
Man kalder det strukturfarver, fordi det er materialets struktur – og i dette 
tilfælde oliefilmens tykkelse – der styrer, hvilke farver fra sollyset der 
reflekteres tilbage i betragterens øjne. For det hvide sollys er jo en 
blanding af alle regnbuens farver. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/viden/ECE2606044/millioner-tons-plastik-forsvinder-i-havet/">Millioner tons plastik 
forsvinder i havet</a></p><p>
»Man ved, at et tyndt lag af olie i en vandpyt giver et farvespil af blå og 
grønne farver, og et tykkere lag giver gule og røde farver. Det er det samme 
fænomen, der er i spil hos kamæleonen, hvor det ikke er en oliefilm men 
derimod guaninkrystallerne, der fremkalder effekten. 
</p><p>
Så når der er en lille afstand mellem guaninkrystallerne, udsendes der 
overvejende et grønt lys, og hvis der er større afstand mellem dem udsendes 
der overvejende et gult lys«, siger lektor og civilingeniør Torben Lenau fra 
DTU. 
</p><p>
Han er ekspert i biomimetik, en disciplin, hvor man forsøger at forstå naturen 
og bruge den som inspiration til at lave nye tekniske opfindelser. 
</p><p>
De små krystaller findes inde i kamæleonens hudceller, mere præcist i den 
indre cellevæske, som man kalder for cytoplasma. Og ifølge Torben Lenau 
viser den nye forskning, at det er en ret enkel metode, som ligger til grund 
for hankamæleonens spektakulære farveskift. 
</p><p>
»Når kamæleonhannen bliver ophidset og skal vise sig over for en anden han, 
eller gøre sig til over for en hun, kan den i løbet af et til to minutter få 
hudcellerne til at puste sig op og dermed få cytoplasmaet til at svulme. Det 
bliver sat i gang med hjælp fra et nervesignal, som oprindelig blev sendt af 
sted fra kamæleonens hjerne. 
</p><p>
Når cytoplasmaet svulmer op, vil afstanden mellem guaninkrystallerne blive 
større, og cellerne vil udsende en ny farve. Det er en ret elegant måde, at 
manipulere med det hvide sollys på, hvor mønsteret og afstanden mellem 
krystallerne enten forstærker enkelte farver i det hvide lys eller slukker 
for dem, så andre farver kan træde i karakter«, siger Lenau. 
</p><h3>
Kan overføres til kaffekopper 
</h3><p>
Forskerne har studeret panterkamæleoner af hankøn i laboratoriet i afslappet 
og ophidset tilstand og har parallelt taget hudbiopsier for at kunne studere 
farvefænomenet i detalje med lys- og elektronmikroskopi. De schweiziske 
forskere gjorde forsøgskamæleonen ophidset ved at præsentere den for en 
anden kamæleon af hankøn i dens synsfelt. Uden at slippe den løs, for det 
ville have ført til slåskamp. 
</p><p>
Torben Lenau er sikker på, at den nye viden kan inspirere materialeforskere 
verden over til at lave nye teknologier, der kopierer kamæleonens evne til 
at lege med solens stråler og ændre farve. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/viden/ECE2606689/mennesker-bliver-forvandlet-til-robotter-i-en-moerk-kaelder-i-koebenhavn/">Mennesker bliver forvandlet 
til robotter i en mørk kælder i København</a></p><p>
»Med inspiration fra kamæleonen kunne man udvikle en kaffekop eller en 
suttefalske, som med et farveskifte kunne sladre om, hvorvidt kaffen eller 
mælken var for varm til at drikke. Man kunne også forestille sig, at et rum 
malet med en kamæleoninspireret maling kunne få en helt bestemt farve, når 
temperaturen var den rette. Eller et klistermærke på fødevarer i køledisken, 
som afslører, om de har det koldt nok. Det tror jeg bestemt er realistisk at 
udvikle på den lange bane«, siger Torben Lenau. 
</p><p>
I det aktuelle studie gjorde forskerne også en anden interessant opdagelse. 
Lidt dybere nede i huden fandt de hudceller, som var udstyret med lidt 
større guaninkrystaller. Det lag kunne reflektere cirka 45 procent af 
solenergien, og det var især de infrarøde stråler – som man også kalder for 
varmebølger – der blev reflekteret. 
</p><p class=" bl-elem">
Panterkamæleonen er altså fra naturens hånd udstyret med et varmeskjold. Det 
er smart, når man lever i Yemen og på Madagaskar, hvor det er meget varmt, 
tørt og solrigt. 
</p>	
</div>

</div></body></html>
