---
layout:     post
title: 	    "»Dér var han, min skatterfis, udråbt til martyr«"
post_author:	    
post_date:	    Sun, 22 Mar 2015 08:03:53 +0100
post_site:	    politiken.dk 
post_link:	    http://politiken.dk/magasinet/interview/ECE2597450/dr-var-han-min-skatterfis-udraabt-til-martyr/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Forbindelsen røg. 
</p><p>
»Satans«, tænkte hun. 
</p><div class="art-fakta article-box">
<header><h4 class=""/><p/>
<p>
fremmedkrigere 
</p>

<h5>
Så mange er rejst ud </h5>
</header><div class="fakta-body" data-buildingblock="embedded_factboxlink">
<p><b>I onsdags udkom </b>en ny trusselsvurdering fra Center for Terroranalyse 
(CTA) under Politiets Efterretningstjeneste. Mindst 115 personer er ifølge 
CTA udrejst fra Danmark til Syrien eller Irak – ofte med henblik på at 
deltage i kamphandlinger. 
</p><p class=" bl-elem"><b>Mindst 19 er</b> blevet dræbt, skønner CTA, der også mener, at »der fortsat 
er en terrortrussel mod Danmark fra personer, der vender hjem fra konflikten 
i Syrien/Irak«.Cirka halvdelen af det samlede antal personer, der har 
været udrejst, befinder sig nu i Danmark, vurderer CTA.
</p>
</div>
</div><p/><p/><p>
Grænselandet mellem Syrien og Tyrkiet er præget af regelmæssige udfald i 
telefonsignalet, og hullerne i telenettet er vokset i takt med den syriske 
borgerkrig. 
</p><p>
Hjemme i Danmark forsøgte Karolina Dam at holde sammen på sig selv. Det var 
hundekoldt udenfor, og denne dag midt i december sidste år vidste hun godt, 
at Lukas nok ikke ville komme hjem til jul. 
</p><p>
7 måneder tidligere, i maj 2014, var hendes 18-årige søn rejst til Syrien, 
hvor han tilbragte de første måneder som nødhjælpsarbejder omkring byerne 
Atmeh og Idlib. 
</p><p>
Men i løbet af sensommeren havde Lukas’ liv taget en dramatisk drejning. Han 
havde sluttet sig til Islamisk Stat og var flyttet til oprørsbevægelsens 
selverklærede kalifat. 
</p><p>
Kontakten mellem Lukas i Syrien og Karolina hjemme i København havde fra 
starten været sporadisk. Når Lukas gav lyd fra sig, var det ofte med et »jeg 
har det fint, mor« eller forsikringer om, at hun ikke skulle bekymre sig om 
sin søns sikkerhed. 
</p><p>
Men signalforbindelsen, der svandt, blev det sidste, Karolina skulle komme til 
at høre fra sin Lukas. 26. december blev himlen over husene i Kobane 
forvandlet til en gigantisk mosaik af grå støvskyer, da koalitionsfly lod 
bomber regne ned over den krigsmartrede syriske grænseby. Gader blev revet 
op, huse styrtede sammen, og i et af dem befandt Lukas sig, fortæller en 
syrienskriger og flere kilder i det militante islamistiske miljø til 
Politiken. 
</p><h3 class="tvheader">Hendes søn døde for Islamisk Stat: Nu vil hun hjælpe andre forældre</h3>
<div class="tvplayer">
<p class="tvplayer-container" data-tvarticle-id="2597150">
</p>
<p class="art-imgdesc clip-source">
Kilde: politiken.tv/ Foto og klip: Mikkel Fosgrau
</p>
</div><p>
»Alt har stået stille lige siden«, siger Karolina Dam i dag. </p><p>
Det er torsdag, marts, formiddag og 3 måneder, siden Lukas efter alt at dømme 
mistede livet. Vi sidder i Karolinas lejlighed i Københavns Sydhavn. Udenfor 
kvidrer fuglene roligt i solen, inde i den 47-årige sekretærs hoved er der 
alt andet end ro. 
</p><p>
Når hun vælger at stå frem, sker det i håb om, at hun med sin historie kan 
sætte fokus på den hjælp, hun ikke selv mener at have fået. Og så håber hun 
at kunne hjælpe andre forældre til børn, som er i Syrien for at kæmpe eller 
allerede har mistet livet i deres kamp. 
</p><p>
»Tiden er kommet, synes jeg. Der skal et ansigt på den sorg og frustration, 
som jeg og mange andre forældre sidder med. Jeg må hjælpe andre ved at 
fortælle min historie – for min egen skyld, for Lukas’ skyld og for resten 
af min lille families skyld. For at komme igennem sorgen«, siger hun. 
</p><h3>
Indvendigt tordenvejr 
</h3><p>
Siden de sporadiske forårsprotester brød ud i Syrien i 2011, er strømmen af 
borgere, der er sivet ud af Danmark og ned i borgerkrigen, vokset støt. 
Mindst 115 personer vurderes ifølge Politiets Efterretningstjeneste (PET) at 
være udrejst fra Danmark til Syrien eller Irak for at deltage i de militære 
kampe. Hvor mere moderate oprørsgrupper i konfliktens begyndelse tiltrak sig 
danske krigere, slutter mange sig i dag til fundamentalistiske grupper som 
al-Qaeda-grupperingen Jabhat al-Nusra eller Islamisk Stat. 
</p><p>
I alt har mindst 19 danskere mistet livet i Syrien, men at Lukas Dam fra 
Sydhavnen skulle ende sine dage som en af dem, i kamp for Islamisk Stat, 
havde de færreste set komme. 
</p><p>
Han voksede op som et forsigtigt væsen, der kæmpede med at få sit 
verdensbillede til at passe med omgivelsernes. Lukas var diagnosticeret med 
Aspergers syndrom og opmærksomhedsforstyrrelse, og det gjorde hverdagen i 
klasselokalet på Ellebjerg Skole kompliceret. Indvendig råbte tankerne i 
munden på hinanden. 
</p><p>
»Lukas havde det svært, og det var selvfølgelig hårdt at bære som mor. Der var 
en del modgang, og med hans diagnoser var han hele tiden på arbejde oppe i 
hovedet. Han havde aldrig ro. Der var ingen ledige pladser på de skoler, der 
kunne rumme Lukas’ diagnoser, og derfor endte han med at blive kastet rundt 
i systemet«, fortæller Karolina Dam. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00922/2_cat_922614" data-id="922614" data-imgtype="jpg" data-caption="Karolina Dam, mor til Lukas, fortæller, at han som barn var et forsigtigt og opmærksomt væsen. Lukas var glad for sin kat, men verden kunne hurtigt ramle sammen om ørerne på ham. Privatfoto"/><p>
Alligevel var Lukas dog i stand til kæmpe sig igennem en barndom med 
almindelige fritidsinteresser og venner, der undertiden overnattede på 
madrasser i stuen hjemme i familiens lejlighed. Han kunne begrave sind og 
sjæl i computerspil, lytte til musik og være lige så sjov, kærlig og 
opmærksom, som han kunne være rasende, indelukket og frustreret, husker hans 
mor. 
</p><p>
Men selv om Lukas med en tidligere klassekammerats ord havde »et hjerte af 
guld«, tog rodløsheden med tiden fast bolig i en dreng, der magtede meget, 
men kunne miste grebet om endnu mere. Flere gange stak han af, han følte sig 
svigtet af skolen, blev svær at styre og kom ud i småkriminalitet. Det 
fremgår af personlige sagsakter, Politiken har set. 
</p><p>
Og tumulten fortsatte. En kontaktperson, som Lukas havde fået tilknyttet, blev 
stukket ihjel af en anden utilpasset ung, og uoverensstemmelser med nye 
sagsbehandlere, en mislykket anbringelse og et senere ophold på Nexus, en 
institution for kriminalitetstruede unge, gjorde ikke det indvendige 
tordenvejr mildere, tværtimod. 
</p><p>
Ikke desto mindre var det her, omkring 15-års-alderen, at Lukas for første 
gang fandt sig en gruppe venner, der ifølge familien tog sig kærligt og 
beskyttende af hans følsomme væsen. 
</p><p>
Det betød to ting: Lukas valgte kriminaliteten fra. Og Lukas valgte islam til. 
</p><h3>
Rene linjer, urene dyr 
</h3><p>
Troen på Gud kom som sendt fra himlen. Hvor fundamentet for dagligdagen på 
grund af Lukas’ autisme hidtil havde været som kviksand, gav den nyfundne 
religion faste rammer. 5 daglige bønner og håndfaste svar på alskens 
spørgsmål gjorde islam tryg og let at forholde sig til. 
</p><p>
Karolina tog fint imod sin søns beslutning om at blive muslim; det var rart at 
se, hvordan islam fik ham til at samle sig, tage sig en uddannelse som 
fitnessinstruktør og lægge kriminaliteten på hylden. 
</p><p>
»Da Lukas sprang ud som muslim, var han midt i sit livs sværeste periode. 
Islam kom som kaldet, og han begyndte at få en ro, som han aldrig havde haft 
før. Han fandt et ståsted i sit liv, og det var fantastisk at opleve, 
hvordan han fik appetit på nye mennesker og på livet«, husker Karolina Dam. 
</p><p>
På den ene side begyndte Lukas at gøre ting for sine nærmeste, hvilket var 
sjældent for teenagere på hans alder. Han kunne komme hjem med blomster 
eller spørge, om ikke han skulle købe ind. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00922/IMG_4545_922615" data-id="922615" data-imgtype="jpg" data-caption="Lukas havde det svært, da han konverterede til islam, fortæller hans mor. Privatfoto"/><p>
På den anden side begyndte Lukas’ stadig mere ortodokse fortolkning af Koranen 
at slå sprækker i familieidyllen. Han ville nødig med på familiebesøg, hvis 
værterne havde hund – urene dyr stred jo imod hans nye livssyn. Han havde 
problemer med at sidde i stuen, hvis andre i familien spiste røde pølser af 
svinekød – samme forklaring. 
</p><p>
Knive, der havde været brugt til familiens mad, måtte heller ikke komme i 
berøring med hans tun eller det halalkød, Lukas fik lov til at opbevare på 
sin egen hylde i fryseren. 
</p><p>
»Det strakte sig fra sultestrejke og diskussioner om nye gryder, en ny ovn og 
et nyt køkkenbord til ikke at smide halalkød i skraldespanden. Jeg 
provokerede ham ikke, jeg serverede ikke svinekød for ham. Men jeg holdt 
fast – for eksempel ved, at vi andre altså spiste bacon til vores brunch. 
Omvendt så jeg det ikke som besværligt, at han også ville have en bestemt 
sæbe og creme uden alkohol. Jeg kunne jo lige så godt have haft en datter, 
som ville have en shampoo af et bestemt mærke. Men selvfølgelig fyldte det 
meget i vores hjem«. 
</p><h3>
»Må Allah forene os«
</h3><p>
Altid havde Lukas været næstekærlig og betænksom. Men betænksomheden kammede 
over, da Lukas en dag grædende bad sin mor om at konvertere til islam, så 
hun kunne komme i Paradis med sin søn. 
</p><p>
Det var i en tid, hvor Lukas var begyndt at samle ind til krigsofrene i 
Syrien, mens han i perioder gik under jorden og boede hos tre muslimske mænd 
i en lejlighed på Bellahøj, som Karolina ikke måtte kende adressen på. 
Derfor var hun flere nætter nødt til at mødes med sin søn tilfældige steder 
for se ham i øjnene, overbringe ham rent tøj, kage eller hjemmebagt brød. 
</p><p>
Hemmelighedskræmmeriet steg, i takt med at Lukas søgte dybere svar i sin 
religion. I flere uger isolerede han sig i en moske på Nørrebro i København, 
og trods ihærdige forsøg fra Karolina på at få sønnen til at skifte kurs 
havde han »låst sig fast i sine overbevisninger«, siger hun. Heller ikke 
kommunen var i stand til at stille ret meget op. 
</p><p>
I slutningen af maj sidste år skete det så. Lukas’ drøm om at hjælpe sine 
muslimske brødre og søstre blev vekslet til en flybillet, et kort ophold i 
den tyrkiske grænseby Reyhanli og siden flere måneder som nødhjælpsarbejder 
omkring byerne Atmeh og Idlib, før han i september lod sig opsluge af 
Islamisk Stats brigader. 
</p><p>
Undervejs taler Lukas med sin mor. Men det er småt med oplysninger. 
</p><p>
»Han var en tillukket dreng, og jeg har altid skullet hive oplysningerne ud af 
ham. Jeg spurgte ham konstant om, hvad han lavede i nødlejrene, men han 
sagde aldrig noget – og hans tilslutning til Islamisk Stat kendte jeg først 
til efter hans tilsyneladende død«, fortæller Karolina Dam. 
</p><p>
»Jeg havde kontakt med ham via nettet og hans tyrkiske telefonnummer. Somme 
tider snakkede vi hver dag. Jeg prøvede at få ham hjem, prøvede at få ham 
til at fortælle, hvem han var sammen med, hvad han lavede. Men jeg vidste 
inderst inde, at han nok ikke kom hjem igen«. 
</p><p>
Det gjorde Lukas heller ikke. Under en tæppebombning af Kobane sidst i 
december blev han efter al sandsynlighed – liget er aldrig fundet – den 
første dansker, der mistede livet i angreb fra den koalition, Danmark 
støtter militært i Irak. 
</p><p>
Naturligvis var sorgen øredøvende nok i sig selv. Men at Karolina Dam skulle 
opdage sin søns død i en tilfældig facebookopdatering var særlig hårdt at 
bære. Forinden havde rygterne verseret nogle dage, men nu stod nyheden at 
læse i et af de utallige fora på Facebook, hvor militante islamister deler 
deres tankegods. Oplysningen om en ny dansk martyr var ledsaget af teksten: 
»Må Allah acceptere vores danske konvertitbror (...) og forene os med ham«, 
skrevet kort efter midnat 28. december. 
</p><p>
Beskeden fik tiden til at stå stille: 
</p><p>
»Jeg havde hørt om et billede, som var blevet postet i en facebookgruppe, så 
jeg gik ind og scrollede ned igennem alle mulige forfærdeligheder og åbnede 
forskellige tråde for at finde frem til billedet. Og lige pludselig stoppede 
hele min verden. Dér var han, min skatterfis, udråbt til martyr. Alt fløj 
rundt inde i mit hoved. Hvor er han henne? Hvem var han sammen med? Hvordan 
er han død? Mange af spørgsmålene har jeg stadig ikke fået svar på«. 
</p><p>
Stilhed i lejligheden i Sydhavnen. Ingen af os siger noget. 
</p><p>
»Det er så umenneskeligt ...«, bryder Karolina ind efter noget tid, »... bare 
at stå med en facebookopdatering om, at min søn er martyr. Jeg kan jo ikke 
engang vide med 100 procent sikkerhed, om min knægt <i>er </i>død«. 
</p><h3>
Manglende svar 
</h3><p>
Nu sidder vi her, tre måneder senere. Med to kopper dampende kaffe, et forår, 
der er på vej, og en eftertanke, der naturligvis har meldt sig. Sorgen over 
tabet af Lukas er ikke forsvundet, langtfra, men Karolina Dam er også 
begyndt at se i nye retninger. Hun vil råbe myndighederne op, hun vil hjælpe 
andre forældre. På egen krop har hun mærket, hvor systematisk strømmen af 
udrejsende krigere er organiseret, og det kræver et langt mere intensivt 
fokus at komme til livs, mener hun. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00922/Portr_t_af_mor_922590" data-id="922590" data-imgtype="jpg" data-caption="Verden gik i stå, da Karolina Dam fandt ud af, at hendes søn efter alt at dømme var blevet dræbt i Syrien. Men efter tre måneder føler hun, at tiden er inde til at råbe op og hjælpe andre forældre til fremmedkrigere. Foto: Miriam Dalsgaard"/><p>
»Husk på, at mange af de unge lever et dobbeltliv. De er blevet trænet til 
ikke at sige noget til nogen, de er blevet vejledt i, hvad de skal svare, og 
hvad de skal gøre, hvis de går under jorden. Og de er vejledt i, hvordan de 
skal holde kontakt med forældrene, så der ikke kan laves en efterlysningssag 
på dem«. 
</p><p><i class=" bl-elem">Har du savnet hjælp til at komme igennem sorgen efter din søns død?</i></p><p>
Stilhed. 
</p><p>
Karolina Dam flytter en serviet rundt mellem fingrene, tørrer tårerne væk fra 
øjnene. 
</p><p>
»Jeg har haft brug for at vide, at jeg ikke var den eneste i hele verden, der 
oplever det her. Jeg har helt fra begyndelsen trængt til at snakke med andre 
forældre, der var midt i det samme mareridt. Men jeg blev fra myndighedernes 
side efterladt med en følelse af, at jeg var alene. Da jeg så senere selv 
fandt ud af, hvor mange forældre der egentlig findes derude, og at Aarhus 
Kommune for eksempel har et netværk for forældre til børn, der er rejst til 
Syrien, blev jeg chokeret. Jeg har virkelig brug for den hjælp. Og det har 
mange andre også«, siger hun. 
</p><p>
Karolina Dam tager en dyb indånding. Så samler hun selv tråden op: 
</p><p>
»Jeg savner svar på så mange spørgsmål. Forstår du? Et andet stort problem er, 
at jeg ikke kan få en dødsformodningsdom på min søn. Man kan ikke komme frem 
til liget, hvis det ligger i en krigszone, og det betyder, at vi efterladte 
ikke kan komme videre på naturlig vis. Det betyder også, at jeg ikke kan få 
aktindsigt i min søns sag, fordi han var over 18 år. Som pårørende kan man 
ikke lukke de dødes bankkonti og facebooksider. I sidste ende kan det jo 
bidrage til terrorfinansiering, fordi de andre krigere stadig kan hæve 
penge. Profilerne kan også bruges til at rekruttere nye krigere. Er det 
virkelig det, vi vil?«. 
</p><p><i class=" bl-elem">Hvilket ansvar bærer man selv som forælder?</i></p><p>
»Jeg råber op, fordi der politisk set ikke er afsat nok midler til at klæde de 
professionelle på, som arbejder med vores børn og unge. Men min knægt er 
først og fremmest <i>mit </i>ansvar, og jeg fralægger mig på ingen måde 
det ansvar eller peger fingre. Det handler om fælles medansvar og om at 
finde og lukke de huller i systemet, der er. Myndighederne gør, hvad de kan, 
men vi forældre bliver ikke inddraget, hvilket gør det endnu sværere at dele 
erfaringer på tværs. Og myndighederne ved næsten ingenting. Ingen af de 
oplysninger, jeg har fået om min søns færden, kommer fra dem. De kommer fra 
andre IS-krigere, fra kilder tæt på IS-krigere, fra nogle af 
nødhjælpslejrene og fra journalister som dig. Hvad jeg som mor skal igennem 
for at skaffe de oplysninger er umenneskeligt. Jeg er for eksempel nødt til 
at se grusomme videoer igennem for at søge svar. For at se, om jeg kan finde 
min dreng på en af dem«. 
</p><p><i class=" bl-elem">Lige nu taler politikerne om, hvordan Danmark dæmmer op for 
radikaliseringen. Har dine erfaringer gjort dig klogere på, hvilke 
faresignaler forældre og myndigheder bør være opmærksomme på?</i></p><p>
»Man skal lægge mærke til, om den unge pludselig har holdninger til vantro 
eller til, at demokratiet er hyklerisk, om den unge blander sig i sin mors 
påklædning, ændrer spisevaner eller lukker sig mere og mere inde i sin egen 
muslimske verden og distancerer sig fra venner og familie. Men det er jo 
også meget forskelligt; nogle bliver aggressive og taler meget om Islamisk 
Stat, andre siger intet. Det vigtigste er nok, at man som pårørende eller 
myndighedsperson ikke er bange for at stille spørgsmålene«. 
</p><p>
I dag har Karolina Dam af egen drift fået kontakt med andre forældre til børn, 
som har været eller er i Syrien eller Irak. Hun modtager selv krisehjælp, 
men er så træt af at vente på flere tiltag, at hun nu planlægger 
at starte sit eget landsdækkende netværk for forældre til unge, der er 
draget i krig. 
</p><p>
»Aarhus Kommune er langt med forældrenetværk, men hvorfor skulle resten af 
landet ikke have samme mulighed? Jeg har talt med forældre, der er bange, 
vrede, følger sig umyndiggjort og render panden mod en mur. Det er meget 
tabubelagt, at vores børn har levet et dobbeltliv, det er ting, man ikke 
bare snakker med hvem som helst om. Jeg ville ønske, at der var et fælles 
sted, hvor vi forældre kan få skabt tillid. Hvor vi kan nå hinanden – også 
når klokken har passeret 23. Et sted, hvor vi kan søge trøst i hinanden, 
hjælpe hinanden med at finde svar på mange af de spørgsmål, vi måske ikke 
selv sidder med svaret på. Et sted, hvor vi ikke føler, vi er alene«. 
</p><p class=" bl-elem"><i class=" bl-elem">Publiceret 22. marts 2015</i></p>	
</div>
</div></body></html>
