---
layout:     post
title: 	    "Stik mod alle forventninger falder Kinas eksport markant"
post_author:	    
post_date:	    Mon, 13 Apr 2015 11:40:58 +0200
post_site:	    politiken.dk 
post_link:	    http://politiken.dk/oekonomi/gloekonomi/ECE2625568/stik-mod-alle-forventninger-falder-kinas-eksport-markant/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Der blev rynket øjenbryn i den internationale finansverden, da Kina i nat 
offentliggjorde sine seneste væksttal. 
</p><p>
Stik mod alle forventninger er salget af varer til udlandet faldet med 
markante 15 procent i marts i år i forhold til samme måned sidste år, 
hvilket er lysår fra den forventede stigning på over 8 procent. Der er da 
også tale om et »meget voldsomt« fald, siger chefkonsulent Allan Sørensen 
fra Dansk Industri. 
</p><p>
»Kinas valuta følger i store træk dollarkursen og oplever dermed også en stærk 
stigende valuta i forhold til det europæiske marked. Det rammer 
eksportmotoren, og det er især hårdt for et land som Kina, hvis økonomi især 
er drevet af eksport«, siger han. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/oekonomi/gloekonomi/ECE2620813/kinas-folkevogn-er-ved-at-koere-i-groeften/">Kinas folkevogn er ved at køre 
i grøften</a></p><p>
Foruden en stærkere yuan er det højere lønomkostninger, der gør det dyrere for 
udlandet at købe kinesiske produkter, siger en talsmand fra de kinesiske 
toldmyndigheder, Huang Songping. 
</p><p>
»Den traditionelle udenrigshandels konkurrencefordel er blevet svækket«, siger 
han ifølge Reuters. 
</p><p>
De skuffende eksporttal giver grund til bekymring, lyder det fra flere 
analytikere. 
</p><p>
»Det er et meget dårligt tal, som er væsentligt værre end forventet«, siger 
Louis Kuijs, økonom ved RBS i Hong Kong til Reuters: 
</p><p>
»Det får advarselslamperne til at blinke, både når det kommer til den globale 
efterspørgsel og Kinas konkurrenceevne«. 
</p><h3>
Laveste vækst i 24 år 
</h3><p>
Samtidig er Kinas import dykket med 12,7 procent, hvilket gav kineserne et 
pænt handelsoverskud på over tre milliarder dollar. Faldet afspejler en 
svækket efterspørgsel efter udenlandske produkter blandt de kinesiske 
forbrugere, sådan som analytikerne havde ventet. 
</p><p>
Kinesisk økonomi bød gennem en årrække på tocifrede vækstrater, men de seneste 
år er farten blevet sænket betragteligt. Således forventer landet i år en 
vækst på »omkring 7 procent«, efter den kinesiske økonomi sidste år voksede 
med 7,4 procent - den laveste vækst i 24 år. 
</p><p>
Mandag sænkede også Verdensbanken sin vækstprognose for landet til nu 7,1 
procent i år og syv procent i 2016. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/oekonomi/gloekonomi/ECE2588051/kina-vaekst-paa-syv-procent-bliver-svaert-at-naa-i-aar/">Kina: Vækst på syv procent 
bliver svært at nå i år</a></p><p>
Den kinesiske regering har slækket på reglerne for privatforbruget, sænket 
renten to gange og slækket på kravene til bankernes polstring det seneste 
halv år for at sætte skub i investeringerne. Flere økonomer forventer dog 
yderligere initiativer. 
</p><p>
»Forbruget er svagt, der er opbremsning i investeringerne, og nu har eksporten 
været ringere end forventet«, siger Liu Xuezhi, økonom i Bank of 
Communications Co. i Shanghai, til Bloomberg: 
</p><p>
»Det nedadgående pres på den økonomiske vækst vokser, og det gør det mere 
magtpåliggende for regeringen at iværksætte yderligere vækstskabende 
politikker«. 
</p><h3>
Forbehold for udsving 
</h3><p>
Det er dog for tidligt at sige, om de seneste eksporttal tegner en skærpet 
nedadgående tendens, fremhæver adjunkt Nis Høyrup Christensen fra 
handelshøjskolen CBS i København, fordi der foreløbigt kun er tale om tal 
for marts. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/oekonomi/gloekonomi/ECE2235055/ekspert-kinas-oekonomi-ligner-usas-lige-foer-boblen-bristede/">Ekspert: Kinas økonomi ligner 
USA's, lige før boblen bristede </a></p><p>
»Det hænder, at der kommer udsving, som ikke lige har været til at lure, og så 
ender man med at råbe tendens, mens det måneden efter igen kan være en 
markant plus. Men det handler også meget om, hvad forventningerne har været, 
jo højere de er, jo mere interessant er det selvfølgelig, når det modsatte 
sker«, siger han. 
</p><p>
Ganske vist faldt eksporten markant i forhold til marts sidste år. Men 
sammenligner man hele første kvartal 2015 med samme periode i fjor, er der 
stadig tale om et mindre plus, påpeger Allan Sørensen fra Dansk Indsutri. 
</p><p>
»I sig selv er det ikke uset med store udsving i eksporten en enkelt måned. 
Men sammen med andre nøgletal er det et udtryk for, at Kina er i gang og 
tvunget til en omstilling, hvor landet i højere grad må basere sig på 
indenlandsk efterspørgsel«, siger han. 
</p><p class=" bl-elem">
Set med danske øjne kan den faldende eksport fra Kina være godt, hvis det er 
et udtryk for, at blandt andet Danmark overtager de ordrer, kineserne har 
mistet. Men endnu tyder intet på, at det er tilfældet, bemærker Allan 
Sørensen. 
</p>	
</div>

</div></body></html>
