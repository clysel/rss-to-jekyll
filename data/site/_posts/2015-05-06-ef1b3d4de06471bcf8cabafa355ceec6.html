---
layout:     post
title: 	    "»Jeg har sagt nej til svimlende dygtige specialister«"
post_author:	    15300
post_date:	    Wed, 06 May 2015 14:20:16 +0000
post_site:	    karriere.jobfinder.dk 
post_link:	    http://karriere.jobfinder.dk/artikel/jeg-har-sagt-nej-til-svimlende-dygtige-specialister-3078
---
<html><body><div><section class="body">
			<p>Når Kenneth Knude Jensen, konsulentdirektør i it-virksomheden edgemo, har it-kandidater til jobsamtale bruger han 15 minutter på at tale tekniske kompetencer. De resterende 45 minutter bliver der talt om fritid, hobbyer og personlige reaktionsmønstre.</p>
			<p>Nedtoningen af de teknologiske snakke under jobsamtalen er del af en målrettet strategi. En strategi, som edgemo definerede for fire år siden ved virksomhedens grundlæggelse: Alle medarbejdere i edgemo skal have samme grundlæggende DNA. Uden den DNA ingen ansættelse.</p>
			<p><a href="http://www.jobfinder.dk/jobs/it-og-softwareudvikling/?utm_source=Karrieresite&amp;utm_medium=Link&amp;utm_campaign=Se+job">Tjek de nyeste jobopslag inden for it på Jobfinder</a></p>
			<p>»Jeg leder efter fire personlighedselementer: Ærlighed, troværdighed, kompetence og mod. Og jeg har måttet sige nej til svimlende dygtige specialister på den konto, deriblandt nogle af de største talenter i branchen,« fortæller Kenneth Knude Jensen.</p>
			<p>Antallet af rekrutteringer har været voldsom i den østjyske it-virksomhed de seneste år. På bare tre år er de gået fra 0 til 50 ansatte, og netop nu står de foran at skulle ekspandere øst for Storebælt med en ny afdeling i Albertslund, vest for København.</p>
			<h2>Nej tak til millionordre</h2>
			<p>Et af de centrale personlighedstræk, som Kenneth Knude Jensen jagter, er det personlige mod. Helt konkret betyder det, at han leder efter medarbejdere, der tør tage den svære samtale med kunden og sige kunden direkte imod om nødvendigt.</p>
			<p>»Vi lever af høj kundetilfredshed, og på lang sigt kan det kun opnås gennem ærlig dialog med kunden. Derfor skal vores konsulenter have rygrad til at turde udfordre kunderne,« fortæller Kenneth Knude Jensen.</p>
			<p>Den filosofi førte fornylig til, at edgemo takkede nej tak til en millionordre med en større jysk industrivirksomhed. Virksomheden ønskede at købe en større opgradering af deres systemer, men edgemos konsulenter mente, at der var behov for ny konstellation for at opnå velfungerende installationer. Kunden var ikke enig og besluttede at købe opgraderingen af en anden it-virksomhed.</p>
			<p>»For en nystartet virksomhed var det voldsom mange penge at sige nej til, men vi vurderede, at kunden på sigt ikke ville blive tilfreds med deres eget forslag. Og dermed ville vi stå som leverandør af en dårlig løsning,« forklarer Kenneth Knude Jensen.</p>
			<p>Tre uger senere ringede industrivirksomheden imidlertid tilbage til edgemo. De havde genovervejet situationen og ville alligevel gerne takke ja til edgemos forslag.</p>
			
			<p>I et andet tilfælde valgte edgemo at trække sig fra et offentligt udbud kort før fristen på trods af langvarige forberedelser med en partnervirksomhed. Edgemo var forbeholden over for den endelige løsning og mente ikke, at den ville løse kundens problemer på længere sigt.</p>
			<p>»Offentligt udbud har mediernes fokus, og vi ønsker ikke at få tilsmudset vores navn i offentligheden - heller ikke selvom, der er nemme penge at hente. Det kræver, at vores konsulenter tør sige nej,« forklarer Kenneth Knude Jensen</p>
			<p>For at finde frem til om kandidaterne har det rette personlighed, bruger Kenneth Knude Jensen meget af jobsamtalen på at opstille kundescenarier, som han beder kandidaterne forholde sig til. Ofte bliver kandidater med hurtige svar sorteret fra, mens de kandidater, der forsøger at se sagen fra flere sider, går videre i rekrutteringsprocessen og bliver bedt om en udfylde en personlighedstest.</p>
			<p>En kandidat, der reflekterer og argumenterer, er ifølge Kenneth Knude Jensen den bedste til at forstå kundens forretning.</p>
			<p>»Jeg kan hurtigt mærke, om der er dybde i personligheden - eller om der er for meget brugtvognsforhandler i kandidaten. En enkelt konsulent med den forkerte adfærd kan ødelægge rigtig meget for en lille virksomhed som vores,« fastslår Kenneth Knude Jensen.</p>
		</section>
		  </div></body></html>
