---
layout:     post
title: 	    "Skatteminister får næse i lækagesag"
post_author:	    
post_date:	    Wed, 22 Apr 2015 18:50:05 +0200
post_site:	    politiken.dk 
post_link:	    http://politiken.dk/fasttrack/ECE2638770/skatteminister-faar-naese-i-laekagesag/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Skatteminister Benny Engelbrecht (S) får en næse af Folketingets Skatteudvalg 
for Skats fejlspækkede håndtering af flere lækagesager. 
</p><p>
Det sker efter Politikens afsløringer af, at Skat i årevis har ignoreret 
verdens største banklækage fra HSBC i Schweiz. Afledt deraf kunne Politiken 
fortælle, at Skat også negligerede en anden lækage i 2013 med 
bankoplysninger om andre potentielle danske skatteunddragere. 
</p><p><b>Statskassen gået glip af formue</b></p><p>
Skat undlod at forelægge sagen for ministeren i klar strid med en bred 
politisk aftale fra 2010, og det får nu skatteudvalget til at give 
ministeren en røffel. 
</p><p>
»Ministeren får nu en klokkeklar næse. Et bredt flertal i Folketinget har 
valgt at udtale kritik af skatteministeren, fordi Folketinget ikke er blevet 
ordentligt orienteret i sagen om skatteoplysninger, som på mærkelig vis 
strandede i Skat. En ting er, at det var i strid med den politiske aftale, 
den anden del handler om, at Skat ikke foretog sig noget overhovedet, og at 
vi derfor går glip af et kæmpe beløb, som burde være kommet den danske 
statskasse til gode«, siger skatteudvalgets formand, Mads Rørvig (V). 
</p><p>
Skats negligeren af de lækkede bankoplysninger koster formentlig statskassen 
en formue, fordi disse sager om skatteunddragelse forældes efter ti år. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/dkoekonomi/ECE2595908/skat-har-fejlet-i-en-ny-laekagesag/">Skat har fejlet i en ny 
lækagesag</a></p><p>
Et flertal i skatteudvalget, bestående af S, R, K og V, har formuleret 
kritikken i en beretning: 
</p><p>
»Danmark har gennem en lang årrække indtaget en meget aktiv rolle i kampen mod 
skattely. Flertallet finder det derfor kritisabelt, at det nu må 
konstateres, at Skat ved en fejl har tilsidesat den politiske aftale fra 
2010 ved ikke som forudsat i den politiske aftale at have forelagt 
skatteministeren en sag om køb af bankoplysninger fra 2013. Når Folketinget 
indgår aftaler, må det forventes, at Folketingets beslutninger respekteres. 
På baggrund heraf finder udvalget således anledning til at kritisere Skat 
for ikke at følge op på den politiske aftale fra 2010«, lyder det i 
beretningen, der blev vedtaget i dag. 
</p><p><b>Tredjemest alvorlige kritik</b></p><p>
Kritikken er den tredjemest alvorlige, som en minister kan få. Og Mads Rørvig 
oplyser, at næsen også omfatter Skats håndtering af HSBC-sagen. I den sag 
har Skat i årevis haft viden om verdens største banklæk fra HSBC i Schweiz, 
men undladt at efterspørge denne såkaldte HSBC-liste, som de franske 
myndigheder har ligget inde med siden 2009. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/ECE2606502/skats-direktion-ignorerede-tip-om-gigantlaek/">Skats direktion ignorerede tip 
om gigantlæk</a></p><p>
Politiken har adgang til listen, der viser, at 314 personer med tilknytning 
til Danmark tilbage i 2006/2007 havde et samlet indestående på 4,8 mia. kr. 
i ly af den schweiziske bankhemmelighed. Alene Politikens henvendelse til 
ministeriet i februar førte til, at Skat nu med fem års forsinkelse har fået 
HSBC-listen udleveret fra Frankrig. Politiken har desuden fortalt, hvordan 
HSBC-sagen var oppe at vende i Skats direktion i 2013, men heller ikke det 
førte til handling. 
</p><p><b>Regeringspartier vil »lukke sagen ned«</b></p><p>
Enhedslisten har krævet en uvildig advokatundersøgelse af hele sagsforløbet 
for at få afklaret, hvem der har begået de dyre fejl og hvorfor. Det har 
skatteministeren afvist behovet for, og et flertal i udvalget kunne heller 
ikke overbevises. 
</p><p>
Enhedslistens skatteordfører Frank Aaen er i oprør over den vage beretning: 
</p><p>
»Det er ok med en næse til ministeren, men det er for en sag, der ligger før 
hans tid, og den omhandler kun et lille bitte hjørne af den samlede 
problemstilling. Det katastrofale ved denne beretning er, at den isolerer 
kritikken til det ene punkt om misligholdelsen af en politisk aftale og ikke 
den stribe af fejl og mangler, der har været siden HSBC-listen blev kendt. 
Denne beretning er udtryk for, at de ansvarlige for den forrige regering og 
nuværende regering er blevet enige om, at det er bedst at lukke sagen ned«, 
siger Enhedslistens skatteordfører Frank Aaen. 
</p><p><b>Minister: Ikke mere at komme efter</b></p><p>
Skatteminister Benny Engelbrecht har tidligere afvist behovet for en uvildig 
advokatundersøgelse af forløbet. Dels fordi Skat har oplyst at have været 
alle journalsystemer igennem uden at finde yderligere dokumenter om sagen, 
dels fordi Skat nu skal have arbejdsro til at arbejde med de nu indhentede 
skatteoplysninger. 
</p><p>
Skatteudvalgets formand Mads Rørvig afviser, at den manglende opbakning til en 
advokatundersøgelse er udtryk for, at de tidligere og nuværende 
regeringspartier er blevet enige om at lukke sagen ned. 
</p><p>
»Vi har fået skatteministerens ord under ministeransvar for, at man har været 
alle journalsystemer igennem og ikke fundet mere end det, der har været 
fremme. Det tror vi på, og derfor vil vi ikke bruge ressourcer på en dyr 
advokatundersøgelse. Men vi vil gerne udtale den alvorlige kritik, som vi 
gør i dag«, siger Mads Rørvig. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/ECE2605294/nye-retningslinjer-i-skat-efter-laekage-blundere/">Nye retningslinjer i Skat 
efter lækage-blundere</a></p><p>
SF har heller ikke tilsluttet sig flertallets beretning, men udtaler i stedet 
en kraftigere kritik af den manglende overholdelse af den politiske aftale, 
og at »denne sag samt en stribe andre sager kan potentielt have kostet 
statskassen millioner af kroner og givet skattesnydere fri adgang til at 
snyde. SF mener derfor, at det også bør undersøges, om der mangler 
ressourcer og mandskab i Skat til at følge op på skatteunddragelse og 
skjulte formuer i skattely. Skatteministeren pålægges desuden at undersøge 
samtlige muligheder for at igangsætte en sag mod HSBC«. 
</p><p><b>Skat tvinges til at være mere proaktiv</b></p><p>
Med beretningen håber flertallet i skatteudvalget, at lignende sager ikke vil 
gentage sig. 
</p><p>
I den forbindelse noterer udvalget sig, at »skatteministeren har 
tilkendegivet, at han har indskærpet over for Skat, at Skat fremover skal: 
</p><p>
– efterspørge relevante informationer af egen drift, hvis der er grundlag for 
det, 
</p><p>
– anvende de indgåede informationsudvekslingsaftaler (med andre landes 
skattemyndigheder, red.) aktivt, og 
</p><p>
– udforme procedurer for, at der følges korrekt op på politiske aftaler. 
</p><p class=" bl-elem">
Flertallet har endvidere noteret sig, at skatteministeren vil bede Skat om at 
udarbejde en status på de aktuelle sager med udgangen af 2015«, lyder det i 
beretningen. 
</p>	
</div>

</div></body></html>
