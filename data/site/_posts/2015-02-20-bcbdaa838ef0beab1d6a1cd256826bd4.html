---
layout:     post
title: 	    "Skuffeselskab kan nu kapre dansk milliardkontrakt på Thulebasen"
post_author:	    Steffen McGhie
post_date:	    Fri, 20 Feb 2015 10:36:00 +0000
post_site:	    ing.dk 
post_link:	    http://ing.dk/artikel/skuffeselskab-kan-nu-kapre-dansk-milliardkontrakt-paa-thulebasen-174266
---
<html><body><div><section class="body"><p>Det dansk-grønlandske entreprenørkonsortium, der i årtier har haft servicekontrakten for Thulebasen i Grønland, risikerer nu at måtte opgive milliardkontrakten.</p>
			<p>Den amerikanske rigsrevision, det såkaldte Government Accountability Office (GAO), slog torsdag fast, at kontrakten godt kan overdrages til det amerikanske entreprenørfirma Vectrus, der til formålet har oprettet skuffeselskabet Exelis Service i Hellerup.</p>
			<p>Dermed bliver det svært for regeringen at holde sit løfte om, at den lukrative servicekontrakt på Thulebasen vil blive på dansk-grønlandske hænder, erkender udenrigsminister Martin Lidegaard (R) i dag i <a href="http://borsen.dk/nyheder/avisen/artikel/11/105531/artikel.html">Børsen</a>.</p>
			<p>GAO er en vejledende instans, og det er US Air Force, der nu skal træffe den endelige beslutning om kontrakten.</p>
			<p>»Så der er en principiel mulighed for, at US Air Force træffer et andet valg. Den er ikke stor. Men derfor skal vi alligevel forfølge den mulighed,« siger Martin Lidegaard til avisen.</p>
			<p>»Hvis US Air Force træffer den samme beslutning som GAO, kan vi ikke omstøde den. Det er ikke realistisk. Men vi kan forhåbentligt overbevise amerikanerne om, at vi må finde andre veje til at sikre, at grønlænderne får mere ud af Thulebasen. Det er der flere muligheder for, som jeg ikke ønsker at uddybe på nuværende tidspunkt,« siger han.</p>
			<h2>Dansk-grønlandsk monopol siden 1962</h2>
			<p>Kontrakten til 2,4 milliarder kroner omfatter de næste syv års servicering af Thulebasen.</p>
			<p>Siden 1962 har kun grønlandske og danske virksomheder haft mulighed for at byde på driften af basen, og de danske myndigheder har haft ansvaret for kontrakten. Men den danske regering overlod i 2013 ansvaret for kontrakten til den amerikanske regering, og i den nye aftale er det også tilladt for datterselskaber at drive serviceaftalen.</p>
			<p>Derfor har Vectrus, som i forvejen arbejder for det amerikanske forsvar flere steder i verden, oprettet Exelis Services i Danmark under amerikansk ledelse.</p>
			<p>Det fik Artic Contracters, Aarsleff og MT Højgaard-selskabet Greenland Contractors, der indtil nu har haft kontrakten, til at klage over afgørelsen. Det er den klage, som nu er blevet afvist af GAO. Dermed ser det sort ud for de danske entreprenører.</p>
			
			<p>MT Højgaard har i årtier tjent godt på Thule-kontrakten gennem ejerskabet af Greenland Contractors. Alene fra 2009 til 2013 har Thule-kontrakten ifølge Børsen sikret MT Højgaard 590 millioner kroner.</p>
			<p>Det grønlandske selvstyre, som er medejer af Greenland Contractors, står samtidig til at miste mere end 100 millioner kroner i årlige indtægter med tabet af kontrakten, som i årtier har genereret skatteindtægter og grønlandske arbejdspladser.</p>
			<p>Martin Lidegaard fortalte i går til magasinet <a href="http://finans.dk/finans/politik/ECE7467249/L%C3%B8sning-p%C3%A5-vej-i-Thule-strid/">Finans</a>, at hvis US Air Force holder fast i den nye kontrakt, vil der blive holdt »et møde på højt embedsmandsniveau for at finde en løsning, som både Grønland, Danmark og USA kan leve med«.</p>
			<p>»Jeg har bedt John Kerry om at bane den politiske vej for, at vores embedsmænd kan finde en løsning, og jeg synes, at jeg oplevede en meget venlig og lydhør udenrigsminister, der kan forstå, at det her er et problem,« siger ministeren.</p>
			<h2>Ingen betydning for dansk forskning</h2>
			<p>Thulebasen spiller også en central rolle i dansk arktisforskning. DTU har en forskningsstation på basen, som rummer både GPS-stationer og geomagnetiske stationer, lige som DMI har en vejrstation på basen. De ligger i et beskyttet område inden for Thulebasen, og servicekontrakten omfatter også ydelser til de danske forskningsstationer.</p>
			
			<p>Dermed kommer de danske forskere til at samarbejde med det amerikanske firma, men ændringen får ingen praktisk betydning for forskernes arbejde på basen, fortæller Niels Andersen, leder af DTU’s center for polare aktiviteter, til Ingeniøren.</p>
			<p>»Servicekontrakten har i princippet ikke noget med os at gøre. Den drejer sig om regulær vedligeholdelse af basen. Vi kommer lige som det amerikanske forsvar til at benytte den nye leverandør til opgaver inden for bygninger, strøm, veje og anden infrastruktur på basen; men kontrakten er alene et forhold mellem basen og det pågældende selskab, og det får ikke nogen betydning i forhold til civil anvendelse af basen,« siger Niels Andersen.</p>
			<p>Servicekontrakten for Thulebasen gælder fra oktober 2015.</p>
		</section></div></body></html>
