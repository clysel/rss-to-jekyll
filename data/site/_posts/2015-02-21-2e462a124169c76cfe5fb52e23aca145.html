---
layout:     post
title: 	    "Tomme lejligheder ødelægger drømmen om andelsboliger i attraktiv gade"
post_author:	    
post_date:	    Sat, 21 Feb 2015 15:46:08 +0100
post_site:	    politiken.dk 
post_link:	    http://politiken.dk/oekonomi/bolig/ECE2556846/tomme-lejligheder-oedelaegger-droemmen-om-andelsboliger-i-attraktiv-gade/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
En ny lov, som skulle forhindre oprettelse af usunde andelsforeninger, er endt 
med også at torpedere de sunde. 
</p><p>
Det er det indtryk, en række beboere på Østerbro og deres advokat sidder 
tilbage med, efter at lejerne i januar fik nej til at købe den ejendom, de 
bor i på Østerbro i København. Pædagogernes Pensionskasse havde sat 
bygningen til salg, og en gruppe af beboerne ville aktivere den lovgivne 
mulighed for at slå sig sammen i en andelsforening og købe til samme pris, 
som en interesseret privat investor ville give. 
</p><div class="art-quote article-box">
<p class="quote"/>
<blockquote>
<p class="quote-txt">
Der var sgu nogle perspektiver i det, som vi nu har måttet vinke farvel til
</p>
<p class="sender">
Safo Eyde,<br/>
formand for den kuldsejlede andelsboligforening 
</p>
</blockquote>
</div><p/><p>
»På sigt ville vi kunne slå lejligheder sammen, så vi kunne være blevet boende 
helt centralt til et beløb, hvor det var til at være med for min faggruppe. 
Der var sgu nogle perspektiver i det, som vi nu har måttet vinke farvel 
til«, siger Safo Eyde, der som nyvalgt formand måtte se den stiftede 
forening støde på grund, endnu før trosserne var kastet. 
</p><h3>
Ny lov kræver opbakning fra flere lejere 
</h3><p>
Forhindringen mødte man i den nye andelsboliglov, der trådte i kraft med det 
nye år. Her blev kravet til den tilslutning, som lejerne i en ejendom skal 
mønstre for at få ret til selv at købe en udbudt ejendom, hævet fra en 
tredjedel til 60 procent. 
</p><p>
På Østerbro afslog 21 ud af ejendommens 65 lejligheder at købe. Dermed sad de 
øvrige lejere umiddelbart på 44 lejligheder svarende til en opbakning på 68 
procent. Men 9 lejligheder stod tomme, og dem må de tilsluttende 35 boliger 
ikke tælle med i deres favør. Dermed måtte beboerne henlægge den nye 
forening til ejendommens papircontainer. Beboernes advokat vil ikke modsætte 
sig selve forsøget på at undgå boligboblens skrøbelige 
foreningskonstruktioner. 
</p><div class="art-quote article-box">
<p class="quote"/>
<blockquote>
<p class="quote-txt">
Hvorfor skal de 9 tomme lejligheder ikke veje i beboernes favør, når der 
samtidig sidder en privat investor og synes, at det er det rene guld at få 
så mange tomme lejligheder at disponere over? 
</p>
<p class="sender">
Allan Thomsen,<br/>
andelsadvokat 
</p>
</blockquote>
</div><p/><p>
»De 60 procent er såmænd en meget fin grænse i forhold til at sikre 
finansieringen. Men hvorfor skal de 9 tomme lejligheder ikke veje i 
beboernes favør, når der samtidig sidder en privat investor og synes, at det 
er det rene guld at få så mange tomme lejligheder at disponere over? Den 
værdi burde da også ses som et aktiv for beboerne«, siger Allan Thomsen, en 
af landets mest erfarne andelsadvokater. 
</p><h3>
Håber på justering af loven 
</h3><p>
Han beskriver økonomien i den forliste forening som »yderst solid« og peger 
på, at flere kreditforeninger havde givet tilsagn om et lån på 51 millioner. 
</p><p>
»Budgettet så jo godt ud, og vi ville have haft en fornuftig likviditet, når 
de tomme lejligheder blev solgt. Vi var virkelig godt rustet, når jeg 
sammenligner med økonomien i andre andelsforeninger, jeg har set«, opregner 
Safo Eyde, der ikke mener, at det havde været svært at få afsat de 9 
lejligheder: 
</p><p>
»De havde jo været meget billige, og så er adressen helt fantastisk. Nogle af 
de dyreste lejligheder i Danmark ligger i gaden«, siger han. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/bolig/ECE2521079/andelsboliger-saelges-samme-dag-de-saettes-til-salg/">Andelsboliger sælges samme 
dag, de sættes til salg</a></p><p>
Allerede før vedtagelsen forsøgte beboernes advokat at råbe Folketingets 
Boligudvalg op i håb om en justering. 
</p><p>
»Dette er noget af det værste lovsjusk, jeg har set på dette område. Vi sagde 
allerede før loven, at det 60-procents krav reelt ville blive højere i det 
virkelige liv, for der er næsten altid tomme lejligheder, når de her 
ejendomme bliver sat til salg. Der gik mindre end en måned, før vi havde den 
første sag med en helt sund forening, og jeg frygter, at Willemoesgade blot 
er den første i en lang række, der kommer til at bøde«, siger han og 
opfordrer minister for by, bolig og landdistrikter Carsten Hansen (S) til at 
gribe ind. 
</p><p>
Samme toner lyder fra Liberal Alliance, der som eneste parti modsatte sig 
60-procents reglen. Et lovbestemt tilslutningskrav siger ikke noget om nye 
foreningers økonomiske formåen, lyder det her: 
</p><p>
»Allerhelst så vi derfor reglen helt afskaffet, men kan der opnås flertal om 
at gøre den mindre restriktiv, bakker vi også op om det«, siger 
boligordfører Ole Birk Olesen. 
</p><h3>
Solidt fundament 
</h3><p>
Den ansvarlige minister mener ikke, at der er behov for justeringer. 
</p><p>
»Det nye tilslutningskrav skal netop sikre, at stiftelser af andelsforeninger 
sker på et solidt økonomisk fundament, der vel at mærke ikke baseres på salg 
af ledige lejligheder. Vi har her foretaget en nøje afvejning af hensynet 
til at sikre et solidt økonomisk fundament over for risikoen for at 
forhindre stiftelsen af nye sunde andelsforeninger. Og jeg mener faktisk, at 
vi har fundet en balance«, siger Carsten Hansen. 
</p><p>
Ministeren understreger, at det også før den nye lov var andelen af ejendommes 
samlede antal lejligheder, der var udgangspunkt for beregningen af 
tilslutningen: 
</p><p>
»Det har vi ikke ændret på, selv om grænsen er sat op til 60. Der har 
selvfølgelig været stiftet sunde andelsforeninger under den tidligere lov, 
men der var også mange, der blev stiftet på et alt for skrøbeligt grundlag, 
hvor man budgetterede ud fra salg af tomme lejligheder. Det er netop det, vi 
vil undgå«, siger han. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/bolig/ECE2521072/boligkoebere-gaar-i-traeningslejr-saa-de-kan-naa-at-gafle-en-andelsbolig/">Boligkøbere går i 
træningslejr, så de kan nå at gafle en andelsbolig</a></p><p>
I Willemoesgade er Safo Eyde og de øvrige beboere stadig lejere, efter at den 
nye private ejer har overtaget skødet til ejendommen. Pædagoglønnen rækker 
dog næppe til en større lejlighed på Østerbro: 
</p><p class=" bl-elem">
»Det har jeg nærmest droppet, for når jeg ser priserne nede hos 
ejendomsmæglerne, så kan jeg slet ikke være med. Nej, sådan en mulighed får 
jeg jo nok ikke igen, så nu kigger jeg i stedet uden for byen«, siger Safo 
Eyde. 
</p>	
</div>
</div></body></html>
