---
layout:     post
title: 	    "Glemt: Fire danske heltinder, vi aldrig har anerkendt"
post_author:	    
post_date:	    Mon, 20 Apr 2015 11:36:03 +0200
post_site:	    politiken.dk 
post_link:	    http://politiken.dk/udland/ECE2635170/glemt-fire-danske-heltinder-vi-aldrig-har-anerkendt/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Tusinder af mennesker verden over kan i dag takke en skrøbelig kone, der for 
100 år siden var brudt op hjemme fra Gylling ved Horsens, for deres liv. 
Frygtløst og stædigt plejede og brødfødte Karen Jeppe dengang udmagrede 
armeniere, som blev drevet gennem Tyrkiet mod Syriens ørken syd for Urfa. 
</p><p>
Hun tryglede og forhandlede med osmannerne for at få dem fri og gik fra hjem 
til hjem for at redde armenierne, hvor de skjulte sig. Hun oprettede og drev 
børnehjem langs den tyrkisk-syriske grænse for at sikre de forældreløse, og 
hun var ikke alene. 
</p><p>
I det år, hvor danske kvinder fik deres stemmeret, viste også Maria Jacobsen, 
Karen Marie Petersen og Hansine Marcher, at kvinder ikke stod tilbage for 
nogen. End ikke den osmanniske hær, der var i gang med et folkedrab, der 
udryddede 1,5 millioner armeniere fra Anatolien ved at drive dem i døden 
eller ud af landet. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/debat/ledere/ECE2633179/politiken-mener-armensk-folkedrab-i-erindringens-og-forsoningens-tegn/">Politiken mener: Armensk 
folkedrab i erindringens og forsoningens tegn</a></p><p>
I Armenien er de danske kvinder hædret som helte, men i deres hjemland er de 
stort set glemt. Ingen veje er opkaldt efter dem, ingen har lavet en film om 
dem eller opstillet en statue. 
</p><p>
»Deres indsats for de forfulgte armeniere førte til redningen af tusindvis af 
armeniere før, under og efter folkedrabet. Det var med fare for eget liv og 
er en indsats på niveau med redningen af de dansk jøder under Anden 
Verdenskrig«, siger historikeren Matthias Bjørnlund. 
</p><h3>
Nedbrændt kirke er nu moske 
</h3><p>
Kort før Karen Jeppe satte kurs mod Urfa, havde sultanens soldater sat ild til 
en katedral i Urfa med 1.200 armeniere indenfor. De brændte alle ihjel under 
det, der var en omfattende og blodig forløber til det egentlige folkedrab i 
1915. 
</p><p>
I 1902 mødte den dengang 26-årige kvinde sprogforskeren Åge Meyer Benedictsen, 
der havde rejst i Anatolien under de første massakrer og var blevet så 
optaget af sagen, at han grundlagde De danske Armeniervenner. Efter sit møde 
med ham så Karen Jeppe det som sit religiøse kald at hjælpe armenierne, og 
hun rejste året efter til Urfa og et børnehjem der, der var grundlagt af det 
danske selskab. 
</p><p><b class="ext-link">LÆS EN FAMILIES HISTORIE</b><a class="embeddedlink" href="http://politiken.dk/udland/ECE2635168/i-1915-blev-georges-oldemor-svigtet-af-verden---nu-er-han-selv-paa-flugt/">I 1915 blev Georges 
oldemor svigtet af verden - nu er han selv på flugt</a></p><div class="art-quote article-box">
<p class="quote"/>
<blockquote>
<p class="quote-txt">
Kvinderne fik Ordre til at tage deres bedste Tøj af og saa blev de lagt to og 
to ovenpaa hinanden og Hovederne hugget af
</p>
<p class="sender">
Maria Jacobsens dagbog 
</p>
</blockquote>
</div><p>
I Urfa i dag er der ingen spor af Karen Jeppe og hendes indsats, og den 
nedbrændte kirke er – efter i en årrække at have virket som 
elgeneratorstation – blevet fornemt restaureret, hvidkalket indvendigt og 
åbnet som moske.</p><p>
I tråd med andre tyrkiske benægtelsesstrategier hævder den lokale imam 
imidlertid totalt ukendskab til historien. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/ECE2628227/tyrkiet-raser-over-denne-skulptur/">Tyrkiet raser over denne 
skulptur </a></p><p><i class=" bl-elem">Hvornår hørte den op med at være kirke?</i></p><p>
»Det ved jeg ikke«, siger han og gør sit ansigt langt og øjne store for at 
understrege sin uvidenhed. 
</p><p><i class=" bl-elem">Hvor blev de af, de kristne?</i></p><p>
»Det har jeg ingen information om«. 
</p><p><i class=" bl-elem">Har du undersøgt det?</i></p><p>
»Jeg har kigget på nettet, men jeg kunne ikke finde noget. Jeg tror, nogle af 
dem blev, og andre konverterede til islam«. 
</p><h3>
Vidner skrev dagbog 
</h3><p>
Den slags uvidenhed eller ligegyldighed ville have bedre kår, hvis ikke det 
var for Karen Jeppe og hendes breve og dagbøger og mange andre tilsvarende 
beretninger fra datidens øjenvidner. For ud over at redde tusinder af 
mennesker bidrog de til den omfattende dokumentation af begivenhederne. En 
af skribenterne var Karen Jeppes adoptivsøn, Misak Melkonian, der i et brev 
til bladet Armeniervennen blandt andet skrev: 
</p><p>
»Folkene berettede om, hvorledes de undervejs var blevet pint og plaget og 
frarøvet deres faa Ejendele. Karen Jeppe forsøgte, saa godt hun kunne, at 
trøste dem (…) ved Midnatstid blev de Deporterede af Gendarmerne med stokke 
og Piske drevet af sted mod Ørkenen. Næste morgen opdagde vi forfærdet, at 
der ikke var en eneste af dem tilbage i Byen«, skrev han ifølge bogen 
’Danske vidner til det armenske folkemord 1915’ af Helle Schøler Kjær. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/udland/ECE2624888/paven-kalder-massedrab-i-armenien-for-folkedrab/">Paven kalder massedrab i 
Armenien for folkedrab</a></p><p>
Som kommissær for Folkeforbundet, forløberen til FN, var Karen Jeppe 
involveret i at frikøbe 2.000 kvinder, der blandt andet var solgt til 
muslimske mænd. 
</p><p>
Karen Jeppe døde af malaria i Aleppo i 1935, 59 år gammel. 
</p><h3>
En enkelt mindesten 
</h3><p>
I Harput, små fem timers bilkørsel nord for Urfa, er der næsten intet tilbage 
af den armenske by, hvor Maria Jacobsen arbejdede som missionær og 
sygeplejerske. 
</p><p>
»I Hooilo blev alle Kvinderne samlet sammen og dræbt. Mændene var dræbte i 
forvejen. Kvinderne fik Ordre til at tage deres bedste Tøj af og saa blev de 
lagt to og to ovenpaa hinanden og Hovederne hugget af. De underste blev ikke 
alle dræbte første Gang, og Soldaterne raabte, I der er i live rejs Eder, så 
skal I blive ført til (nabobyen) Mezreh og der skal I blive behandlet. Alle 
som adlød dem blev dræbte, men dem som laa ganske stille som om de var døde, 
lykkedes det at flygte«, skrev Maria Jacobsen den 14. august 1915. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/udland/ECE2271043/armenien-tyrkiet-benaegter-folkedrab-trods-undskyldning/">Armenien: Tyrkiet benægter 
folkedrab trods undskyldning</a></p><p>
Hun fik fnat, tyfus og lus, men blev, hvor hun var og var i 1919 ansvarlig for 
1.400 forældreløse børn. I 1960 døde hun 77 år gammel efter 53 års tjeneste 
for armenierne. 
</p><p>
I Karen Jeppes hjemby står en sten til minde om hende, men ellers er der ingen 
fysiske minder om de danske heltinder i Danmark. 
</p><p class=" bl-elem">
»Der er ikke en vej, en skole eller en plads opkaldt efter dem, som der for 
eksempel er i Tyskland og Syrien. De fylder stort set intet i lærebøgerne, 
de er ikke på frimærker, som Jeppe og Jacobsen er i Armenien og så videre. 
Det er ikke kønt«, siger Matthias Bjørnlund. 
</p>	
</div>

</div></body></html>
