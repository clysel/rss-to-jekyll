---
layout:     post
title: 	    "Replik: Vi bygger en unik, sikker og tryg tunnel"
post_author:	    37996
post_date:	    Mon, 23 Mar 2015 13:38:10 +0000
post_site:	    ing.dk 
post_link:	    http://ing.dk/artikel/replik-vi-bygger-en-unik-sikker-og-tryg-tunnel-174915
---
<html><body><div><section class="body"><p>De seneste uger er der i Ingeniøren rejst spørgsmål om, hvorvidt alle myndighedskrav nu også overholdes, og om sikkerheden er tilstrækkelig i en kommende tunnel under Femern Bælt (blandt andet på ing.dk <a href="http://ing.dk/artikel/kritik-af-sprinklere-i-femern-tunnelen-holder-ikke-laengere-174483">2. marts 2015</a> og Ingeniøren <a href="http://ing.dk/artikel/dommer-underkender-femern-pral-om-sikkerhedspris-174393">27. februar</a>). Men påstandene holder altså ikke.</p>
			<p>En del af kritikken er enkeltstående punkter hentet ud af en større sammenhæng. Det skal man være forsigtig med. For sikkerheden i tunnelen opnås gennem samspillet mellem en række forhold som tunnelens design og konstruktion, udstyret den forsynes med, og de procedurer for beredskab og redningsindsats, der etableres.</p>
			<p>Vi har sat høje standarder, og selvfølgelig overholder vi alle sikkerhedskrav, som stilles af relevante myndigheder i Danmark, Tyskland og EU. Både til tunnelens opbygning og konstruktion, indbyggede sikkerhedssystemer og til det beredskab, der skal træde til i tilfælde af uheld, når den er taget i drift. På flere punkter går vi videre, end de opstillede krav.</p>
			<p><figure class="plugin right zoomable"><img data-original-image="http://ing.dk/sites/ing/files/morten_garly_andersen.jpg" src="http://ing.dk/sites/ing/files/styles/w1120_media_right/public/morten_garly_andersen.jpg?itok=DLnv2q9q" alt=""/><figcaption>Morten Garly Andersen er teknisk kommunikationschef i Femern A/S </figcaption></figure></p>
			<p>Vi følger de krav og normer, der udlægges i EU’s vejtunneldirektiv af 2004 og i EU’s såkaldte TSI-krav for jernbaneinfrastruktur omkring tunnelsikkerhed samt relevant national lovgivning. Krav og specifikationer til selve konstruktionen er baseret på Eurocodes, som er et konstruktionsnormsæt godkendt af EU’s medlemslande.</p>
			<p>Risikoanalyser danner det sikkerhedsmæssige grundlag for tunnelen. Her har vi opstillet acceptkriterier ud fra data for eksisterende motorveje og jernbaner, og udregnet summen af risikobidrag fra forskellige ulykkesscenarier for den færdige tunnel. Heri indgår bidrag fra blandt andet farligt gods og hastigheder i tunnelen.</p>
			<p>Vi følger EU’s principper for risikoanalyser for jernbanedelen, som er opstillet i Common Safety Methods (CSM). Metoden danner også grundlag for risikoanalyser på vejdelen. Det er dokumenteret i Femern A/S’ Operational Risk Analysis (ORA), som er offentligt tilgængelig.</p>
			<p>Fem fejlagtige påstande:</p>
			<p><strong>1: Sikkerhed.</strong> Det hævdes, at vi ikke har offentliggjort analyser, hvoraf det fremgår, at tunnelen bliver mindst lige så sikker som en tilsvarende strækning på jernbane eller motorvej i det åbne land. Det passer ikke. Det er verificeret med risikoanalyser og dokumenteret i ORA’en.</p>
			<p>For køretøjer har vi sat den planlægningsmæssige hastighed – den maksimalt tilladte kørehastighed på motorvejen i tunnelen – til 110 km/h. Altså samme hastighed som gælder på mange danske motorvejsstrækninger i det åbne land. Vejreglerne i Danmark kræver af sikkerhedsmæssige årsager en dimensionsgivende hastighed 20 km/h over denne maksimale hastighed. Så tunnelens installationer og geometri er projekteret ud fra en hastighed på 130 km/h.</p>
			<p>Af ORA’en fremgår, at risikoen for ulykker ved 110 km/h ligger under risikoen for ulykker på en tilsvarende vejstrækning i åbent landskab. For tog er tunnelen på lignende vis projekteret til tilladte hastigheder op til 200 km/h for passagertog og 140 km/h for godstog, også her er tunnelen under acceptniveauets grænser.</p>
			<p>På det grundlag siger vi, at hvad angår risikoen for ulykker og alvorlig personskade er jernbanen og motorvejen i tunnelen sikrere at benytte end tilsvarende strækninger i det åbne land. Men myndighederne bestemmer i sidste ende de endelige hastighedsgrænser i tunnelen.</p>
			<p><strong>2: Sprinkleranlæg.</strong> Kritikere hævder, at vejorganisationen PIARC fraråder sprinkleranlæg i tunneler. Det er ikke korrekt. Nyere erfaringer, tests og udvikling af teknologien indebærer, at sprinkleranlæg i dag anses som et til- eller fravalg, der kan benyttes afhængigt af forholdene i den aktuelle tunnel. Vi ser derfor sprinkleranlægget som en positiv option, vi kan vælge at installere i Femernforbindelsen.</p>
			<p><strong>3: Ventilation.</strong> Kritikere påstår, at det valgte ventilationsprincip er utilstrækkeligt, og at længdeventilation skulle være i modstrid med EU’s vejtunnelsikkerhedsdirektiv og tyske retningslinjer. Ingen af delene er sandt. Vi har via beregninger og simuleringer fastslået, at det anvendte princip er fuldt tilstrækkeligt i Femern-tunnelen.</p>
			<p>Vi følger også EU’s vejtunnelsikkerhedsdirektiv – det er et krav. Fra det uafhængige tyske institut Bundesanstalt für Strassenwesen (BASt) har vi desuden accept af, at det anvendte koncept sikkerhedsmæssigt vurderes at være mindst lige så godt, som hvis vi fulgte de eksplicitte anvisninger i de tyske retningslinjer for vejtunneler, RABT. På jernbanesiden er sikkerhedsdokumentationen for tunnelen også gransket og accepteret af en myndighedsgodkendt tredjepart.</p>
			<p><strong>4: Farligt gods.</strong> Kritikere mener, vi har udeladt en almindeligt anvendt model til vurdering af farligt gods – og dermed har foretaget utilstrækkelige analyser. Det holder ikke. Vi har foretaget risikoanalyser vedrørende farligt gods ud fra anerkendte metoder og principper. I ORA’en er analyseret uheldsscenarier, hvor farligt gods er involveret. Det gælder både for jernbane og vej. Risikoanalyserne er foretaget med udgangspunkt i CSM. Myndighederne beslutter i øvrigt, hvilke forhold der skal gælde for transport af farligt gods i den færdige tunnel.</p>
			<p><strong>5: Nøddøre.</strong> Kritikere mener, at nøddøre for hver 108 meter er utilstrækkeligt. Det er ikke korrekt. Tunnelen lever fuldt ud op til kravene i EU-direktiver for såvel vej som jernbane samt tyske myndighedskrav. I vejtunneldirektivet kræves nøddøre for mindst hver 500 meter. Vi indbygger altså flere end krævet, hvilket også er fornuftigt både i forhold til tunnelelementernes geometri og som en del af det samlede sikkerhedskoncept.</p>
			<p>Tunnelen godkendes i øvrigt af flere myndigheder i Danmark og Tyskland i løbet af projektet. Vejmyndigheden LBV Kiel påser, at relevant lovgivning overholdes, og at relevante myndigheder har været – og i kommende projektfaser bliver – involveret i godkendelsen af tunnelen.</p>
			<p>Der kræves bl.a. en statisk godkendelse (Bauaufsicht) af konstruktionen. Det sker ved en uafhængig granskning, udført af en tysk Prüfingenieur autoriseret af myndighederne. Dertil kommer godkendelse af jernbanen, hvilket principielt forestås af Trafikstyrelsen i Danmark og den tyske myndighed, EBA, via en myndighedsgodkendt tredjepart, og ifølge EU’s TSI-krav.</p>
			<p>Godkendelse af sikkerhedskonceptet, bl.a. beredskabsplaner, sker ved politi-, brand- og redningsmyndigheders involvering i Danmark og Tyskland. Godkendelse i henhold til EU’s vejtunnelsikkerhedsdirektiv, gives principielt af danske og tyske myndigheder via dokumentation, som det uafhængige institut Bundesanstalt für Strassenwesen (BASt) har gransket.</p>
			<p>Der er ikke noget at komme efter. Vi bygger en enestående, meget sikker og tryg tunnel. Og vi gør det baseret på best practice, innovation og med efterlevelse af alle relevante retningslinjer og krav til sikkerhed fra myndigheder i både Danmark og Tyskland. Og det sker på baggrund af erfaringerne fra blandt andet Storebælt og Øresund – hvor der ikke har været en eneste dødsulykke i nogen af tunnelerne – og ud fra et omfattende design- og planlægningsarbejde.</p>
			<p>Intet overlades til tilfældigheder. Alt andet ville da være halsløs gerning.</p>
		</section></div></body></html>
