---
layout:     post
title: 	    "»Der er altid et glimt af menneskeligt lys i dem«"
post_author:	    
post_date:	    Wed, 22 Apr 2015 11:21:12 +0200
post_site:	    politiken.dk 
post_link:	    http://politiken.dk/magasinet/interview/ECE2637131/der-er-altid-et-glimt-af-menneskeligt-lys-i-dem/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Fanger i de nærliggende celler på dødsgangen jublede, da Donald Moeller blev 
spændt fast til operationssengen, hvor han skulle henrettes. 
</p><p>
22 år forinden, i 1990, kidnappede Donald Moeller den niårige Becky O’Connell 
fra en kiosk i Sioux Fall, South Dakota. Donald Moeller kørte Becky 
O’Connell ud i en skov, hvor han voldtog hende, stak hende med en kniv og 
til sidst skar halsen over på den niårige pige. 
</p><p>
Nu, 30. oktober 2012, brugte Donald Moeller sine sidste ord på at spørge »Er 
de min fanklub?«, med henvisning til medfangerne. Så fik han sprøjtet en 
dødelig dosis Pentobarbital ind i årerne, og efter få minutter stoppede 
Donald Moeller med at trække vejret. En måned forinden havde Donald Moeller 
affundet sig med sin straf og stoppet en igangværende appelsag: 
</p><p>
»Hvis voldtægt og mord af Rebecca O’Connell ikke fortjener dødsstraf, så tror 
jeg, at der er intet, der gør det«, sagde Donald Moeller, da han indrømmede 
sin skyld. 
</p><div class="art-fakta article-box">
<header>
<h4 class="">
Blå bog</h4>
<h5>
Tim Jon Semmerling</h5>
</header>
<div class="fakta-body" data-buildingblock="embedded_factboxlink">
<p><span class="img-contimg-fl-right"><img class="image inlineLightBox" src="http://multimedia.pol.dk/archive/00929/Tim_Jon_Semmerling_929909w.jpg" alt="" border="0"/><span class="caption"><span class="f-img-caption">Foto: 
</span>Jamie DiVecchio Ramsey</span></span></p><p><b>Forsvarsadvokat. </b>Uddannet jurist fra DePaul University’s College of Law 
som som 47-årig. 
</p><p><b>Forinden skrev han</b> en ph.d. i mellemøstlige sprog og kultur. 
</p><p class=" bl-elem"><b>Han taler arabisk</b> og er specialist i mitigration, der handler om at 
udvikle forsvaret for den anklagede.
</p>
</div>
</div><p/><p/><p>
Det var Tim Jon Semmerling ikke enig i. Som advokat og specialist i mitigation 
for Donald Moeller kæmpede han til det sidste for, at appelsagen skulle 
fortsætte. Tim Jon Semmerling så noget andet end det monster, som anklagerne 
forsøgte at fremstille. 
</p><p>
»Det var en forfærdelig og afskyelig forbrydelse, og der er ingen undskyldning 
for det, men når jeg husker de mere end 100 timer, jeg brugte sammen med 
Don, så savner jeg den mand, jeg kendte«, fortæller han. 
</p><p>
Tim Jon Semmerling lærer mordere som Donald Moeller bedre at kende end deres 
egne forældre. Han rejser verden rundt for at finde hver detalje om personer 
tiltalt for medvirken til terrorangrebet på World Trade Center. Han skriver 
deres fulde livshistorier, som forsvarsadvokater bruger til at vise, at 
deres klienter ikke skal have dødsstraf. Og han ser det menneskelige lys i 
dem, vi andre kun kender som mordere og terrorister. 
</p><p>
Juryen ser først for alvor Tim Jon Semmerlings arbejde, når den anklagede er 
dømt skyldig i sin forbrydelse, og juryen skal afgøre, om straffen er 
henrettelse eller livstid i fængsel. Her fremlægger Tim Jon Semmerling de 
formildende omstændigheder, der skal sikre juryens medfølelse og den 
anklagedes overlevelse. <i>Mitigation </i>kaldes det i USA, hvor det er en 
fast bestanddel af sager om dødsstraf. Det kan oversættes til nedsættelse 
eller reduktion, men også formildelse og lindring. 
</p><p>
»Vi giver ikke en undskyldning for deres forbrydelser. Ideen er at fortælle 
den anklagedes historie, forklare, hvorforpersonen måske har gjort det, og 
hjælpe juryen til at finde en grund til at give livstid i stedet for 
dødsstraf, om det er gennem nåde, medmenneskelighed eller empati. Du skal 
kun have et af jurymedlemmerne til at sige fra, og så bliver dødsstraf taget 
af bordet, men personen får stadig livstid, fordi vedkommende er kendt 
skyldig«, fortæller Tim Jon Semmerling. 
</p><h3>
Død er anderledes 
</h3><p>
Der er et mantra i amerikansk ret om, at »død er anderledes«. Først og 
fremmest kan dødsstraf ikke ændres, når først det er udført, men samtidig 
siger det noget om samfundet, hvis man ikke gør alt for at have en retfærdig 
rettergang, før man henretter en person. 
</p><p>
I 1970’erne var dødsstraffen lidt for populær i USA. Den blev uddelt arbitrært 
og lunefuldt. Efter en sag i 1972, hvor højesteret vurderede, at 
dødsstraffen havde været forfatningsstridig, fordi forbrydelsen ikke stod 
mål med straffen, suspenderede USA brugen af dødsstraf. 
</p><p>
Da USA i 1976 ophævede suspensionen, indførte man en todelt rettergang i sager 
om dødsstraf. Første del afgør skylden, anden del afgør straffen. I den 
anden del af retssagen skal anklager præsentere alle de skærpende 
omstændigheder, der kvalificerede til dødsstraf, mens forsvaret skal 
præsentere de formildende omstændigheder og forsvare, at dommen skal være 
fængsel på livstid. Derefter skal juryen bestemme straffen. 
</p><p>
Mens de skærpende omstændigheder blev klart defineret, blev de formildende 
omstændigheder overladt fuldstændig til forsvaret at definere. Siden har en 
række sager dannet præcedens, og man har dannet sig en ide om, hvad der er 
effektiv <i>mitigation</i>, men ifølge Tim Jon Semmerling varierer det fra 
sag til sag, da de formildende omstændigheder er »alt, der giver genlyd i 
din fornuft eller dine følelser«. 
</p><p>
Tim Jon Semmerling kom selv ind i <i>mitigation</i> ad en smutvej. Han var 47 
år gammel, da han afsluttede sit jurastudium – en sen alder, hvis man vil nå 
at arbejde på de store sager i USA. En af underviserne på DePaul 
University’s College of Law fortalte ham, at man som specialist i<i> 
mitigation</i> hurtigere kunne komme til at arbejde på de største sager, da 
det stadig var et uopdaget område, og man ikke arbejdede som den ledende 
advokat, der procederer, men som en ekspert, der udvikler forsvaret, men 
ikke fremlægger i retten. To år efter at have færdiggjort sin uddannelse 
arbejdede Tim Jon Semmerling på de største sager i USA. Samtidig havde han 
fundet ud af, hvor meget »værdighed« og »medfølelse« der lå i <i>mitigation</i>, 
og hvordan han rent faktisk kunne redde liv. 
</p><h3>
Deres inderste hemmeligheder 
</h3><p>
Det var støvlerne, der gjorde forskellen. 
</p><p>
Tim Jon Semmerling havde mødtes med dødsdømte Donald Moeller en gang om 
måneden for at finde ud af, hvem han var, og forstå, hvordan hans liv havde 
udviklet sig, så han kunne opbygge et forsvar til appelsagen. Uden det store 
resultat. Donald Moeller stolede ikke på nogen, og Tim Jon Semmerling var 
bare endnu en »lejemorder«, der ville af med ham. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00929/_____Intet_navn_____929908" data-id="929908" data-imgtype="jpg" data-caption="Der var aldrig nogen, der lærte Donald Moeller, hvordan man skulle leve et liv, fortæller Tim Jon Semmerling. Foto: AP Photo"/><p>
Men denne dag havde Tim Jon Semmerling trukket i et par arbejdsstøvler i 
stedet for sine hyttesko. 
</p><p>
»Du er mere som mig, end du er som dem (andre advokater, red.)«, bemærkede 
Donald Moeller om skiftet i fodtøj. 
</p><p>
»Han følte en forbindelse gennem den lille detalje. Det var en af de ting, der 
opbyggede noget tillid mellem os«, forklarer Tim Jon Semmerling. 
</p><p>
Tillid fra den anklagede er en forudsætning for at kunne opbygge det narrativ 
om den anklagedes livshistorie, som er det afgørende i <i>mitigationen</i>. </p><p>
»Vi bruger vores tid på at undersøge personens fulde sociale, biologiske og 
psykologiske historie. Vi starter med at arbejde med de anklagede selv og få 
dem til at fortælle om deres afgørende erfaringer i livet. I sager om 
dødsstraf stræber vi efter at finde og interviewe enhver, der på nogen måde 
har rørt personens liv«, uddyber han. 
</p><p>
Derfor begyndte Tim Jon Semmerling også at undersøge, hvem der havde tætte 
forhold til Donald Moeller. I en opvækst fyldt med misbrug skilte Donald 
Moellers stedmor Agnes Becker sig ud. Tim Jon Semmerling knyttede et tæt 
bånd til hende, og ad den vej blev tilliden fra Donald Moeller styrket. For 
hver gang stedmoren besøgte Donald Moeller, fortalte hun om det seneste 
besøg fra Tim Jon Semmerling, og hvordan han havde blomster med. 
</p><p>
Til sidst åbnede Donald Moeller sig helt, og han begyndte at sende advokaten i 
retning af alle, der havde betydet noget for ham. Samtidig havde Tim Jon 
Semmerling og holdet af forsvarsadvokater fundet frem til alle protokoller, 
journaler og optegnelser, der indeholdt noget om Donald Moeller. 
</p><p>
»Ofte kommer vi til at kende de anklagede bedre end deres forældre, og somme 
tider hjælper vi dem med at konfrontere deres inderste og bedst gemte 
hemmeligheder«, forklarer Tim Jon Semmerling. 
</p><h3>
Et andet liv 
</h3><p>
»Hvis du læser om Don i aviserne, så lyder han som en, du umiddelbart vil være 
meget bange for«, fortæller Tim Jon Semmerling om, hvordan andre vil opfatte 
Donald Moeller. 
</p><p>
Han følger en teori om, at vi ikke har lyst til at tage andres liv, men at vi 
kan lære det, når folk dehumaniseres eller fremstilles som noget, der er 
mindre menneskeligt. Det er det, som anklagere prøver på, når mordere bliver 
iscenesat som monstre eller terrorister som enlige ulve. 
</p><p>
Tim Jon Semmerlings opgave er det modsatte. Han skal humanisere den anklagede 
og gennem livshistorien vise mennesket bag forbrydelsen. 
</p><p>
Det menneske, der gemmer sig bag voldtægten og mordet på niårige Becky 
O’Connell, havde en miserabel opvækst. Donald Moellers mor var 17, da hun 
fødte ham, og faderen forlod hende kort efter. Da Donald Moeller kun var en 
tumling, blev han efterladt fastbundet til en bus, mens moren og den nye 
mand tog ud og festede. Tæsk var en del af hverdagen, og i et enkelt 
tilfælde tæskede Donald Moellers mor ham til bevidstløshed med en 
stegepande. Når den nye husbond var ude af huset, dyrkede moren sex med 
andre mænd foran Donald Moeller og hans søskende. Donald Moeller blev 
misbrugt af tre forskellige kvinder i løbet af sin barndom. Han begyndte at 
drikke som otteårig, at ryge marihuana som 11-årig. Imens fandt moren sig en 
ny mand, med hvem hun supplerede indkomsten gennem indbrud, som børnene blev 
tvunget til at være en del af. 
</p><p>
Da Donald Moeller skulle starte sit eget liv, kendte han ikke meget andet end 
kriminalitet. Han begyndte at lave sine egne forbrydelser og passerede ind 
og ud af fængsler. På et tidspunkt lykkedes det ham at få job, men han kunne 
ikke finde ud af de basale ting som at betale husleje: 
</p><p>
»Han forstod aldrig, hvordan man levede. Spørgsmålet, når man kender til 
detaljerne i hans liv, er, om han havde autonomiteten, da han begik den 
forbrydelse. Hvad hvis hans liv havde været anderledes? Hvad hvis han havde 
haft de samme muligheder som resten af os?«, spørger Tim Jon Semmerling, der 
også fremlagde glimtene af den mand, Don kunne være blevet. Hvordan han 
fejede gården og tog sig af sin stedmors gøremål, eller hvordan han legede 
med stedsøsterens lille datter. 
</p><h3>
Forsvar for terrorister 
</h3><p>
Inden han blev advokat, skrev Tim Jon Semmerling en ph.d. i mellemøstlige 
sprog og kultur. Den baggrund har givet ham en plads på forsvarsholdet i 
nogle af de største sager om terrorisme mod USA. 
</p><p>
5. november 2009 åbnede Nidal Hasan, en psykiater i hæren, ild mod amerikanske 
soldater på Fort Hood-basen i Texas. 13 af soldaterne, der stod og ventede 
på den sidste vaccine, inden de skulle udsendes, blev dræbt. I dag sidder 
Nidal Hasan fanget i et militærfængsel og kan blive den første amerikanske 
soldat i over 50 år, der får dødsstraf. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00929/Fort_Hood_Shooting_929904" data-id="929904" data-imgtype="jpg" data-caption="Massemorderen Nidal Hasan er dømt til døden, men da dommen er afsagt af en militær domstol, bliver den automatisk appelleret. Derfor arbejder Tim Jon Semmerling nu på at ændre dommen til fængsel på livstid. Foto: Bell County Sheriff's Department/ AP Photo"/><p>
Tim Jon Semmerling stod længe til at være den eneste, der kunne forhindre det. 
Han var ansat som mitigationsspecialist på det hold af advokater, der skulle 
forsvare Nidal Hasan. Alle de andre advokater blev dog fyret af Nidal Hasan, 
der valgte at forsvare sig selv og kun beholde Tim Jon Semmerling på sagen, 
som han indkaldte som et af kun to vidner. 
</p><p>
I sidste ende undlod Nidal Hasan helt at forsvare sig selv og brugte ikke sine 
vidner. Han blev dømt til døden, men da det er en militærsag, blev den 
automatisk appelleret. Derfor kan Tim Jon Semmerling ikke tale om specifikke 
elementer i sagen. 
</p><p>
Det samme gælder forsvaret for Walid Bin Attash, der sidder på 
Guantánamo-basen og sammen med fire andre er tiltalt for sin medvirken til 
terrorangrebet mod World Trade Center 11. september. Men Tim Jon Semmerling 
kan godt fortælle om, hvordan det er anderledes at arbejde som forsvarer på 
nogle af de største transnationale sager: 
</p><p>
»Transnationale sager kræver, at du opbygger en viden om den kultur og den 
geopolitiske historie, som din klient har levet i. Hvis din klient voksede 
op i mere end et land, så bliver den udfordring mangedoblet«, forklarer han. 
</p><p>
Derfor trækker Tim Jon Semmerling på sin baggrund og evne til for eksempel at 
tale arabisk, når han rejser til Mellemøsten for at forstå, hvordan hans 
klienter har udviklet sig. 
</p><p>
Det er den amerikanske stat, der betaler for Tim Jon Semmerlings arbejde i 
sager om dødsstraf, for det er med hans ord »kun staten og Oprah, der har 
den slags penge«, som det koster at undersøge en persons liv til bunds. 
</p><p>
Han mener, det er vigtigt, at staten gør sig klart, hvad det har af 
omkostninger, når man vil tage en persons liv. Det samme, synes han, gælder 
danskerne, da han hører om de nyeste undersøgelser, hvor hver femte dansker 
ønsker dødsstraf: 
</p><p>
»At tage nogens liv må anses som en meget drastisk beslutning i vores samfund. 
Jeg har mødt folk, der siger: ’Aw, bare tag dem ud bagved og skyd dem’. Nej! 
Det er ikke sådan, et retfærdigt retssamfund fungerer«. 
</p><h3>
Et glimt af lys 
</h3><p>
Det er langtfra alle, der forstår Tim Jon Semmerling. Nogle af hans fjerne 
familiemedlemmer spørger ham »Hvordan kan du gøre det?« og synes, det er 
»frygteligt«. 
</p><p>
Det er ikke, fordi han vil modarbejde sit eget land. Hans venner griner 
faktisk ad ham, fordi han er »uforbederlig« amerikansk: 
</p><p>
»At gå imod dødsstraf er ikke uamerikansk. Men jeg har for vane at gå imod 
massetænkning, og jeg er måske en <i>maverick </i>på den måde«, 
siger Tim Jon Semmerling og forklarer, at opgøret med gængs tænkning er en 
af de primære grund til, at han kæmper kampen imod dødsstraf, for den må 
ikke tages for givet: 
</p><p>
»Skift din tankegang og åben dine øjne. For hvis du havde levet det liv, havde 
du måske været i samme situation«, er hans budskab. 
</p><p>
Og så gør han det for den anklagedes familie, der også rammes hårdt af 
forbrydelsen, selv om det måske ikke virker lige så åbenlyst i forhold til 
ofrenes familier: 
</p><p>
»De ønskede ikke, at det skulle ske. De mister måske en søn, mens de 
efterlades rådvilde med spørgsmålet om, hvorvidt det også var deres skyld? 
Så hvis jeg kan give en mor fornemmelsen af, at der er nogen, som hjælper 
hendes søn eller datter, føles det som en stor bedrift for mig«, forklarer 
Tim Jon Semmerling. 
</p><p>
Han mener ikke, at han endnu har forsvaret en person, som var et monster eller 
fortjente dødsstraf: 
</p><p>
»Jeg har aldrig følt, at nogen af dem har været så forfærdelige, som aviserne 
skriver. Der er altid et glimt af menneskeligt lys i dem. Sagen er, at du 
skal finde det og opdyrke et forhold, så du kan finde det«. 
</p><p>
Og hvis han ikke kan komme igennem til den anklagede, er han ikke den rigtige 
til opgaven, og så bør en anden tage over. Det lykkedes ham at komme igennem 
til Donald Moeller, men til sidst »ønskede Don ikke at leve længere«. Han 
havde siddet på dødsgangen i 20 år. I de 20 år havde han ikke spist et 
måltid sammen med en anden person. Fangevogterne måtte ikke snakke med ham, 
og når han blev ført ud af sin celle, råbte medfangerne ad ham og kastede 
ting efter ham. Til sidst blev det for meget og han fortalte dommer Larry 
Piestol, at han ikke længere ville kæmpe mod dødsstraf. 
</p><p class=" bl-elem"><i class=" bl-elem">Publiceret 22. april 2015</i></p>	
</div>
</div></body></html>
