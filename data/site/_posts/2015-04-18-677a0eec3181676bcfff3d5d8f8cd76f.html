---
layout:     post
title: 	    "Det ligner Picasso... men det er det ikke"
post_author:	    
post_date:	    Sat, 18 Apr 2015 15:20:44 +0200
post_site:	    politiken.dk 
post_link:	    http://politiken.dk/kultur/kunst/kunstanmeldelser/ECE2633514/det-ligner-picasso-men-det-er-det-ikke/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4 class="">
Picasso i samtidskunsten</h4>
<div class="fakta-body" data-buildingblock="embedded_factboxlink">
<div class="clearfix m-top5 m-bottom5">
<img class="pol-rating-img" src="http://politiken.dk/graphics/ratings/5_hjerter_red.png" alt="Politiken synes"/>
</div>
<p>
Deichtorhallen – Halle Für Aktuelle Kunst, Deichtorstrasse 1-2, Hamburg. 
</p><p class=" bl-elem">
Til 12. juli.
</p>
</div>
</div><p>
Sandheder, der gentages lidt for ofte, har det med at ende som rene klicheer, 
ingen for alvor tænker over betydningen af længere. Og det er synd, i hvert 
fald når det gælder sandheden om, at det er i mødet med den anden, at vi 
virkelig fremstår som os selv. 
</p><p>
Men måske udstillingen ’Picasso i samtidskunsten’ i Deichtorhallen i Hamburg 
kan genaktivere de kloge ord. For her får man et mangefacetteret billede af 
Picassos produktion og den indflydelse, han stadig har – uden at Picasso har 
signeret et eneste af de hen ved 200 udstillede værker. 
</p><p>
For samtlige 90 kunstnere, der har bidraget til udstillingen, gælder det 
nemlig, at de har ladet sig inspirere af Pablo Picasso (1881-1973). Uden på 
nogen måde at miste sig selv. Som når Asger Jorn (1914-73) sammensmelter to 
kvindehoveder i ’Mona Lisa’ (1944) eller tyskerne Jonathan Meese og Albert 
Oehlen (f. 1970 og 1954) skaber et syret selvportræt. 
</p><p>
Meese og Oehlen bruger både ink-jet-print og oliemaling i deres store værk ’An 
der Wand’ (’På væggen’, 2003), hvor man ser to meget mandlige personager med 
maskeagtige ansigter, den ene med skiløbere og sneklædte bjergtoppe på 
brystet, den anden klædt i antik keramik med hagekors/soltegn. 
</p><p><span class="img-contimg-fl-left"><img class="image inlineLightBox" src="http://multimedia.pol.dk/archive/00929/kul_Albert_Oehlen_J_929315y.jpg" alt="" border="0"/><span class="caption"><span class="f-img-caption">MASKULINT. 
</span>Der er ingen tvivl om kønnet på Jonathan Meese og Albert Oehlen, der har skabt dette dobbelte selvportræt, ’An der Wand’, med tanke på Picasso. Foto: Jochen Littkemann © VG Bild-Kunst, Bonn</span></span></p><p>
Lige så legende er britiske Patrick Caulfields tilgang, når han viser os ’Les 
Demoiselles d’Avignon vues de derrière’ (1973), altså Picassos berømte 
frøkener fra Avignon – set bagfra! Mens amerikanske George Condo (f. 1957) 
med sine ’Memories of Picasso’ fra 1989 så at sige serverer Picasso med 
Picasso på. 
</p><h3>
Politisk kunst
</h3><p>
Men det er bestemt ikke sjov og ballade alt sammen. En del kunstnere har valgt 
at arbejde videre i Picassos politiske spor, sådan som man ser det hos 
kinesiske Zhang Hongtu (f. 1943), hvis maleri ’Bird’s Nest in the Style of 
Cubism’ fra 2008 blev beslaglagt af de kinesiske myndigheder, sikkert fordi 
der står både ’Tibet’ og ’Human Rights’ side om side med gengivelsen af det 
olympiske stadion i Beijing. 
</p><p>
Helt oplagt til politiske manifestationer er det dog at genbruge ’Guernica’, 
og det er der da også en lang række kunstnere, der gør. Irakiske Dia 
Al-Azzawi forsøger i sit remake at få fokus på Sabra- og Shatila-massakren, 
der fandt sted i Beirut i 1982, mens en af de helt centrale figurer i 
1990’ernes Young British Artists, Gary Hume, i ’My Guernica’ fra 1992 synes 
at sætte spørgsmålstegn ved maleriets, og dermed kunstens, rolle. 
</p><p><span class="img-contimg-fl-left"><img class="image inlineLightBox" src="http://multimedia.pol.dk/archive/00929/kul_lille_Condo_Mem_929317y.jpg" alt="" border="0"/><span class="caption"><span class="f-img-caption">INSPIRERET. 
</span>George Condo har i den grad ladet sig inspirere af Picasso i værket 'Memories of Picasso' (1989), hvor der er voldsomt liv i kvindeportrættet. Foto: Collection Frac Île-de- France © Adagp, Paris/VG Bild- Kunst, Bonn</span></span></p><p>
For hvad kan vi egentlig forvente, at et kunstværk kan? Ikke så lidt, i hvert 
fald hvis kunstneren bag hedder Picasso. Og især hvis værket er ’Guernica’, 
som han malede i 1937. Det må være verdens mest berømte politiske kunstværk, 
hvilket igen betyder, at alt, hvad der sker med ’Guernica’, straks trækker 
overskrifter. 
</p><p>
Det benyttede Tony Shafrazi sig af i 1974, da han med store bogstaver skrev 
’kill lies all’ (dræb, løgne, alle) hen over maleriet. Selv har Shafrazi 
forklaret, at han ønskede at blive en del af den kreative proces og samtidig 
reaktivere maleriet, sikkert i forlængelse af protesterne mod Vietnamkrigen. 
</p><p>
At også Picasso selv havde malet videre på andres værker, er en ekstra krølle 
på historien, ligesom det faktum, at Shafrazi gik hen og blev gallerist i 
New York, mens tyske Felix Gmelin i 1996 skabte en parafrase over 
begivenheden med titlen ’Kill Lies All After Picasso (1937) &amp; Tony 
Shafrazi (1974)’. 
</p><h3>
Tour de force i samtidskunsten
</h3><p>
Næsten lige så lang er titlen på briterne Michael Baldwin og Mel Ramsdens 
monumentale maleri ’Picasso’s Guernica in the Style of Jackson Pollock’. Og 
mindst lige så præcis, for det, de to kunstnere, der tilsammen hedder Art &amp; 
Language, skabte i 1980, er på én gang ’Guernica’ og noget, der i den grad 
ligner et af Pollocks drypmalerier. 
</p><p>
Jeg skal ikke kunne sige, om de derved vil henlede opmærksomheden på, at 
Pollock var meget inspireret af Picasso, ligesom Pollock faktisk aldrig selv 
følte, at han forlod figurationen, selv om mange af hans sene værker virker 
abstrakte. Men flot er det, og en smule foruroligende, for tænk, at det kan 
lade sig gøre at morfe to mestre. 
</p><p>
Og sådan bliver det ved og ved i Hamburg, hvor kometer og ikoniske kunstnere 
fra Ernst Ludwig Kirschner over Lichtenstein og Basquiat til Cindy Sherman 
og David Hockney fylder væggene. 
</p><p class=" bl-elem">
Det er en tour de force i samtidskunsten – og ikke mindst i Picassos enorme 
betydning. 
</p>	
</div>

</div></body></html>
