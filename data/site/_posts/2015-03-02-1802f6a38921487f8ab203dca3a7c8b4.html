---
layout:     post
title: 	    "Ny database kan afsløre, hvilke hospitaler der gør dig syg "
post_author:	    Anne Marie Lykkegaard
post_date:	    Mon, 02 Mar 2015 11:54:27 +0000
post_site:	    ing.dk 
post_link:	    http://ing.dk/artikel/ny-database-kan-afsloere-hvilke-hospitaler-der-goer-dig-syg-174476
---
<html><body><div><section class="body"><p>Hvis man ligger på hospitalet er det oftest, fordi man er syg. Men omkring 60.000 patienter bliver årligt endnu mere syge på hospitalet, fordi de får tiltusket sig en eller anden infektion, mens de er indlagt.</p>
			<p>Indtil videre har man ikke været i stand til at overvåge, hvilke infektioner der huserer på de danske sygehuse, men det er slut nu.</p>
			<p>En ny database ved navn HAIBA, Hospital Acquired Infection dataBase, skal nu indsamle data om, hvilke infektioner patienterne får, mens de er indlagt på landets hospitaler. Til at starte med fokuserer databasen på infektioner som blodforgiftning og diarré, og senere i år vil data om infektioner efter knæ- og hofteoperationer samt urinvejsbetændelse også blive tilgængelige for sygehuse og borgere på <a href="http://esundhed.dk/Sider/Forside.aspx">esundhed.dk</a>. De første data offentliggøres 4. marts 2015.</p>
			<p>»Det er et fantastisk system, fordi personalet har bedre mulighed for at følge med i forekomsten af infektioner på deres sygehus. Samtidig skal de ikke bruge tid på at registrere infektionerne, fordi det sker automatisk, men i stedet fokusere på, hvad patienterne fejler,« siger Kåre Mølbak, der er den overordnede chef for udviklingen af HAIBA samt overlæge og afdelingschef for infektionsepidemiologisk afdeling på Statens Serum Institut.<br/><aside class="plugin right box"><strong>HAIBA</strong></aside></p>
			<p>I HAIBA kan man søge på bestemte hospitaler og afdelinger for at se, hvilke infektioner der findes der. Systemet opdateres én gang i døgnet, hvor den viser nye tilfælde af infektioner med data, navnet på hospitalet og hvilken afdeling.<br/></p>
			<h2>Data skal igangsætte forebyggelse</h2>
			<p>Før i tiden var sygeplejersker og læger nødt til selv at registrere, hvis en patient havde fået en infektion, mens de har været indlagt, men HAIBA kan lave denne proces helt automatisk.</p>
			<p>Når en patient bliver indlagt, bliver der under forløbet taget en række prøver, som sendes til undersøgelse. Hvis eksempelvis en blodprøve tages over 48 timer efter indlæggelse, og denne viser en blodforgiftning, er infektionen med stor sandsynlighed erhvervet på sygehuset. Disse data sendes til HAIBA, som helt automatisk registrerer, hvilket sygehus patienten er på, og hvilken infektion det drejer sig om.</p>
			<p>Denne registrering betyder ifølge Kåre Mølbak, at sygehuse og almindelige borgere bedre kan se, hvor problemerne ligger og gøre en indsats for at bekæmpe infektionerne.</p>
			<p>»Det allerførste vi skal er at synliggøre problemerne på en klar måde og have data, der kan ageres på. De data skal være med til at igangsætte initiativer til forebyggelse af infektioner. Ambitionen er altså ikke at indsamle data, men at der kommer lokale initiativer ud af det,« siger han.</p>
			<h2>60.000 bliver hvert år inficeret</h2>
			<p>Der har indtil nu været forskellige måder at overvåge infektionerne på, men de har alle været lokale eller for en kortere periode. Men det er ifølge Kåre Mølbak en rigtig god idé at overvåge forskellige typer infektioner, fordi det går ud over patienterne og effektiviteten på hospitalerne.</p>
			<p><figure class="plugin right zoomable"><img data-original-image="http://ing.dk/sites/ing/files/images/50709.jpg" src="http://ing.dk/sites/ing/files/styles/w1120_media_right/public/images/50709.jpg?itok=940mvEV0" alt=""/><figcaption> Knæ- og hofteoperationer er valgt, fordi der ifølge Kåre findes gode data på infektionsraten i disse operationer. <cite>Foto: MC3 Kristopher Wilson/U.S. Navy</cite></figcaption></figure></p>
			<p>»Vi ved, at der årligt er omkring 60.000 patienter, der bliver inficeret, og det koster enormt meget. Ud over, at det er ubehageligt, så er det også rigtig dyrt, fordi patienterne får nogle længere forløb, men det betyder også meget for sygehusenes økonomi og effektivitet,« siger han og understreger, at forebyggelsen af infektionerne nemmere kan ske på et bredt datagrundlag.</p>
			<p>»Forebyggelse kræver gode data, og det smarte ved, at det er landsdækkende, er, at vi kan få sammenlignelige data i modsætning til at hvert sygehus har deres eget overvågningssystem,« siger han.</p>
			<p>Grunden til, at der endnu ikke har været en national overvågning af infektionerne, er ifølge Kåre Mølbak, at it-infrastrukturen ikke har været gearet til at håndtere sådan en stor database med data fra alle landets sygehuse.</p>
			<h2>Flere infektioner kan afsløres med bedre data</h2>
			<p>I det første stykke tid vil HAIBA kunne vise data om forekomsten af blodforgiftninger og diarré, fordi de er de hyppigste infektioner, men i princippet kan HAIBA vise alle typer infektioner, hvis der blot er data på dem.</p>
			<p>»På sigt kan man få data om eksempelvis influenza på sygehusene eller andre luftvejsinfektioner, men det handler i høj grad om, hvilke data der er tilgængelige. Vi har eksempelvis ikke digitaliseret røntgenbilleder, men hvis vi får det, kan vi se på infektioner som lungebetændelse,« siger han.</p>
		</section></div></body></html>
