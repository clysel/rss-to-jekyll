---
layout:     post
title: 	    "Efter endnu et tjek: Kommune afviser alle klager over kanalby"
post_author:	    Christian Østergaard
post_date:	    Wed, 11 Mar 2015 06:28:11 +0000
post_site:	    ing.dk 
post_link:	    http://ing.dk/artikel/efter-endnu-et-tjek-kommune-afviser-alle-klager-over-kanalby-174666
---
<html><body><div><section class="body"><p>Opgravning af forurenet jord, inddæmning af dele af havnebassinet og mindre vandgennemstrømning i havnen har bekymret borgerne i nærheden af det omstridte kanalby-projekt i Københavns Sydhavn. Med en ny rådgiverrapport fejer kommunen nu alle klager af bordet.</p>
			<p>Enghave Brygge har været på tegnebrættet siden 2002. Med Amsterdam som forbillede skal den nye bydel skal anlægges på ti inddæmmede øer, der skal huse 2.400 boliger og 1.600 arbejdspladser.</p>
			
			<p><figure class="plugin right zoomable"><img data-original-image="http://ing.dk/sites/ing/files/enghave2_0.jpg" src="http://ing.dk/sites/ing/files/styles/w1120_media_right/public/enghave2_0.jpg?itok=TK_Zm619" alt=""/><figcaption>Enghave Brygge i Sydhavnen har siden 2002 været i spil som byudviklingsområde for at give plads til de 100.000 indbyggere, som hovedstaden frem mod 2025 efter planen vil vokse med. </figcaption></figure></p>
			<p>Projektet har dog mødt kritik fra såvel naboer som havnens brugere og grønne organisationer. Det skyldes blandt andet, at området ifølge nogle vurderinger ikke skulle være tilstrækkeligt sikret mod klimaforandringer og at jord og havnebund i området er så stærkt forurenet, at mange frygter en spredning af forureningen i havnen, når der skal anlægges nye øer.</p>
			<p>På grund af de 38 klager over projektet har kommunens teknik- og miljøforvaltning fået rådgivere fra Niras til at tjekke VVM-redegørelsens konklusioner om tre af stridspunkterne ved projektet: jordforurening, havsedimenter og anlægsstøj.</p>
			
			<p>Det fremgår af den såkaldte hvidbog, som Københavns Kommune netop har offentliggjort. Hvidbogen er kommunens svar på de kritiske høringssvar og angiver, om der skal laves ændringer i projektet på baggrund af svarene. Det er ikke tilfældet for Enghave Brygge.</p>
			<p>Inden det seneste tjek var også Orbicon – der stod bag VVM-undersøgelsen – blevet bedt om at kontrollere konklusionerne om henholdsvis industriforurenet jord, tungmetalforurenet bundsediment, vandgennemstrømning i havnen og konsekvenser af klimaændringer.</p>
			
			<p>Af redegørelsen fra Niras fremgår det, at rådgiverne kun har ganske få kommentarer til VVM-redegørelsen. Blandt andet gør de opmærksom på, at der kan forekomme impulsstøj, der er 5 dB højere, end rapporten anslog, ligesom de beder om, at kommunen stiller krav om afværgeforanstaltninger for forurenet jord i stedet for at lade det komme an på en konkret udgravning.</p>
			<p>Teknik- og miljøudvalget i Københavns Kommune skal diskutere hvidbogen mandag 16. marts, hvor de også skal stemme om at vedtage den og dermed give deres endelige blåstempling af projektet.</p>
			
			<p>Udvalget har allerede godkendt projektforslaget uden at have set VVM-undersøgelsen, som derfor nu skal godkendes separat efter at have været udskudt flere gange.</p>
			<p>Herefter følger ansøgningerne om konkrete miljøgodkendelser for de enkelte dele af projektet. Foreningen Havnelauget oplyser, at den forventer at klage over projektet til Natur- og Miljøklagenævnet, hvis hvidbogen godkendes af teknik- og miljøudvalget mandag.</p>
		</section></div></body></html>
