---
layout:     post
title: 	    "EU vil have bedre snor i ubemandede droner"
post_author:	    
post_date:	    Fri, 06 Mar 2015 21:27:21 +0100
post_site:	    politiken.dk 
post_link:	    http://politiken.dk/udland/ECE2577244/eu-vil-have-bedre-snor-i-ubemandede-droner/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Ubemandede droner kan være både sjovt legetøj, nyttige arbejdsredskaber for 
landmænd og myndigheder, uvelkomne snagere i privatlivets fred og farlige 
objekter blandt store passagerfly.
</p><p>
Derfor har repræsentanter for europæiske myndigheder, luftfartseksperter og 
droneproducenter fredag på et møde i den lettiske hovedstad, Riga, skitseret 
en række principper, der kan bruges til at lave fælleseuropæiske regler for 
droner til brug allerede fra næste år.
</p><p>
EU's transportkommissær, Violeta Bulc, siger i forbindelse med mødet, at 
Europa som samfund er nødt til at finde ud af, hvordan vi ønsker at leve med 
droner.
</p><p>
»Der er tale om fantastisk teknologi, hvis den bidrager til de europæiske 
borgeres velfærd«.
</p><p>
»Men det fører til bekymringer, hvis borgerne føler, at dronerne trænger ind i 
deres privatliv, hvis de samler ulovlige oplysninger, eller hvis de bliver 
til flyvende plager«, siger Bulc.
</p><p>
Den fem sider lange erklæring fra mødet lægger op til, at droner som 
udgangspunkt skal behandles som en ny type flyvemaskiner - men at reglerne 
også skal tilpasses den faktiske anvendelse.
</p><p>
Hovedprincippet er, at reglerne skal være skrappere, jo højere og jo mere 
risikobetonet der flyves.
</p><p>
Et andet grundprincip er respekten for borgernes grundlæggende rettigheder som 
beskyttelse af privatlivets fred og databeskyttelsen.
</p><p>
Men der er brug for klare definitioner af, hvad der er acceptabelt - og for at 
reglerne bliver håndhævet.
</p><p>
Erklæringen lægger også op til, at der skal være regler for støj fra droner og 
for krav til sikkerheden.
</p><p>
Det skal også - på så ubureaukratisk vis som overhovedet muligt - være til at 
holde styr på, hvem der ejer en drone. Ejerne skal kunne stilles til ansvar 
for dronens brug. Og man skal kunne tegne forsikringer.
</p><p>
For 'der vil ske ulykker', som det hedder i erklæringen.
</p><p>
Der er kommet mere fokus på de ubemandede småflyvere, efter at en af dem for 
nylig styrtede ned tæt på den amerikanske præsidentbolig i Washington, og 
efter at der i Frankrig er spottet masser af droner over Paris og over 
franske atomkraftværker.
</p><p class=" bl-elem">
Det er nu op til EU's sikkerhedsagentur for luftfart, EASA, at konsultere 
relevante parter med henblik på at foreslå et fælles regelsæt inden årets 
udgang.
</p>	
</div>
</div></body></html>
