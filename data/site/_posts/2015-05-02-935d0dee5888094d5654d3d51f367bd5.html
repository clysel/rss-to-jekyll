---
layout:     post
title: 	    "Politiet sigter direktører for svindel til 30 millioner"
post_author:	    
post_date:	    Sat, 02 May 2015 14:04:08 +0200
post_site:	    politiken.dk 
post_link:	    http://politiken.dk/indland/ECE2652093/politiet-sigter-direktoerer-for-svindel-til-30-millioner/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Tre mænd og en kvinde er blevet anholdt og sigtet for at have snydt 
statskassen for moms og skat for 27,5 millioner kroner og forsøg på at 
svindle for yderligere 2,5 millioner kroner.
</p><p>
Det skriver Ekstra Bladets netavis.
</p><p>
Den 26-årige kvinde og de tre mænd på 29, 38 og 49 år fremstilles lørdag i 
grundlovsforhør ved Retten på Frederiksberg, hvor de kræves 
varetægtsfængslet.
</p><p>
Ifølge eb.dk er de fire på kryds og tværs direktører, bestyrelsesmedlemmer og 
bestyrelsesformænd i et netværk af selskaber, som de har kontrolleret. Det 
er syv anpartsselskaber, to aktieselskaber og en enkeltmandsvirksomhed.
</p><p>
Selskaberne er ifølge sigtelsen brugt i en moms-karrusel, hvor importerede 
varer, især fødevarer, fra Holland er købt og solgt mellem selskaberne uden 
at skat og moms er blevet korrekt afregnet.
</p><h3>
To sigtede er brødre
</h3><p>
Alle fire, der er af udenlandsk oprindelse, nægter sig skyldige. Den 29-årige 
og den 38-årige er brødre. Mindst to af de sigtede nægter at udtale sig i 
retten, skriver eb.dk
</p><p>
Foreløbig er der rejst otte sigtelser i sagen, men politiet mener, at der er 
flere medgerningsmænd på fri fod, som også skal sigtes. Tre af de anholdte 
er sigtet for alle otte forhold af svindel, mens den 29-årige "kun" 
sigtes i fem af forholdene.
</p><p>
Efter at de omfattende sigtelser var læst op af anklager Susanne Bitsch, blev 
dørene til grundlovsforhøret lukket af hensyn til politiets efterforskning, 
skriver Ekstra Bladet.
</p><p class=" bl-elem">
Retsmødet ventes at tage det meste af lørdagen, hvor anklageren blandt andet 
skal dokumentere bilag om de mange handler i flere timer.
</p>	
</div>

</div></body></html>
