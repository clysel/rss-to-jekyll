---
layout:     post
title: 	    "Terrorpakke: Nye it-systemer til politiet og FE skal kunne knække kryptering"
post_author:	    Jesper Stein Sandal
post_date:	    Thu, 19 Feb 2015 12:15:00 +0000
post_site:	    www.version2.dk 
post_link:	    http://www.version2.dk/artikel/terrorpakke-nye-it-systemer-til-politiet-og-fe-skal-kunne-knaekke-kryptering-80465?utm_medium=feed&utm_source=version2.dk&utm_campaign=it_nyheder
---
<html><body><div><section class="body"><p>Regeringen fremlagde torsdag en ny terrorpakke, som tilfører knapt én milliard kroner til politiet, PET og Forsvarets Efterretningstjeneste. Terrorpakken omfatter <a href="http://www.justitsministeriet.dk/sites/default/files/media/Pressemeddelelser/pdf/2015/Et%20st%C3%A6rkt%20v%C3%A6rn%20mod%20terror.pdf">12 konkrete punkter</a>.</p>

<p>En del af planen omhandler efterforskningskapacitet, flere ressourcer til at forebygge radikalisering i fængslerne og en styrkelse af politiets indsatsstyrke. Men der er også flere punkter, som handler om teknologi.</p>

<p>Ifølge planen bliver der afsat 150 millioner kroner til PET og politiet, som blandt andet skal bruges til anskaffelse af et nyt fælles it-baseret analysesystem, som kan 'udnytte de betydelige datamængder' til at imødegå terrortrusler.</p>

<p>Derudover skal politiet og PET styrkes i forhold til overvågning af sociale medier. Det skal også ske via et it-system, som skal hjælpe med at opdage truende eller mistænkelig adfærd.</p>

<p>»Militante aktivister er meget aktive på nettet. På baggrund af det, der skete i Paris, har vi taget initiativ til ny lovgivning, som skal myndighederne tidssvarende redskaber,« sagde statsminister Helle Thorning Schmidt på et pressemøde torsdag.</p>

<p>Der skal også etableres et system, som kan bruges til at behandle digitale spor i form af eksempelvis fotos fra borgerne eller video fra overvågningskameraer.</p>

<p>Regeringen vil også gennemføre en undersøgelse af, hvorvidt brugere af taletidskort fremover kan registreres for at undgå, at kriminelle kan kommunikere anonymt.</p>

<p>»Kriminelle bruger i dag taletidskort. Vi vil undersøge, om vi kan lave en form for registrering, men det vil kræve noget lovgivning,« sagde justitsminister Mette Frederiksen på pressemødet torsdag, hvor terrorpakken blev fremlagt.</p>

<p>Forsvarets Efterretningstjeneste skal også have tilført 415 millioner kroner, som blandt andet skal gå til at øge efterretningstjenestens kapacitet til dekryptering af krypteret kommunikation.</p>

<p>Dertil kommer flere ressourcer til databehandling og analyse, ligesom Center for Cybersikkerhed skal styrkes med flere personaleressourcer til rådgivning af private og offentlige virksomheder om sårbarheder i industrielle systemer.</p>
  </section></div></body></html>
