---
layout:     post
title: 	    "Kronik: Forældet dagslyskriterie spærrer for bæredygtigt byggeri"
post_author:	    37996
post_date:	    Thu, 09 Apr 2015 13:40:10 +0000
post_site:	    ing.dk 
post_link:	    http://ing.dk/artikel/kronik-foraeldet-dagslyskriterie-spaerrer-baeredygtigt-byggeri-175259
---
<html><body><div><section class="body">
			<p>Det nye BR 15 er en oplagt mulighed for at få opdateret den gamle og utidssvarende dagslysfaktor ved beregning af dagslysforhold i nybyggeri. Dagslysfaktoren blokerer for at designe bæredygtige lavenergibygninger med godt dagslys, bedre indeklima og mindre energiforbrug.</p>
			<p>I BR10 er kravet, at et rum skal være ‘velbelyst’. Et helt diffust dagslyskrav, der i praksis er blevet ophævet til lov, og som nu er ved at blive videreført i det nye BR15.</p>
			<p>Dagslysfaktoren anvendes til at beregne om rummet er velbelyst, men den tager ikke højde for bygningens geografiske placering, orientering mod solen og varierende himmeltyper. Dagslysfaktoren fortæller intet om den visuelle komfort eller blændingsrisiko og tager ikke højde for solafskærmning, der ofte er en forudsætning for et godt indeklima og lavt energiforbrug i moderne byggeri. Derfor risikerer man at fejldesigne bygninger med dårligt dagslysmiljø og behov for supplerende kunstig belysning.</p>
			<p><figure class="plugin right zoomable"><img data-original-image="http://ing.dk/sites/ing/files/helle_foldbjerg_rasmussen_og_elpida.jpg" src="http://ing.dk/sites/ing/files/styles/w1120_media_right/public/helle_foldbjerg_rasmussen_og_elpida.jpg?itok=iJ6OBcBF" alt=""/><figcaption>Helle Foldbjerg Rasmussen er R&amp;amp;D Engineer, MicroShade A/S, og Elpida Vangeloglou er Graduate Sustainability Engineer, Rambøll UK. </figcaption></figure></p>
			<p>Der er eksempler på nye bygninger, hvor det er nødvendigt at bruge solafskærmning i op mod 80 procent af arbejdstiden i sommermånederne for at kunne opnå et tilfredsstillende indeklima. Dermed mistes størstedelen af dagslyset.</p>
			<p>Den teknologiske udvikling er gået sporløst henover dagslyskriterierne i BR15. Fokus på energioptimering og indeklima har ført til udvikling af nye teknologier med bedre udnyttelse af dagslyset, blandt andet nye rudetyper og solafskærmningssystemer.</p>
			<p>Erfaringer med bæredygtigt lavenergibyggeri viser, at udnyttelse af de nye teknologier i kombination med korrekt beregnede dagslysforhold skaber et lavere energiforbrug og bedre indeklima. Det potentiale kan udnyttes med nye metoder til beregning af dagslyset.</p>
			<p>Moderne, klimabaserede dagslysberegninger er mere præcise og informative, og samtidig enkle. Specielt to modeller kan fremhæves, nemlig Daylight Autonomy (DA) og Useful Daylight Illuminance (UDI). Begge anvendes af britiske Education Funding Agency til evaluering af bygningsdesign. Herhjemme anvendes de af flere rådgivere og arkitekter, bl.a. Grontmij og Henning Larsen Architects.</p>
			<p>UDI er defineret som procentdelen af arbejdstiden, hvor belysningsniveauet i arbejdsplanet ligger i et specifikt interval, f.eks. 100-2000 lux som grænseværdier for et acceptabelt dagslysniveau, og hvor stor en del af arbejdstiden belysningsniveauet bliver ekstremt og forårsager diskomfort/blændingsrisiko (&gt;2000 lux). Eller det bliver for lavt og kræver kunstig belysning (&lt;100 lux). UDI giver således et detaljeret indblik i dagslysforholdene, både hvad angår besparelsespotentialet for kunstig belysning og brugerkomfort.</p>
			<p>En række computerprogrammer som f.eks. Daysim kan lave klimabaserede dagslysmodellering (CBDM). Her indgår lokalitet, bygningens orientering, vejrdata, brugeradfærdsmodel, grænseværdier for belysningsstyrke, kontrol af solafskærmning, kontrol af kunstig belysning osv. i inputdata. Resultaterne angiver blandt andet timeværdier for belysningsstyrken i det definerede arbejdsplan og energiforbrug til kunstig belysning.</p>
			<p>Klimabaserede dagslysberegninger giver dermed en detaljeret analyse af dagslysforholdene i en bygning. Samtidig beregner den effekten af solafskærmning. Klimabaserede dagslysevalueringer er derfor skræddersyet til den enkelte bygning og giver præcis information om belysningsstyrker, brugernes visuelle komfort og besparelsespotentialet for kunstig belysning. Alt det som mangler i den nuværende dagslysfaktormetode.</p>
			<p>UDI bør derfor med i revisionen af BR15. Det kan stadig nås!</p>
		</section>
		  </div></body></html>
