---
layout:     post
title: 	    "Amerikansk spionprogram infiltrerer firmware "
post_author:	    Martin Bernth
post_date:	    Tue, 17 Feb 2015 07:50:40 +0000
post_site:	    www.version2.dk 
post_link:	    http://www.version2.dk/artikel/amerikansk-spionprogram-infiltrerer-firmware-77305?utm_medium=feed&utm_source=version2.dk&utm_campaign=it_nyheder
---
<html><body><div><section class="body"><p>Iranske, pakistanske og russiske computere var blandt de mest udsatte for et særligt dybdegående stykke spyware, som det russiske it-sikkerhedsfirma Kapersky Lab har optrevlet og offentliggjort mandag i sin nye rapport.</p>

<p>Spionprogrammet var beregnet til at grave sig dybt ned i harddiske på computere og flere af verdens største producenter skal ifølge Kaspersky Lab være blevet kompromitteret, herunder Western Digital, Seagate og Toshiba, <a href="http://www.reuters.com/article/2015/02/17/us-usa-cyberspying-idUSKBN0LK1QV20150217">skriver Reuters.</a></p>

<p>Firmaet ville ikke officielt løfte sløret for ophavslandet til det ondsindede software, men omtalte gruppen bag som ‘The Equation Group’, hvilket har fået flere medier, <a href="http://www.nytimes.com/2015/02/17/technology/spyware-embedded-by-us-in-foreign-networks-security-firm-says.html?ref=technology&amp;_r=0">herunder New York Times</a>, til at spekulere i, at NSA højst sandsynligt står bag.</p>

<p>Kaspersky Lab forbandt under præsentationen af den nye rappport teknikkerne bag spywaren til den berømte orm Stuxnet, der var udarbejdet i samarbejde mellem USA og Israel, og møntet på at ødelægge iranske atom-faciliteter.</p>

<p>Særligt opsigtsvækkende ved det nye software er, at det ifølge sikkerhedsfirmaet er i stand til at bryde helt ind i firmwaren på en computer, og dermed gøre det meget tæt på umuligt at opdage og slette for anti-virus programmer.</p>

<p>»Hvis denne type malware når ind i firmwaren, er den i stand til at genoplive sig selv. Det betyder, at vi i praksis er blinde og ikke kan spore harddiske, der har været inficeret med denne malware,« udtaler Costin Raiu, en trusselsefterforsker hos Kaspersky, i rapporten.</p>

<p>NSA har udtalt til amerikansk presse, at man er bekendt med Kaspersky nye rapport, men nægtet at kommentere yderligere på indholdet.</p>
  </section></div></body></html>
