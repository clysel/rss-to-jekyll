---
layout:     post
title: 	    "Leder: Farvel, elskede havelåge – smart elektronik blev din død"
post_author:	    Thomas Djursing
post_date:	    Fri, 24 Apr 2015 05:02:10 +0000
post_site:	    ing.dk 
post_link:	    http://ing.dk/artikel/leder-farvel-elskede-havelaage-smart-elektronik-blev-din-doed-175640
---
<html><body><div><section class="body">
			<p><strong>‘Perfektion opnås ikke,</strong> når man ikke kan tilføje mere, men når der ikke kan fjernes mere’. Sådan skriver den franske pilot og forfatter Antoine de Saint-Exupéry i bogen ‘Blæsten, sandet og stjernerne’  fra 1939. Det er et grundprincip i teknologiudvikling, der også går under navnet KISS: Keep It Simple, Stupid. Og det udtryk burde være malet med meterstore bogstaver på Københavns Rådhus før den fatale beslutning om at købe verdens hidtil mest komplicerede bycykler.</p>
			<p><strong>Ingeniøren advarede</strong> allerede i august 2013 på lederplads mod købet. Vi frygtede både et nyt uheldigt og fejlslagent teknologiindkøb og den ‘bekymrende tendens til at søsætte selvpromoverende fantasifostre, som de burde lade franske præsidenter have eneret på’. Vi nævnte flop som Bondams brintbiler, interaktive bænke, cykelchip mod tyveri og forsøg på at efterligne Facebook.</p>
			<p><strong>Vi så en risiko</strong> for at spilde de 88 millioner afsatte kroner på bycyklerne, men konsekvenserne ser ud til at blive langt større. For hele ideen om bycykler i København er nu stendød. Sådan lød det for nylig fra en ellers cykelglad teknik- og miljøborgmester Morten Kabell. Der kommer ikke et nyt udbud, for det vil tage omkring tre år, og til den tid ‘ender forudsætningerne med at løbe fra et sådant system’, lød det.</p>
			<p><strong>Ideen om,</strong> at bycykler går af mode, er mærkværdig set i lyset af, at vi har brugt cyklen lystigt siden starten af 1800-tallet, og 500 byer verden over – herunder Aarhus, Randers og Odense – tilbyder bycykler.</p>
			<p><strong>De københavnske bycykler</strong> var engang verdensberømte. Vi var stolte af dem. Vi gav en til præsident Clinton og tog dem med på verdensudstillingen i Shanghai i 1997. De blev repareret af fængselsindsatte. Vi kaldte dem ‘vores danske have­låger’. De var simple. Der kunne ikke fjernes mere. Man smed bare en mønt i, og så kunne man trampe i pedalerne.</p>
			<p><strong>I dag skal man</strong> oprette en onlineprofil, acceptere betingelser, indtaste e-mailadresse, kreditkortoplysninger, passwords, brugernavn ... og så kan man jo overveje, om man er mest bange for, at bæltetrækket (ikke kæden) hopper af, eller at operativsystemet går ned. Til gengæld har man både GPS, tablet og elmotor. Alligevel har cyklen fået karakteren ‘særdeles mangelfuld’ i internationale tests, og vores egen journalist var nær kommet galt af sted på den.</p>
			<p><strong>Teknologi kan være</strong> utrolig smart, men når man fylder den på et velfungerende køretøj, der er lovprist for sin enkelhed, så har man totalt misforstået, at målet for teknologiudvikling altid er enkelhed. Det gælder ikke kun selve cyklen, men også det faktum, at man gør sig afhængig af et hav af underleverandører til alt fra ladestationer til tablets og software.</p>
			<p><strong>‘Alt bør bygges</strong> så simpelt som muligt, men ikke simplere’, lyder det også i et af Albert Einsteins værker. Det har man forbrudt sig imod.</p>
			<p><strong>Vi er en cykelby,</strong> og turister vil have nem adgang til at ‘lege’ os og opleve byen, som vi gør. Ergo skal de have adgang til cykler som vores. Start et nyt udbud, eller giv opgaven til turistorganisationerne, for bycykler er ikke til pendlere. Drop motor, skærm og alt det andet lir, og gå tilbage til simpel møntbetaling.</p>
		</section>
		  </div></body></html>
