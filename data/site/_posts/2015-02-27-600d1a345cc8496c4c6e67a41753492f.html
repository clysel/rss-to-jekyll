---
layout:     post
title: 	    "Leder: Vaccinemodstand udstiller skæbnestund for videnskab"
post_author:	    Arne R. Steinmark
post_date:	    Fri, 27 Feb 2015 06:01:09 +0000
post_site:	    ing.dk 
post_link:	    http://ing.dk/artikel/leder-vaccinemodstand-udstiller-skaebnestund-videnskab-174386
---
<html><body><div><section class="body"><p><strong>Mæslingerne er tilbage.</strong> Både herhjemme og i andre vestlige lande, hvor sundhedsfaglige autoriteter i stigende omfang bliver udfordret af forældre, der afviser vaccinationer som gift og pengemaskiner for multinationale medicinalselskaber. Et større udbrud i Berlin kostede i denne uge et lille barn livet, muliggjort af at hvert femte forældrepar ikke lader deres børn vaccinere.</p>
			<p><strong>På denne plads</strong> er tidligere redegjort for, at mæslingevaccination redder hundredtusinder af liv, især i den tredje verden, mens modstanden mod vaccinen og sygdomsudbrud ser ud til at vokse på vore bredde­grader. Vi har åbenbart glemt, at mæslinger før vaccinens fremkomst i 1980 årligt slog over to millioner mennesker ihjel på verdensplan. Hvad i alverden er det, der foregår? Selvfølgelig elsker antivaccinister deres børn. Men noget er forandret i forholdet mellem borger, myndighed og fagkundskab; noget er rykket på skalaen mellem evident viden og egen forestilling og tro.</p>
			<p><strong>Monopolet på viden</strong> bliver revet ned, når alle sociale lag selv kan google sig til den nyeste viden på sundheds- og fødevareområdet og stille kritiske spørgsmål til den praktiserende læge, som nemt kan havne på glatis og tabe autoritet. Bagsiden af denne ligestilling mellem borger og fagperson er risikoen for opløsning af den videnskabelige sandhed, når perspektiv og fokus fordrejes eller overgøres i sikkert velmenende, men pseudovidenskabelige netfora, hvor borgeren mangler indsigt til at skille skidt fra kanel.</p>
			<p><strong>Når eksperten rystes</strong> af piedestalen og ikke længere rager op i landskabet som samlingspunkt, er det nemt at henfalde til egne indtryk og overfortolkninger. F.eks. i vurderingen af statistik og forholdet mellem sandsynlighed og risici i forbindelse med bivirkninger. Eller ved forsimplede mentale modeller for grundstoffers og forbindelsers giftighed i kroppen i forhold til koncentration.</p>
			<p><strong>I USA præsenterer</strong> Mike Adams sig som såkaldt Health Ranger på websitet Natural News og ligner den personlige inkarnation på relativering af viden over for fornemmelse. Over 400.000 Facebook-delinger opnår hans indlæg, der blandt meget andet spreder rædsel om anvendelsen af kviksølv i influenza­vaccine.</p>
			<p><strong>Sandt er det,</strong> at kviksølvforbindelsen (thiomersal) har indgået i vacciner siden midten af forrige århundrede som konserveringsmiddel, men det er under udfasning og har ikke været anvendt i influenza­vaccine herhjemme i ti år. Koncentrationen i vaccinen har været mindre end de mængder, vi indtager via føden i løbet af en uge. Når myndighederne har fjernet forbindelsen, er det ikke, fordi den er farlig, men fordi den er unødvendig. Den forståelse får ingen blandt Health Rangerens enorme publikum.</p>
			<p><strong>Naturvidenskab er under pres</strong> fra overtro og tro i disse tider. Selv evolutionsbiologi og Darwins lære afvises i stigende omfang i Vesten af religiøse dogmer og skabelses­beretninger. Meget står på spil og kan tabes.</p>
			<p><strong>Hvis myndighederne</strong> over for borgerne meget tydeligere tør præsentere kompleksiteten bag videnskabens fremskridt – også på sundhedsområdet – med tilhørende risici og ærlig usikkerhed om visheden, kan udviklingen vendes. Ellers vil fordummelsen kun vokse.</p>
		</section></div></body></html>
