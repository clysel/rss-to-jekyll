---
layout:     post
title: 	    "Engell om kampagne: Thorning vil ikke fremstilles som en slapper"
post_author:	    
post_date:	    Sun, 22 Mar 2015 11:42:42 +0100
post_site:	    politiken.dk 
post_link:	    http://politiken.dk/indland/politik/ECE2598752/engell-om-kampagne-thorning-vil-ikke-fremstilles-som-en-slapper/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Statsminister Helle Thorning-Schmidt (S) vil ikke endnu engang stå i en 
valgkamp, hvor Venstre og DF styrer diskussionen om udlændingepolitikken. 
</p><p>
Det er den åbenlyse baggrund for, at Socialdemokraterne med Thorning i spidsen 
i dag lancerer en ny kampagne om netop udlændingepolitikken, vurderer 
politisk kommentator og tidligere formand for de konservative, Hans Engell. 
</p><p>
»Thorning vil ikke fremstilles som en slapper på udlændingeområdet. Derfor 
vælger hun at gå offensivt ind i debatten«, siger Hans Engell. 
</p><p>
I den nye kampagne fastslår Socialdemokraterne, at »flygtninge og indvandrere 
på kontanthjælp skal arbejde«. 
</p><p><b class="ext-link">LÆS</b><a class="embeddedlink" href="http://politiken.dk/indland/politik/ECE2598444/socialdemokraterne-lancerer-ny-indvandrerkampagne/">Socialdemokraterne lancerer ny 
indvandrerkampagne</a></p><p>
Det er første gang nogensinde, at Socialdemokraterne kører kampagne på 
udlændingepolitikken, der har martret partiet gennem adskillige valgkampe. 
</p><p>
»Der er tale om et højrisiko-projekt, fordi det er et emne, hvor de blå 
partier historisk står stærkere. Men den største risiko ligger i forhold til 
de radikale. Vi nærmer os et valg, og ved valgene i 2001, 2005 og 2007, hvor 
S og R brød med hinanden på udlændingepolitikken, endte det med at koste 
regeringsmagten. Det er svært at sige, hvor de radikales smertegrænse går, 
men Thorning nærmer sig den«, vurderer Hans Engell. 
</p><h3>
Skal gøde jorden forud for valg 
</h3><p>
Men kan den socialdemokratiske kampagne overhovedet flytte vælgere i 
øjeblikket? Ja, det kan den, vurderer Robert Klemmensen, professor ved 
Institut for Statskundskab på Syddansk Universitet. 
</p><p>
»Den vil nok kunne flytte nogen, men det er svært at sige i hvor stort et 
antal. De vælgere, som kampagnen henvender sig til, er de såkaldte blå 
socialdemokrater. Men mange vælgere er slet ikke tunet ind på politik 
endnu«, siger Robert Klemmensen. 
</p><p>
Han hæfter sig ved, at både de blå og røde partier lægger op til, at det 
kommende valg skal vindes på udlændingepolitikken. 
</p><p>
»Der er to lag i en kampagne som den, socialdemokraterne nu lancerer. Første 
lag handler om at flytte stemmer her og nu. Andet lag er, at det er en måde 
at gøde jorden for det, man formoder, at en valgkamp kommer til at handle 
om«, siger han. 
</p><p><b class="ext-link">LÆS</b><a class="embeddedlink" href="http://politiken.dk/indland/politik/ECE2598521/df-s-manipulerer-vaelgerne-med-ny-indvandrerkampagne/">DF: S manipulerer vælgerne med ny 
indvandrerkampagne</a></p><p>
Begge regeringspartier, S og R, kører i øjeblikket på med politiske kampagner, 
og selv om valgkampen ikke officielt er skudt i gang, kører valgmaskinerne 
for fuld tryk allerede. Hans Engell hælder mest til, at statsministeren 
udskriver valg i uge 19 - det vil sige i begyndelsen af maj - men et 
efterårsvalg er også en mulighed, siger han. 
</p><p>
»Regeringen venter på gode meningsmålinger og fortsat gode økonomiske 
nøgletal. De gode meningsmålinger venter formentlig ikke lige om hjørnet, 
men der sker altid det, at når først statsministeren trykker på knappen, får 
vælgerne også en anden sindsstemning, og fra det tidspunkt og frem til 
valgdagen kan der virkelig flyttes stemmer. I 2011 trak Lars Løkke Rasmussen 
(V) for eksempel over tre procentpoint i den sidste del af valgkampen«, 
siger Hans Engell. 
</p><p>
Robert Klemmensen ønsker ikke at gætte på, hvornår statsministeren vælger at 
trykke på valgknappen. Men han hæfter sig ved, at Nationalbanken netop har 
opjusteret forventningerne til den økonomiske vækst, og boligmarkederne i de 
store byer ser ud til at have rettet sig 
</p><p class=" bl-elem">
»Sagt med andre ord, så tyder noget på, at ketchuppen er ved at komme ud af 
flasken. Hvorfor ikke vente til den store effekt kommer? Det vil formentlig 
ske i løbet af det kommende halve år«, siger Robert Klemmensen. 
</p>	
</div>
</div></body></html>
