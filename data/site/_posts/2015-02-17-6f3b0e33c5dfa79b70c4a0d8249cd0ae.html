---
layout:     post
title: 	    "Femern efter kritik: »Som erfarne trafikkonsulenter deler vi ikke disse holdninger«"
post_author:	    Christian Østergaard
post_date:	    Tue, 17 Feb 2015 10:52:00 +0000
post_site:	    ing.dk 
post_link:	    http://ing.dk/artikel/femern-efter-kritik-som-erfarne-trafikkonsulenter-deler-vi-ikke-disse-holdninger-174183
---
<html><body><div><section class="body"><p>Trods massiv kritik og nye oplysninger fra færgeselskabet Scandlines, afviser konsulenterne bag trafikprognosen for Femerntunnellen at ændre i deres beregninger. De mener ikke, at de nye tal vil påvirke beregningerne væsentligt og affejer andre argumenter som holdninger.</p>
			<p>Folketinget skal behandle anlægsloven om den faste forbindelse under Femern Bælt inden udgangen af februar, men Scandlines har den seneste tid sået tvivl om den trafikprognose, som Femern A/S lægger til grund for projektet. Færgeselskabet har blandt andet fremlagt tal for den nuværende trafik over bæltet, der ikke stemmer overens med de tal, der ligger til grund for analysen. Derudover har selskabet peget på, hvad de ser som en række svagheder i prognosen.</p>
			<p>Det er disse kritikpunkter, som de to konsulenthuse bag Femern A/S’ trafikprognose nu afviser. I et tillæg til deres trafikprognose fra november 2014 opremser de to konsulenthuse samtlige af Scandlines' nye tal og andre kritikpunkter, hvorefter de afvises.</p>
			
			<p><figure class="plugin right zoomable"><img data-original-image="http://ing.dk/sites/ing/files/femern_illu.jpg" src="http://ing.dk/sites/ing/files/styles/w1120_media_right/public/femern_illu.jpg?itok=Vqu_95Tn" alt=""/></figure><aside class="plugin right box"><br/><strong>Fokus på Femern</strong></aside></p>
			<p>I midten af februar fremsætter transportministeren lovforslag til den faste forbindelse ved Femern Bælt. Herefter kan byggeriet til 46 milliarder kr. gå i gang.</p>
			<p>Den 17,6 km lange sænketunnel er genstand for stærkt modstridende holdninger: Trafikforskere kan ikke blive enige om trafikprognoserne, økonomer skændes om tilbagebetalingstiden, og tyske miljøaktivister ønsker tunnelen langt væk.</p>
			<p>I en række artikler op til den politiske vedtagelse forsøger Ingeniøren at give et overblik over, hvad der er op og ned i sagen om Femernforbindelsen.<br/><aside class="plugin reference info_graphics"><a class="content" href="http://ing.dk/infografik/femern-forbindelsen-fra-bro-til-saenketunnel-173954">
			    <img src="http://ing.dk/sites/ing/files/styles/w1120_reference_illustration/public/images/50928.jpg?itok=lU1c_kY7" alt=""/></a>
			  
			</aside></p>
			<h2>Talmateriale er uden »væsentlig betydning«</h2>
			<p>For de ændrede tals vedkommende peger de to tyske konsulenthuse på, at de korrekte tal ikke var tilgængelige, da de lavede prognosen og at de ikke påvirker resultaterne af prognosen væsentligt.</p>
			<p>’Vi anser ikke forskellene i den statistiske basis mellem Scandlines og FTC-studiet (trafikprognosen, <em>red.</em>) for at være af nogen væsentlig betydning for prognosen og konklusionerne i FTC-studiet,’ hedder det i tillægget til trafikprognosen fra konsulenthusene BVU og Intraplan.</p>
			<p>Blandt de nye tal er antallet af grænsehandlende. Scandlines’ tal angiver, at 28 – 51 pct. af passagererne i 2012 rejste med det formål at shoppe, mens Intraplan og BVU’s beregninger var baseret på, at kun 20 pct. af passagererne rejste med det formål.</p>
			
			<p>På samme måde er der forskelle i antallet af forskellige typer trafik med færgen, ligesom Scandlines mener, at der er over dobbelt så mange svenskere med færgen, som BVU og Intraplan antager. Netop antallet af svenskere er væsentligt, da en lav mængde svenskere kan indikere, at der er mange potentielle rejsende at hente i de svenskere, der i dag vælger Storebæltsforbindelsen eller andre forbindelser i stedet for Scandlines’ færge.</p>
			<p>’Forskellene, som Scandlines påviser for nogle statistiske enheder og afvigelser i studiets basisår ville føre til meget små ændringer i prognosen i langt mindre skala end de ’naturlige’ variationer og unøjagtigheder i langsigtede prognoser,’ konkluderer BVU og Intraplan om afvigelserne.</p>
			
			<h2>Scandlines’ kritik er »holdninger«</h2>
			<p>Udover at bidrage med nye tal til debatten har Scandlines kritiseret en række punkter i prognosen fra BVU og Intraplan, men også her afviser de to konsulenthuse, at kritikken har betydning, denne gang med henvisning til at kritikken er holdninger.</p>
			<p>Blandt punkterne er især antagelsen om, at færgetrafikken vil stoppe, når Femerntunnellen står klar. Her peger Scandlines på, at overfarten er usammenlignelig med Limnhamn-Dragør-overfarten, som blev lukket efter Øresundsforbindelsen åbnede.</p>
			
			<p>Herudover kritiserer Scandlines, at prisen på en overfart med færgerne er overvurderet i trafikprognosen, ligesom Scandlines mener, at BVU og Intraplan har overvurderet værdien i en hurtig overfart og undervurderet værdien i at hvile sig på færgerejsen.</p>
			<p>’Disse udsagn udtrykker Scandlines’ holdning om deres ydelse og den fremtidige trafikudvikling. Vi respekterer disse holdninger og noterer dem derfor i dette tillæg. Ikke desto mindre deler vi som erfarne trafikkonsulenter ikke disse holdninger. Derfor ser vi ingen grund til at ændre eller tilbagetrække studiet eller dele af det, som Scandlines forlanger,’ lyder konsulenthusenes fuldstændige svar på listen af kritikpunkter.</p>
			
			<h2>Læs hele tillægget til trafikprognosen</h2>
			
		</section></div></body></html>
