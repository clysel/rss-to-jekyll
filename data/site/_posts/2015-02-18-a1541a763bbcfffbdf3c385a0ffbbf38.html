---
layout:     post
title: 	    "Portræt: Han er kronens koldblodige vogter "
post_author:	    
post_date:	    Wed, 18 Feb 2015 11:08:03 +0100
post_site:	    politiken.dk 
post_link:	    http://politiken.dk/oekonomi/dkoekonomi/ECE2550321/portraet-han-er-kronens-koldblodige-vogter/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Det var næsten, som om han havde set det komme – angrebet. 
</p><p>
Allerede inden Lars Rohde formelt overtog posten som ny øverstbefalende for 
Danmarks Nationalbank, gav han sig til at udarbejde udførlige 
beredskabsplaner for eventuelle angreb på den danske krone: »Hvis du bliver 
udsat for noget, du ikke har kunnet forestille dig, så bliver du som 
rådyret, der bliver fanget af det lange lys, paralyseret. Og det er det 
farligste, man både som organisation og menneske kan komme ud i«, lød 
forklaringen fra Lars Rohde, da han blev interviewet af Berlingske Business, 
få dage før han rykkede ind i Nationalbankens statelige chefkontor 1. 
februar 2013. 
</p><p>
Nu er angrebet sat ind. Med en styrke og en voldsomhed, der har fået selv 
økonomiske og finansielle eksperter til at knibe sig selv i armen. Kan det 
virkelig passe, at den danske valuta bliver angrebet fra alle sider i 
spekulanternes primitive jagt på profit? 
</p><h3>
Renten er blevet sænket fire gange 
</h3><p>
Fire gange har Lars Rohde sænket renten for at modstå presset og sikre kronens 
fortsatte binding til den fælles europæiske valuta, euroen. Hver gang har 
han udstrålet al den stålsatte ro og autoritet, der må forventes af en 
nationalbankdirektør, der nægter at smide håndklædet i ringen og opgive 
fastkurspolitikken. 
</p><div class="art-fakta article-box">
<h4 class="">
Lars Rohdes blå bog </h4>
<div class="fakta-body" data-buildingblock="embedded_factboxlink">
<ul><li>Født 21. marts 1954. Cand.oecon., Aarhus Universitet, 1980.</li><li>Økonom i Arbejdernes Landsbank 1981-82. Nationalbanken 1982-84. Lægernes 
Pensionskasse 1985-88. Direktør i Lægernes Pensionskasse 
1988-89. Fondsdirektør i Realkredit Danmark 1989-92. I direktionen 
i </li><li>Realkredit Danmark 1992-97. </li><li>Viceadministrerende direktør i Realkredit Danmark 1997-98. Direktør 
for Arbejdsmarkedets Tillægspension (ATP) 1998-2013.</li><li>Fra 2013: Direktør i Nationalbanken.</li><li>Gift med direktør Betina Hagerup.</li><li class=" bl-elem">To døtre af tidligere ægteskab.</li></ul><p class=" bl-elem"/>
</div>
</div><p>Skal man tro venner, bekendte og forretningspartnere er det ikke 
skuespil, når Lars Rohde smiler selvsikkert fra kommandocentralen bag 
Nationalbankens tunge marmor, mens fundamentet vakler under den faste 
kronekurs. En skarp hjerne, en finansiel nørd, der ikke for ingenting nyder 
tilnavnet ’Kongen af kapital’. For kapital, penge, lån og og investeringer, 
alt sammen talt i ufattelig mange milliarder, har fyldt Lars Rohdes 
arbejdsliv, siden han i 1980 forlod universitetet i Aarhus som nyuddannet 
cand.oecon. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/dkoekonomi/ECE2541634/ekspert-vaerktoejskassen-er-snart-tom-lars-rohde/">Ekspert: Værktøjskassen er 
snart tom, Lars Rohde</a></p><p>
Og spørger man dem, der kender Lars Rohde, er de ikke et øjeblik i tvivl. Han 
vinder krigen om kronen: »Lars Rohde har tænkt det her angreb igennem på 
kryds og tværs; han ved godt, at det kommer til at fortsætte et stykke tid, 
men han ved også, i kraft af sin grundighed og analyse, nøjagtig, hvordan 
det her slag skal ende. På den måde er han koldblodig. Det er generalen, der 
har planlagt, hvordan han skal vinde denne her krig, og tro mig, han er 
langt bedre forberedt end alle de andre tilsammen«, siger tidligere direktør 
i ATP og FIH Bank Bjarne Graven Larsen, der i en lang årrække har arbejdet 
tæt sammen med Lars Rohde. 
</p><div class="art-quote article-box">
<p class="quote"/>
<blockquote>
<p class="quote-txt">
Lars Rohde har tænkt det her angreb igennem på kryds og tværs
</p>
<p class="sender">
Bjarne Graven Larsen,<br/>
tidligere kollega 
</p>
</blockquote>
</div><p>»Det er en af Lars Rohdes meget stærke egenskaber, at han ikke lader 
sig rive med af en stemning, ikke handler spontant i øjeblikket. Han går 
selv ind og gennemanalyserer situationen, så han ved præcis, hvilken 
strategi og kurs han skal følge. Og så er det i orden at tabe et par runder 
undervejs, når bare han vinder krigen«, siger Bjarne Graven Larsen. 
</p><h3>
Startede sin karriere som økonom i Nationalbanken 
</h3><p>
Faktisk startede Rohde sin karriere som ung økonom i Nationalbanken, men han 
har selv beskrevet tiden i Realkredit Danmark som den store revolution i sit 
arbejdsliv. 
</p><p>
Her viste han evnen til at produktudvikle og tænke modsat, anderledes, skævt 
og utraditionelt, da han var med til at opfinde rentetilpasningslånet, eller 
flexlånet, som det hedder i folkemunde, en lånetype, der har revolutioneret 
markedet for boliglån så eftertrykkeligt, at Rohde selv senere har udtrykt 
en vis bekymring over udbredelsen. Men hans resultater skubbede ham frem som 
næstkommanderende i landets førende realkreditkoncern i 1997. Alligevel 
valgte han at søge nye udfordringer, da han året efter blev tilbudt jobbet 
som direktør for den noget støvede pensionskasse ATP af den daværende 
bestyrelsesformand, tidligere finansminister Knud Heinesen (S). 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/dkoekonomi/ECE2537410/nationalbanken-advarer-om-risikoen-for-boligboble/">Nationalbanken advarer om 
risikoen for boligboble</a></p><p>
Om det var Rohdes uovertrufne evner som finansiel <i>créateur</i> eller 
hans socialdemokratiske baggrund, der gav ham topposten i ATP-huset i 
Hillerød, står hen i det uvisse. Men med Rohde ved roret blev ATP forvandlet 
til en topmoderne folkelig pensionsgigant, der har vundet utallige priser i 
investering, formuepleje og medarbejderpleje – og som flere gange har taget 
titlen som både Europas og Danmarks bedste pensionsselskab. 
</p><p>
Lars Rohde voksede op i et lærerhjem i Højbjerg lidt uden for Aarhus, hvor den 
politiske farve var lettere lyserød. Det var også den farve, Rohde tog med 
sig ud i ungdomslivet, selvom det nærmest var forræderi mod tidsånden ikke 
at være blodrød og revolutionær. Eller som Rohde selv har udtrykt det: »Vi 
vidste godt, at hvis det stod til VS-typerne (Venstresocialisterne, red.), 
blev vi klynget op i den nærmeste lygtepæl. Vi levede med det. Vi var også 
EU-tilhængere«. 
</p><p>
Lars Rohde valgte at bruge sine politiske kræfter i Danmarks Socialdemokratisk 
Ungdom, mens familien Rohde flyttede i bofællesskab i Birkerød og blev der i 
mere end 20 år. 
</p><h3>
Humoristisk sans er vigtig modpol til det store ansvar 
</h3><p>
I dag bor Lars Rohde på Østerbro med sin nye kone. Spørger man ham om det 
politiske ståsted, kalder han sig selv apolitisk – men med en social 
forståelse og omsorg for samfundets svageste. Og så skal man ikke tro, at 
den finansielle nørd er blottet for humor. Lars Rohde besidder en 
veludviklet humoristisk sans og kvikke bemærkninger, der, som en kilde 
udtrykker det, er en vigtig modpol til det store ansvar, der har præget 
Rohdes arbejdsliv i de seneste årtier. 
</p><p>
Her har han stort selv kunnet vælge sine topjobs, men der har altid været rød 
tråd i de jobs, han har satset på: »Jeg har behov for, at jeg beskæftiger 
mig med noget, der er samfundsmæssigt nyttigt«, har han flere gange sagt. 
</p><p class=" bl-elem">
Man kan næsten ikke finde en mere samfundsnyttig beskæftigelse end at forsvare 
den danske krone og den finansielle stabilitet som general for 
Nationalbanken. Og der er ingen fare for, at spekulanterne formår at fange 
Rohde som det paralyserede rådyr i det lange lys. 
</p>	
</div>
</div></body></html>
