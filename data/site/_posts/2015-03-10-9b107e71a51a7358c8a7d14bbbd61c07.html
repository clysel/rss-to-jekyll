---
layout:     post
title: 	    "Effektivt dansk bidrag til spurtkanons vellykkede affyring"
post_author:	    
post_date:	    Tue, 10 Mar 2015 17:32:07 +0100
post_site:	    politiken.dk 
post_link:	    http://politiken.dk/sport/cykling/ECE2581929/effektivt-dansk-bidrag-til-spurtkanons-vellykkede-affyring/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Med den danske veteran Lars Bak som en del af en forbilledlig kolletiv indsats 
kunne det belgiske Lotto Soudal-mandskab i dag juble over den tyske 
supersprinter André Greipels triumf i massespurten på den 172 km lange 2. 
etape i Paris-Nice fra ZooParc de Beauval til Saint-Armand-Monrond.
</p><p>
»Hvem skal kunne besejre Alexander Kristoff?«, lød spørgsmålet på arrangørens 
hjemmeside inden dagens styrkeprøve på den meget forståelige baggrund, at 
nordmanden havde vist sig fuldstændig suveræn i en tilsvarende finale i går.
</p><p>
Den 32-årige Greipel, der sluttede 2014 som den mest vindende rytter med 16 
sejre foran franskmanden Arnaud Démare (FDJ) og Kristoff (Katusha) med 
henholdsvis 15 og 14 gav et effektfuldt svar, efter endnu en lang, meget 
kedelig dag, der dog heldigvis ikke mundede ud i ligeså vildt et drama som i 
går, da belgieren Tom Boonen (Etixx-Quick Step) styrtede alvorligt.
</p><h3>
Kristoff måtte nøjes med ottendepladsen
</h3><p>
Med newzealænderen Greg Henderson som sin sidste leadout-mand satsede Greipel 
maksimalt fra spids, da der manglede cirka 200 meter, og selv om Démare sad 
på hjul og kom uhyre stærkt måtte franskmanden se sig slået med et halvt 
hjul.
</p><p><b class="ext-link">Læs også</b><a class="embeddedlink" href="http://politiken.dk/sport/cykling/ECE2580311/fem-soevndyssende-timer-eksploderer-i-vildt-drama/">Fem søvndyssende timer 
eksploderer i vildt drama</a></p><p>
Derimod var Kristoff ikke i nærheden af at true Greipel, men måtte se sig 
henvist til ottendepladsen.
</p><p>
»I går var vi slet ikke til stedet i spurten«, sagde Greipel med henvisning 
til, at han på 1. etape noteredes for en beskeden 19.-plads.
</p><p>
»I dag fungerede alt imidlertid perfekt, og det var herligt, at jeg var i 
stand til at gøre arbejdet færdigt. Jeg kunne godt fornemme at Démare 
nærmede sig, men heldigvis havde jeg lige det nødvendige overskud, til at 
presse cyklen først over stregen«.
</p><h3>
Degenkolb er tæt på førertrøjen
</h3><p>
Det var André Greipels anden sejr i denne sæson. Han slog også til på sidste 
etape i Volta ao Algarve for lidt over to uger siden, og desuden var han 
meget tæt på i Trofeo Palma 1. februar, hvor han kun blev overtrumfet af 
italieneren Matteo Pelucchi (IAM).
</p><p>
Greipels landsmand John Degenkolb (Giant-Alpecin) susende ind på 
tredjepladsen, og havde undervejs desuden indkørt bonussekunder.
</p><p><b class="ext-link">Læs også</b><a class="embeddedlink" href="http://politiken.dk/sport/cykling/ECE2578711/faa-hundrededele-sikrer-verdensmester-en-flot-triumf/">Få hundrededele sikrer 
verdensmester en flot triumf</a></p><p>
Det betyder, at han nu også er nr. 3 sammenlagt blot to sekunder efter den 
fortsat førende polske verdensmester Michal Kwiatkowski (Etixx-Quick Step), 
og med tanke på, at der venter endnu en sprinterbetonet etape i morgen, har 
Degenkolb chance for at erobre den gule trikot, inden den skrappe 
bjergfinale på torsdag.
</p><h3>
Kun få ændringer sammenlagt
</h3><p>
Australieren Rohan Dennis (BMC) holder fast i andenpladsen i klassemenetet 
blot 31 hundrededele af et sekund efter Kwiatkowski, men trods den minimale 
afstand er det indtil videre ikke først og fremmest ham, der udgør en 
trussel mod polakken.
</p><p>
I øvrigt er der ikke sket ret mange ændringer siden prologen, og således 
ligger Jakob Fuglsang (Astana) stadig med et minus på 28 sekunder som nr. 51.
</p><p>
Tinkoff-Saxos ryttere sad bortset fra Matti Breschel alle med i det store 
hovedfelt, der omfattede 129 mand. Den danske mester Michael Valgren er 
holdets bedste på 57.-pladsen 29 sekunder efter Kwiatkowski.
</p><p>
Lars Bak er at finde som nr. 150 2.12 minutter bagude.
</p><h3>
Franskmand i langt, opslidende soloridt
</h3><p>
Franskmanden Arnaud Gérard (Bretagne-Séché) angreb, straks løbet blev givet 
frit, men han fik ingen med sig, så hans forsøg udviklede sig til et langt, 
opslidende soloridt, der kom til at strække sig over cirka 140 km.
</p><p><b class="ext-link">Læs også</b><a class="embeddedlink" href="http://politiken.dk/sport/cykling/ECE2578232/fuglsang-kaemper-mod-baade-dopingaffaere-og-skrappe-rivaler/">Fuglsang kæmper mod både 
dopingaffære og skrappe rivaler</a></p><p>
Gérard, der blev juniorverdensmester i 2002, men kun er noteret for en enkelt 
sejr, siden han blev professionel i 2005, havde en overgang et forspring på 
lidt over otte minutter, men da først feltet besluttede sig for at køre ham 
ind, skete deyt i en håndevending.
</p><h3>
Breschel dumpede ned gennem feltet
</h3><p>
Derefter tog Lotto Soudal kommenadoen i et højt opskruet tempo, hvilket dog 
ikke hindrede en så tempostærk trio som tyskeren Tony Martin (Etixx-Quick 
Step), hollænderen Lars Boom (Astana) og waliseren Geraint Thomas (Sky) i at 
foretage et fremstød, da der manglede små 10 km.
</p><p>
Tinkoff-Saxos Matti Breschel kørte op til de tre, men måtte dog slippe igen. 
Martin og Co. blev hentet, da der manglede halvanden km, mens danskeren 
dumpede ned gennem feltet og sluttede næstsidst af de 158 fuldførende med et 
minus på 3.39 minutter.
</p><p><b class="ext-link">Læs også</b><a class="embeddedlink" href="http://politiken.dk/sport/cykling/ECE2568170/broelere-paa-stribe-spolerede-tilsyneladende-sikker-triumf/">Brølere på stribe spolerede 
tilsyneladende sikker triumf</a></p><p class=" bl-elem">
Samme position indtager Breschel i klassementet 4.38 minutter agterude med den 
franske veteran Thomas Voeckler (Europcar) lidt over et minut efter sig.
</p>	
</div>
</div></body></html>
