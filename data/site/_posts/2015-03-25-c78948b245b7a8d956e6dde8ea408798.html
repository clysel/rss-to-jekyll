---
layout:     post
title: 	    "Matematikeren med det smukke sind modtager Abelprisen"
post_author:	    Jens Ramskov
post_date:	    Wed, 25 Mar 2015 14:56:56 +0000
post_site:	    ing.dk 
post_link:	    http://ing.dk/artikel/matematikeren-med-det-smukke-sind-modtager-abelprisen-175029
---
<html><body><div><section class="body"><p>Det norske videnskabsakademi har udpeget <a href="http://da.wikipedia.org/wiki/John_Forbes_Nash">John Forbes Nash</a> og <a href="http://en.wikipedia.org/wiki/Louis_Nirenberg">Louis Nirenberg</a> som modtagere af <a href="http://www.abelprisen.no/">Abelprisen</a> for 2015.</p>
			<p><figure class="plugin right zoomable"><img data-original-image="http://ing.dk/sites/ing/files/nash_nirenberg.jpg" src="http://ing.dk/sites/ing/files/styles/w1120_media_right/public/nash_nirenberg.jpg?itok=eE_984ka" alt=""/><figcaption> John Nash (tv) er 86 år, John Nirenberg (th) er 90 år. De er to af det 20. århundredes giganter inden for matematikken, beretter Det Norske Videnskaps-Akademi. </figcaption></figure></p>
			<p>Nash og Nirenberg modtager prisen for deres "frugtbare bidrag til teorien for ikke-lineære partielle differentialligninger og deres anvendelse i geometrisk analyse".</p>
			<p>John Nash modtog Nobelprisen i økonomi i 1994 for sine bidrag til spilteori. Hans liv er portrætteret i filmen A Beautiful Mind fra 2001.</p>
			<p><aside class="plugin right box"><br/><strong>Abelprisen</strong></aside></p>
			<p><strong>Abelprisen</strong> er opkaldt efter Norges og Nordens største matematiker nogensinde: Niels Henrik Abel.</p>
			<p><strong>Modtageren</strong> indstilles af en komite på fem medlemmer, som er nedsat af Det Norske Videnskaps-Akademi efter indstilling fra internationale matematikorganisationer.</p>
			<p><strong>Prisen</strong> er på 6 millioner norske kroner og uddeles for enestående arbejder inden for matematikken. Det er som regel ældre matematikere, der modtager prisen for et livslangt arbejde.</p>
			<p><strong>Prisen</strong> vil blive overrakt ved en ceremoni i Oslo 19. maj.<br/></p>
			<p>De to prismodtagere har ikke haft noget formelt samarbejde, men de har haft stor indflydelse på hinandens arbejde.</p>
			<p><strong>En teori for geometriske afbildninger</strong><br/>
			Det er primært arbejde fra 1950'erne omkring embedding eller geometriske afbildninger, de to ældre matematikere nu hædres for.</p>
			<p>Til at skelne mellem geometri på en plan overflade (euklidsk geometri) fra geometri på eksempelvis en kugle (ikke-euklidisk geometri) har matematikerne indført begrebet krumning. Det førte senere til overvejelser over, hvodan man kunne afbilde eller embedde forskellige former for abstrakte overflader til reelle overflader i tre euklidiske dimensioner.</p>
			<p>Særligt isometrisk embedding, hvor afstanden mellem to punkter på den abstrakte overflade er den samme som afstanden mellem tilsvarende punkter på afbildningen er interessant.</p>
			<p>Både Nash og Nirenberg udviklede i 1950'erne sådanne embeddingsteoremer, som bl.a. indebar nye måder til løsning af partielle differentialligninger.</p>
			<p>Når man på et fladt kort skal gengive en jordklode, er det velkendt, at afstandene på et kort kan give en forkert opfattelse af størrelsesforhold. Grønland vil eksempelvis synes meget større, end øen i virkeligheden er.</p>
			<p><figure class="plugin right"><img src="http://ing.dk/sites/ing/files/styles/w1120_media_right/public/dn21760-1_300.jpg?itok=qefXPJrL" alt=""/><figcaption> Denne torus udgør en isometrisk afbildning af en firkant. Det er en løsning til Nash's embedding teorem, som blev fundet i 2012. </figcaption></figure></p>
			<p>John Nash viste dog med sit embedding-teorem, at det eksempelvis vil være muligt at lave en isometrisk embedding af en firkant på en torus. Først i 2012 lykkedes det dog franske forskere i en artikel i <a href="http://www.pnas.org/content/109/19/7218">Proceedings of the National Academy of Sciences</a> at vise, hvorledes denne torus skal se ud.</p>
			<p>"Disse gennembrud har udviklet sig til anvendelige og robuste teknikker, som er centrale redskaber for studiet af ikke-lineære partielle differentialligninger. I stedet for at være begrænset til løsningen af de problemer, de blev skabt til at løse, har resultaterne vist sig meget nyttige i mange andre sammenhænge," forklarer Abelkomiteen.</p>
			<p><aside class="plugin right box"><br/><strong>Niels Henrik Abel (1802-1829)</strong></aside></p>
			<p><figure class="plugin full"><img src="http://ing.dk/sites/ing/files/styles/article_inline/public/niels_henrik_abel.jpg?itok=1xdTHcRG" alt=""/></figure></p>
			<p><strong>Niels Henrik Abel</strong> blev født 5. august 1802 i stavangerområdet som borger i det dansk-norske dobbeltrige. Han blev student i 1821 fra katedralskolen i Christiania (det nuværende Oslo), samtidig med at han arbejdede med sit første store matematiske gennembrud: beviset for, at femtegradsligningen ikke kan løses ved roduddragning, på samme måde som eksempelvis en andengradsligning kan løses ved kvadratroduddragning. Formler for løsninger til tredjegrads- og fjerdegradsligninger var også kendte på Abels tid, men femtegradsligninger havde ingen kunnet knække - Abel beviste, at der ikke findes en generel løsningsformel for femtegradsligninger.</p>
			<p><strong>I 1824 havde</strong> han på seks små sider sammenpresset sine arbejder med femtegradsligningen på fransk. Men det var blevet næsten uforståeligt og blev derfor ikke den forventede adgangsbillet til den europæiske matematikverden. Europas førende matematiker, Carl Friedrich Gauss i Göttingen, ville end ikke læse afhandlingen, som Abel sendte til ham!</p>
			<p><strong>Abel fik</strong> i 1825 et stipendium til at rejse til Gauss i Göttingen og videre til Paris. Han rejste via København, hvor han besluttede sig for først at tage til Berlin, hvor han mødte den matematikinteresserede ingeniør August Leopold Crelle, der var i færd med at udgive et nyt matematiktidsskrift, som Abel straks blev storleverandør til.</p>
			<p><strong>Efter ti måneders rejse</strong> kom Abel i juli 1826 til Paris uden at have været forbi Gauss i Göttingen. I Paris indleverede han i slutningen af oktober en afhandling om elliptiske integraler, der skulle bedømmes af Legendre og Cauchy. De lagde Abels afhandling til side og glemte den helt. Abel vendte skuffet, fattig og træt tilbage til Norge, hvor han fik lidt undervisningsopgaver ved universitetet i Christiania. Under sygdom i efteråret 1828 forsøgte han at sammenskrive hovedtankerne fra Paris-afhandlingen, som han troede var gået tabt, men tuberkulosen fik overhånd, og 6. april 1829 sluttede Niels Henrik Abels alt for korte liv.</p>
			<p><strong>Fra Paris</strong> blev det to dage senere bekendtgjort, at Paris-afhandlingen var fundet igen, og den blev straks anerkendt som et mesterværk. Og fra Berlin skrev Crelle, at der nu var garanteret et professorat ved universitetet til Abel.<br/></p>
		</section></div></body></html>
