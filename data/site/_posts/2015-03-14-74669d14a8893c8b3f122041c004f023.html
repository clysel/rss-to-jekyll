---
layout:     post
title: 	    "Dansk hjælperytter kæmper sig med frem i søgelyset"
post_author:	    
post_date:	    Sat, 14 Mar 2015 16:30:29 +0100
post_site:	    politiken.dk 
post_link:	    http://politiken.dk/sport/cykling/ECE2587730/dansk-hjaelperytter-kaemper-sig-med-frem-i-soegelyset/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Blot en enkelt gang tidligere i sin endnu meget korte professionelle karriere 
har 24-årige Jesper Hansen (Tinkoff-Saxo) formået at blande sig med de 
bedste i et etapeløbs samlede klassement.
</p><p>
Det skete i sidste sæsons Tour of Norway, hvor han få måneder efter sin debut 
i tjeneste hos Bjarne Riis sluttede på sjettepladsen og på 4. etape kun blev 
overtrumfet af hollænderen Bauke Mollema, men i dag var danskeren atter med 
i dysten om topplaceringerne.
</p><p>
På den 180 km lange kongeetape i Tour de Langkawi fra Shal Alam til Fraser’s 
Hill sad Jesper Hansen nemlig med i den gruppe på 11 ryttere, der holdt sig 
helt i front på den otte km lange klatretur op mod målet i 1.150 meters 
højde.
</p><h3>
Kunne ikke stille noget op i spurten
</h3><p>
I spurten var danskeren dog ikke i stand til at stille noget op, men noteredes 
på niendepladsen for samme tid som sejrherren Youcef Reguigui (MTN-Qhubeka) 
fra Algeriet, der samtidig erobrede førertrøjen fra den 20-årige australier 
Caleb Ewan, som nåede til mål med et minus på 14.28 minutter.
</p><p>
For Jesper Hansen indebar bedriften, at han rykkede op som nr. 7 sammenlagt, 
hvor han ligesom italieneren Luca Chirico (Bardiani-CSF) på sjettepladsen 
samt colombianeren Rodolfo Torres (Team Colombia) og sydafrikaneren Jacques 
Janse van Rensburg (MTN-Qhubeka), der ligger umiddelbart efter danskeren, 
har et minus på 16 sekunder.
</p><p>
Tinkoff-Saxo havde på forhånd udpeget Jesper Hansen og colombianeren Edward 
Beltran, der begge det meste af året slider som hjælpere, til rollerne som 
kaptajner i det malaysiske arrangement.
</p><p>
Sydamerikaneren, der ligeledes er i gang med sin anden sæson som pengerytter, 
måtte imidlertid slippe på vej op mod mål og nåede til vejs ende med et 
minus på 44 sekunder.
</p><h3>
Ubeskrevet blad står på tærsklen til triumf
</h3><p>
Den 25-årige Youcef Reguigui er et forholdsvis ubeskrevet blad på den 
internationale scene. Han skiftede op til 2014 fra et amatørmandskab i 
hjemlandet til det ambitiøse sydafrikanske 2. divisionshold MTN-Qhubeka, og 
han noteredes i sin første sæson for en etapesejr i Tour of Aserbajdsjan.
</p><p>
Indtil han i dag viste sig at være i besiddelse af klatreegenskaber, har han i 
Tour of Langkawi blandet sig helt fremme i flere af massespurterne, og han 
var da også klart den hurtigste, da førergruppen nåede til vejs ende, mens 
colombianeren Sebastian Henao (Sky) og italieneren Valerio Agnoli (Astana) 
fulgte på de næste pladser.
</p><p>
Reguigui har i klassementet et forspring på 10 sekunder til en trio bestående 
Henau, franskmanden Pierre-Luc Perichon (Bretagne-Séché) og den spanske 
veteran Francisco Mancebo (SkyDive Dubai).
</p><p class=" bl-elem">
Selv om der således ikke er tale om særligt store tidsforskelle, er der ikke 
udsigt til, at der ændres på stillingen, når Tour de Langkaqi i morgen 
slutter med 96 km fra Kuala Kubu Bharu til KIuala Lumpur
</p>	
</div>
</div></body></html>
