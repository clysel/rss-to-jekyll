---
layout:     post
title: 	    "Lucy Kellaway: En fejlansat bør man fyre hurtigst muligt"
post_author:	    
post_date:	    Wed, 18 Feb 2015 06:00:19 +0100
post_site:	    politiken.dk 
post_link:	    http://politiken.dk/oekonomi/oekommentarer/lucykellaway/ECE2550075/lucy-kellaway-en-fejlansat-boer-man-fyre-hurtigst-muligt/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
For et par uger siden skrev en indtil da ukendt teenagepige ved navn Cella et 
tweet. Beskeden lød: »F***! Jeg skal starte på det mest nederen skodjob i 
morgen«, hvorefter fulgte 5-10 små tegninger af nedadvendte tommelfingre. 
</p><p>
Næste morgen viste en eller anden pigens tweet til chefen på det pizzeria, 
hvor hun lige var blevet ansat. Chefen sendte prompte et tweet retur til 
hende: 
</p><p>
»Nej, du skal ikke begynde på noget skodjob i dag! Jeg har nemlig lige fyret 
dig! Held og lykke med dit skodliv, uden penge, uden arbejde!«. 
</p><p>
At dømme efter reaktionerne på nettet ser de fleste under 25 Cella som en 
helt, der blot udøvede sin ret til ytringsfrihed. Hun havde end ikke nævnt 
navnet på pizzeriaet, så for dem var det skandaløst, at hun blev fyret. 
</p><p>
De fleste over 25 ser dog helt anderledes på sagen. De mener, at hun havde 
opført sig som en forkælet møgunge og blot havde fået som fortjent. 
</p><h3>
Twitter sætter skub i tingene 
</h3><p>
Alle er dog enige om, at det må være ret specielt sådan at blive fyret, 
allerede før man begynder på et nyt arbejde. Det lader til, at Twitter for 
alvor har forandret vores arbejdsliv. 
</p><p>
Tænker man nærmere over det, har Twitter dog ikke forandret en tøddel – det 
har blot sat lidt mere skub i tingene, og det er der intet galt i. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/oekommentarer/lucykellaway/ECE2486562/lucy-kellaway-fedteri-paa-twitter-er-en-farce/">Lucy Kellaway: Fedteri på 
Twitter er en farce </a></p><p>
I gamle dage ville pigen sandsynligvis alligevel være blevet fyret, når hun 
begyndte at vrisse ad kunderne. Ved at gøre en ende på lidelserne, allerede 
før de kom i gang, gjorde chefen både sig selv og dem, der skulle have været 
pigens kolleger på pizzeriaet, en tjeneste – ingen bryder sig om at arbejde 
sammen med en, der er så opsat på at beklage sig, at klynkerierne allerede 
går i gang, før der er noget at beklage sig over. 
</p><p>
Og pigen fik faktisk også noget ud af det (ud over sin døgnflueberømmelse på 
Twitter): Hun blev befriet for et arbejde, som hun alligevel var fast 
besluttet på at lægge for had. 
</p><h3>
Tonen var eneste fejl 
</h3><p>
Den eneste fejl ved chefens tweet var den uforskammede tone. Det var jo trods 
alt ham selv, der havde skabt hele situationen. Han havde selv ansat den 
forkerte person, så da han skaffede sig af med hende, burde han samtidig 
have indrømmet sin fejl og sagt undskyld. 
</p><p>
Alle chefer, selv de mest erfarne, kommer tit til at ansætte håbløse 
medarbejdere. Det er der ikke noget overraskende i, hvis man tænker over, 
hvor svært det må være at vide noget om, hvordan en person virkelig er, før 
vedkommende tager fat på arbejdet. 
</p><p>
Det overraskende er, hvor lang tid der går, før hammeren falder, og de umulige 
får sparket. Der er tre oplagte grunde til, at cheferne udskyder en fyring: 
dels klynger de sig til et forfængeligt håb om, at den ansatte vil forandre 
sig (hvilket de næsten aldrig gør), dels kvier de sig ved at indrømme, at de 
har truffet en elendig beslutning. Og endelig krymper de sig ved ubehaget 
over at skulle give nogen fyresedlen. 
</p><p><b>Fik sparket efter en dag på jobbet </b></p><p>
I sidste uge mødte jeg en tidligere administrerende direktør, som er kendt for 
at have ansat nogle af Storbritanniens mest succesrige erhvervsspidser. Han 
kunne fortælle mig, at han hverken havde været værre eller bedre end alle 
andre til at finde den rette mand til en stilling. Men han brystede sig af 
at have været god til én ting, nemlig at give umuliusserne sparket i en 
fart. 
</p><p>
Allermest stolt var han over engang at have fyret en underdirektør, der blot 
fik en enkelt dag på jobbet. Manden havde næppe været i gang i mere end et 
par timer, før der opstod kødannelse foran den administrerende direktørs 
kontor. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/oekommentarer/lucykellaway/ECE2502441/lucy-kellaway-prisen-for-aarets-mest-ioerefaldende-taagesnak-gaar-til-/">Lucy Kellaway: Prisen for 
årets mest iørefaldende tågesnak går til ...</a></p><p>
Folk stillede sig i kø for at klage over den nytiltrådtes umanerlig grove 
facon. Inden arbejdsdagen var omme, tog den administrerende direktør affære 
og fortalte undskyldende manden, at han havde begået en fejl ved at ansætte 
ham. Han betalte ham derefter et mindre pengebeløb, og væk var manden. 
</p><p>
Bagefter lod begge parter, som om det aldrig var hændt. Dengang var der ikke 
noget, der hed Twitter, så der kom hverken nogen nyhedshistorie eller anden 
ståhej ud af episoden. 
</p><p><b>Smut, hvis i ikke passer sammen</b></p><p>
Det er ikke kun arbejdsgivere, der med det samme kan fornemme, at noget er 
galt. En af mine bekendte blev for nylig headhuntet til en ny stilling, hvor 
lønnen var næsten dobbelt så høj. 
</p><div class="art-quote article-box">
<p class="quote"/>
<blockquote>
<p class="quote-txt">
Det er slet ikke nogen tosset tanke at spørge receptionister, 
sikkerhedsfolk og privat-sekretærer om deres mening om en given kandidat
</p>
<p class="sender">
Lucy Kellaway 
</p>
</blockquote>
</div><p>
Men allerede efter første dag på jobbet havde han set sig vred på de nye 
kolleger, på stemningen og hele det pres, de ansatte lå under for. Næste 
dags morgen sagde han op, og samme eftermiddag var han på vej tilbage til 
sin gamle arbejdsgiver.</p><p>
Hermed ikke være sagt, at alle bør kvitte et nyt job, så snart der opstår et 
problem. Jeg siger heller ikke, at alle nyansatte, der ikke straks indfrier 
forventningerne, skal fyres på gråt papir. Jeg siger blot, at det kun kan gå 
for langsomt, hvis man grundlæggende ikke passer sammen – hvilket sker 
oftere, end man skulle tro. 
</p><h3>
En katastrofe bag gemytligheden 
</h3><p>
Jeg har hørt om en mand, som for et par år siden blev ansat i en topstilling. 
Først blev han interviewet af en række erfarne ledere, og de blev alle som 
én imponeret over mandens intelligens, hans evne til strategisk tænkning og 
hans tilsyneladende gemytlighed. 
</p><p>
Alligevel viste han sig at være en katastrofe. Han var arrogant, og alle hans 
underordnede frygtede ham. Det tog et helt år at slippe af med ham, men 
inden da nåede han at anrette ubodelig skade på virksomheden. 
</p><p>
Tingene ville nok have taget en helt anden drejning, hvis blot nogen havde 
lyttet til den privatsekretær, der havde vist ham vej fra receptionen og op 
til ansættelsessamtalerne. For da hun kørte med ham op i elevatoren, undgik 
han konstant hendes blik og reagerede knap på hendes ellers venlige og 
vittige bemærkninger. Hun vidste, at det aldrig ville gå med ham ved roret. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/oekommentarer/lucykellaway/ECE2517241/lucy-kellaway-hvem-draebte-den-sunde-fornuft/">Lucy Kellaway: Hvem dræbte den 
sunde fornuft?</a></p><p>
Det er slet ikke nogen tosset tanke at spørge receptionister, sikkerhedsfolk 
og privatsekretærer om deres mening om en given kandidat. Hvis ideen om, at 
alle personalegrupper skal foretage arbejdspladsvurderinger, er god, må 
ideen om, at alle skal give deres besyv med ved ansættelsessamtaler, være 
endnu bedre. 
</p><p>
I arbejdspladsvurderinger kvier frygtsomme undersåtter sig stadig ved at 
fortælle hele sandheden. Men hvis de får lov til at sidde med ved 
jobsamtaler, vil de givetvis ikke holde sig tilbage for at forhindre, at en 
uforskammet hovskisnovski type med attitudeproblemer overhovedet får 
stillingen. 
</p><p class=" bl-elem"><i class=" bl-elem">Oversættelse: Jacob Giese Med licens fra Financial Times</i></p>	
</div>
</div></body></html>
