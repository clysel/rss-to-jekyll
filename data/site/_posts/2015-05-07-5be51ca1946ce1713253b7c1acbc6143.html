---
layout:     post
title: 	    "Konkurrence for it-iværksættere skal give bankerne baghjul"
post_author:	    Elías Christian Lundström
post_date:	    Thu, 07 May 2015 13:50:38 +0000
post_site:	    www.version2.dk 
post_link:	    http://www.version2.dk/artikel/konkurrence-it-ivaerksaettere-skal-give-bankerne-baghjul-176682?utm_medium=feed&utm_source=version2.dk&utm_campaign=it_nyheder
---
<html><body><div><section class="body">
    <p>Finansverdenen er i rivende udvikling med opfindelser og forretningsidéer som MobilePay, bitcoin og folkefinansierede lånetjenester (peer-to-peer lending) som nogle af de mest kendte eksempler.</p>

<p>Spørgsmålet er, hvornår den næste idé, der ryster branchen, opstår. For de it-kyndige er der en mulighed for at få en finger med i spillet til iværksætterkonkurrencen <a href="http://www.up.co/communities/denmark/copenhagen/startup-weekend/5990">Startup Weekend</a>, der løber af stablen i weekenden 8.-10. maj 2015 i København.</p>

<p>Konkurrencen er en del af et globalt fænomen, hvor iværksættere med både teknisk og forretningsmæssig baggrund mødes for at skabe nye forretningsidéer og føre dem ud i livet. Denne weekend er temaet finansteknologi - eller <em>FinTech</em>, hvis man er med på beatet.</p>

<p>»Formålet er at skabe nye startups inden for finansindustrien. Der er så mange store spillere i branchen, men alligevel stammer de mest innovative idéer udefra,« siger den danske arrangør af Startup Weekend, Jernej Dekleva, til Version2.</p>

<p>Idéen med konkurrencen er at sammensætte nogle hold, som ikke nødvendigvis kender hinanden, men som brænder for de samme idéer.</p>



<p>Det starter med, at dem, der har en idé, pitcher den til hele forsamlingen, som stemmer de bedste idéer videre. Det er således frit for alle at dukke op og byde ind eller at slutte sig til nogle af holdene, fortæller arrangøren.</p>

<p>»Det er ikke nødvendigt, at du kender til finansbranchen for at være med,« siger Jernej Dekleva og pointerer, at der er mentorer til stede under konkurrencen, som vil kunne hjælpe deltagerne med at få udviklet deres idéer i løbet af weekenden.</p>

<p>Mentorerne kommer blandt andet fra p2p-lånevirksomheden Lendino samt bitcoinvirksomheden Coinify.</p>

<p>Konkurrencen munder ud i en finale om søndagen, hvor en jury skal afgøre vinderprojektet. Blandt dommerne er blandt andet repræsentanter fra Nordea og Saxo Bank samt den danske finans-iværksætter og tidligere chef for Groupon i Asien, Mads Faurholt-Jørgensen.</p>



<p>Vinderne får blandt andet en kontorplads, et intensivt femdages træningsforløb arrangeret af Singularity University og Danske Idéer samt et mentorforløb.</p>

<p>Det er stadig muligt at <a href="http://www.up.co/communities/denmark/copenhagen/startup-weekend/5990">tilmelde sig konkurrencen</a> indtil torsdag aften.</p>
  </section>

  
  
  
  </div></body></html>
