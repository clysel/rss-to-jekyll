---
layout:     post
title: 	    "Amerikansk ekspert om dansk skifergas: Lær af os"
post_author:	    Magnus Boye
post_date:	    Thu, 09 Apr 2015 08:55:09 +0000
post_site:	    ing.dk 
post_link:	    http://ing.dk/artikel/amerikansk-ekspert-om-dansk-skifergas-laer-af-os-175313
---
<html><body><div><section class="body">
			<p>Danmark bør lære af fracking-metodens hjemland, hvis gassen i den danske skifer skal hentes op til overfladen. Sådan lyder budskabet fra William Alley, der er videnskabelig direktør i den amerikanske NGO National Ground Water Association (NGWA).</p>
			<p>Han er ikke i tvivl om, hvad der er vigtigst, hvis Danmark skal lære af de mange års erfaringer med amerikansk skifergasudvinding:</p>
			<p>»Ryk langsomt frem,« opfordrer William Alley.</p>
			<p>Skifergasudvinding gennem den kontroversielle fracking-metode har i årtier været brugt i USA. Og i en række tilfælde er utætte brønde og dårligt vedligehold blevet kædet sammen med forurening af amerikanernes drikkevand.<br/>
			<figure class="plugin right zoomable"><img data-original-image="http://ing.dk/sites/ing/files/fracking_colorado.png" src="http://ing.dk/sites/ing/files/styles/w1120_media_right/public/fracking_colorado.png?itok=-bHqu-wO" alt=""/><figcaption>Blandt andet i Colorado har skiferboringer været skyld i forurening. En oversvømmelse i staten fik i 2013 tanke med spildevand til at strømme ud i naturen. <cite>Foto: ClimateState.com</cite></figcaption></figure></p>
			<p>Jagten på skifergas i USA gik for alt for hurtigt i gang, mener William Alley, som i går gæstede en konference om det danske skifergas hos Geus.</p>
			<p>»Der var tidlige tegn på potentielle problemer, men der blev ikke reageret hurtigt nok,« forklarer han og tilføjer:</p>
			<p>»Vi lærte det på den hårde måde.«</p>
			<p>Netop den potentielle risiko for grundvandet bør få Danmark til at være ekstra opmærksomme, mener William Alley.</p>
			<p>»I USA kommer 40 % af drikkevandet fra grundvand. Hos jer er det 100 %, så det er selvfølgelig meget vigtigt at bevare det.«</p>
			<p><aside class="plugin right box">
			  <strong>Den danske skifergas</strong></aside></p>
			<p><strong>Energiselskabet Total</strong> har sammen med Nordsøfonden licens til at lede efter skiffer i Nordjylland og Nordsjælland.</p>
			<p><strong>Borepladsen</strong> i Vendsyssel er fortsat Danmarks eneste af sin slags. De første prøveboringer skal efter planen gå i gang i foråret 2015.</p>
			<p><strong>Skifergassen</strong> udvindes som regel ved hjælp af fracking, som slår revner i stenlaget ved at pumpe vand, grus og kemikalier ned i undergrunden med højt tryk.</p>
			<p><strong>Fracking-metoden</strong> har været kraftigt udskældt fordi metoden i flere tilfælde kædes sammen med miljø-, luft- og vandforurening. En række lande - som fx Frankrig og Bulgarien - har taget konsekvensen og gjort metoden ulovlig.</p>
			<p>
			</p>
			<h2>»Vi mangler data«</h2>
			<p>Mens utætte brønde kan slippe forurening ud i grundvandsreservoir, er det stadig uklart, præcis hvilken sammenhæng der eksisterer mellem selve frackingmetoden og drikkevandsforurening. Der mangler simpelthen forskning, fastslår William Alley.</p>
			<p>Men med blik for de amerikanske erfaringer kan Danmark undgå nogle af de faldgrupper, som i dag giver problemer i USA .</p>
			<p>Først og fremmest skal der foretages grundige <em>baseline</em>-studier, som gør det muligt, at overvåge om det danske grundvand modtager kemikalier fra gas-boringen, forklarer William Alley.</p>
			<p>Den viden mangler i USA, og derfor er det umuligt at fastslå, hvad de mange boringer betyder for drikkevandet.</p>
			<p>Også på det lovområdet kan USA inspirere, mener direktøren.</p>
			<p>»Det er lovgivning, der har haft tid til at modne. Der vil være noget, man kan lære - selvom det amerikanske og det danske system er meget forskelligt,« understreger han.</p>
			<h2>Naturstyrelsen: Vi har ikke nogen erfaring på området</h2>
			<p>Også Naturstyrelsen var inviteret til konferencen om skifergas, der var organiseret af Akademiet for Tekniske Videnskaber. Kontorchef Anne-Marie Vægter Rasmussen havde dog ikke noget detaljeret bud på, hvilke udfordringer der kan opstå, når fracking-metoden skal reguleres.</p>
			<p>»Vi har ikke megen erfaring indtil videre. Der er ingen miljøtilladelser givet til fracking,« understregede hun.</p>
			<p>I Nordjylland er det franske energiselskab Total snart klar til foretage de første prøveboringer efter skifergas. Hvis der er gas gemt i den danske skifer, kræver den nuværende lovgivning, at selskabet søger en separat tilladelse til af fracke undergrunden.</p>
		</section>
		  </div></body></html>
