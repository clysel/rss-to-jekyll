---
layout:     post
title: 	    "Siemens vil spare transformerplatformen til havmøllerne "
post_author:	    Sanne Wittrup
post_date:	    Thu, 12 Mar 2015 15:14:11 +0000
post_site:	    ing.dk 
post_link:	    http://ing.dk/artikel/siemens-vil-spare-transformerplatformen-til-havmoellerne-174729
---
<html><body><div><section class="body"><p>I jagten på at gøre offshore vindkraft billigere melder Siemens sig nu på banen med et nyt design af transformerplatforme til havmølleparker tæt på kysten.</p>
			<p>Ideen er at erstatte én transformerplatform – som kan koste op mod en halv milliard kroner – med én til to  transformer-units, som placeres på vindmøllernes fundament.</p>
			
			<p>Det nye koncept, som egner sig til AC-tilsluttede havmølleparker - blev offentliggjort på verdens største offshore vindenergi-messe i Bella Centret onsdag, hvor adm direktør for Siemens Transmissions Solutions, Tim Dawidowski anslog, at det nye koncept kan reducere omkostningen til transformerstationen med 30-40 pct.</p>
			<p>»Vi har simplificeret og forenklet funktionerne på transformer-unit’en til et minimum og dermed kunnet reducere størrelsen med en tredjedel. Samtidig udnytter vi de eksisterende redningsfaciliteter på vindmøller og kan samlet set derfor opnå den markante reduktion,« sagde han.</p>
			
			<p><figure class="plugin right zoomable"><img data-original-image="http://ing.dk/sites/ing/files/naer_grafik_af_siemens-transformer.jpg" src="http://ing.dk/sites/ing/files/styles/w1120_media_right/public/naer_grafik_af_siemens-transformer.jpg?itok=uJVE745h" alt=""/><figcaption> Et tæt-på kig på Siemens' afløser for en stor og dyr transformerplatform: En langt mindre 250 MW transformer, som etableres på fundamentet af en vindmølle. Grafik: Siemens. </figcaption></figure></p>
			<p>Ifølge beskrivelsen af det nye design vil man endvidere anvende vindmøllernes evne til at producere reaktiv effekt i transformeren og dermed kunne undvære denne feature.</p>
			<p>Ligesom man vil anvende vindmøllernes egenproduktion til at eliminere de store dieselgeneratorer på platformen, som ellers sørger for, at de moderne, store vindmøllerne altid er strømforsynet, selvom kablet til land enten er ude af drift eller endnu ikke er etableret.</p>
			
			<p>Hver af Siemens nye transformer-units er på 250 MW og vejer 650 ton, hvilket vil sige, at en park som Anholt eller Horns Rev 3 på 400 MW vil skulle anvende 2 af disse transformerunits på hvert sit møllefundament.</p>
			<p>I Danmark er det Energinet.dk, der står for etablering af transformerplatformen, der betales direkte af elforbrugerne. I udlandet er det typisk selskabet bag vindmølleparken, der også står for omkostningerne til transformerplatformen til havs.</p>
			<p>En af de største spillere på havmøllemarkedet, Dong Energy, har endnu ikke haft lejlighed til at studere Siemens' nye koncept og vil derfor ikke sige andet end, at selskabet ser meget potsitivt på nye, innovative løsninger indenfor offshore vindkraft.</p>
		</section></div></body></html>
