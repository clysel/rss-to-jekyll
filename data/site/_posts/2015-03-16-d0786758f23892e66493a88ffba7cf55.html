---
layout:     post
title: 	    "Mørket falder flot på i Darkness Falls' andet album"
post_author:	    
post_date:	    Mon, 16 Mar 2015 21:28:17 +0100
post_site:	    politiken.dk 
post_link:	    http://politiken.dk/kultur/musik/cd-beat/ECE2590208/moerket-falder-flot-paa-i-darkness-falls-andet-album/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4 class="">
Darkness Falls: Dance &amp; Cry</h4>
<div class="fakta-body" data-buildingblock="embedded_factboxlink">
<div class="clearfix m-top5 m-bottom5">
<img class="pol-rating-img" src="http://politiken.dk/graphics/ratings/4_hjerter_red.png" alt="Politiken synes"/></div>
<p>
Producer: Darkness Falls m. Adrian Aurelius og Lasse Martinussen. 
</p><p class=" bl-elem">
A:Larm.
</p>
</div>
</div><p>
Den får ikke for lidt med lyset og mørket, når Darkness Falls præsenteres. 
</p><p>
Josephine Philip med det kulsorte hår og Ina Lindgreen med det lange lyse 
passer så fint til musikken, som forener lyse popkvaliteter med mørkere 
tonefald fra artrock og tekno. Lys og mørke, mørke og lys. 
</p><p>
Et oplagt spin, men faktisk må man sige, at duoen på sit andet album arbejder 
målbevidst med kontrasten. Den er der i et vist omfang i de enkelte numre, 
og albummet er komponeret, så mørket efterhånden sænker sig med større vægt. 
</p><p>
Darkness Falls debuterede i 2011 med albummet ’Alive in Us’. Ikke mindst 
nummeret ’Hey’ fik godt fat i både indland og Tyskland. Josephine Philip og 
Ina Lindgreen med en fælles fortid i ska-bandet Favelachic arbejdede sammen 
med Trentemøller, og så åbnede alle døre sig for duoens stilbevidste 
popmusik. 
</p><h3>
Højt til loftet 
</h3><p>
’Nightgames’ åbner ’Dance &amp; Cry’. En logisk 
fortsættelse af ’Alive in Us’, men med en klar ambition om mere dybde i 
udtrykket. Et popnummer med mange ideer, som dog flyder lidt ud og ikke har 
format til at optage hele fem minutter. 
</p><p>
’The Answer’ introducerer derefter i en noget tåget sang om havets dragende 
kræfter en signaturguitar fra de dage, da The Cure og Joy Division gik på 
Jord for alvor. Lys og mørke. Kulde og varme. De famler lidt efter hinanden 
og lyder lidt for meget, som når musikere med kunstnere i maven laver 
popmusik med dårlig samvittighed. 
</p><p>
Men på titelnummeret ’Dance &amp; Cry’ åbner lyden sig. Et flot 
nummer med »blurry lines« (udviskede linjer) mellem det lyse og det mørke. 
»You and I get drunk &amp; high tonight«, synger de. Mere sobert end 
forførende og egentlig ikke vildt overbevisende udmeldt hedonisme, men 
alvoren i de storladne beats fører direkte over i suset på ’Golden Bells’. 
</p><p>
En flosset guitar, et tungt slæbende beat. Der er højt til loftet, og det er 
mørkt og fornemt. En vemodig guitar ender med at rotere ensomt under lydens 
kuppel. 
</p><h3>
Lukker langsomt ned for lyset 
</h3><p>
Sammen med de nye legekammerater Adrian Aurelius og Lasse Martinussen arbejder 
Philipsen og Lindgreen på at udvide formen. Der satses på videoer til ’The 
Answer’ og ’Hazy’ som to af de mest logiske popnumre på albummet. Det stort 
producerede ’Hazy’ med støvede harmonier og forvrængede horn er pop med 
potentiale, men er langtfra det mest spændende på ’Dance &amp; 
Cry’. Filmiske vignetter rykker heller ikke rigtig. 
</p><p>
Nej, den virkelig store bamse, der kommer dansende med det letteste tråd og de 
tunge beats, er ’My Father Told Me (He Was Wrong)’. Her tør Darkness Falls 
binde an med den helt store patos og viser sig at kunne magte det. 
</p><p>
Her er en vokal, der tør falde dånende bagover ind i sig selv, mens den rækker 
ud efter det største, og hjertet slår i sangens hals. Pop med patos uden 
skyggen af angst for at komme til at røbe dårlig smag eller tab af 
personlighed. 
</p><p>
Og så lukker ’Dance &amp; Cry’ ellers langsomt ned for lyset. 
</p><p>
Hyldesten til den kolde guitar fortsætter på den døsige kærlighedsklagesang 
’Midsummer Wail’, inden hele herligheden til slut på ’Thunder Road’ ramler 
flot ned i det sorteste instrumentale hul. 
</p><p class=" bl-elem">
Mørkere er vejen frem for Darkness Falls. Lyset blafrer som et møl bagude. Men 
om de tyske popfans og P3-lytterne er enige i dén sag, er langtfra sikkert. 
</p>	
</div>
</div></body></html>
