---
layout:     post
title: 	    "S freder blasfemiparagraf"
post_author:	    
post_date:	    Thu, 26 Feb 2015 14:57:25 +0100
post_site:	    politiken.dk 
post_link:	    http://politiken.dk/indland/politik/ECE2565096/s-freder-blasfemiparagraf/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Den omstridte blasfemiparagraf i straffeloven har reelt kun en eneste effekt. 
Nemlig at forbyde afbrænding af koraner, bibler og andre religiøse skrifter. 
Derimod har den ingen begrænsende effekt af ytringsfriheden. 
</p><p>
Sådan lyder konklusionen ifølge Politikens oplysninger fra det såkaldte 
Straffelovråd, hvor nogle af landets juridisk skarpe hjerner længe har 
overvejet, hvad en afskaffelse af paragraffen vil betyde. 
</p><div class="art-quote article-box">
<p class="quote"/>
<blockquote>
<p class="quote-txt">
Jeg har sådan set lidt svært ved at se, hvorfor vi skal afskaffe en paragraf, 
som straffelovrådet siger, ikke begrænser ytringsfriheden
</p>
<p class="sender">
Trine Bramsen 
</p>
</blockquote>
</div><p/><p>
Deres udtalelse er for flere uger siden afleveret, men trods efterspørgsel fra 
såvel pressen som oppositionen har Justitsministeriet endnu ikke villet 
offentliggøre udtalelsen fra Straffelovrådet. 
</p><h3>
Varm kartoffel 
</h3><p>
Spørgsmålet er lidt af en varm kartoffel i regeringen, hvor det længe har 
været de radikales politik at afskaffe paragraffen. 
</p><p>
Adspurgt, om Socialdemokraterne går ind for en afskaffelse af 
blasfemiparagraffen, svarer retsordfører Trine Bramsen. 
</p><p>
»Nu er der jo kommet en udtalelse fra Straffelovrådet, som siger, at det, som 
blasfemiparagraffen beskytter imod, er afbrænding af koraner og bibler. Jeg 
har sådan set lidt svært ved at se, hvorfor vi skal afskaffe en paragraf, 
som straffelovrådet siger, ikke begrænser ytringsfriheden«, siger Bramsen, 
der understreger, at hun ikke selv har set udtalelsen fra Straffelovrådet. 
</p><p>
Hun tilføjer dog: 
</p><p>
»Der er sådan set ikke særlig mange grænser for, hvad man kan sige, men den 
her paragraf begrænser, at man kan stå og brænde bibler , koraner og andre 
religiøse skrifter af. Så jeg har nok lidt svært ved at se, hvad argumentet 
for at afskaffe den her paragraf skulle være, når den ikke lægger en dæmper 
på den offentlige debat«. 
</p><h3>
Radikalt ønske 
</h3><p>
Tilbage i november slog den daværende kirkeminister for de radikale Manu 
Sareen ellers til lyd for netop at afskaffe paragraffen 
</p><p>
»Kritik kan skabe udvikling, og så går det ikke, at du kan blive anmeldt for 
at kritisere en religion. Der skal vi vægte ytringsfriheden«, sagde Manu 
Sareen dengang til Politiken. 
</p><p>
Det er ikke lykkedes at få en kommentar fra de radikale til Straffelovrådets 
vurderinger. 
</p><p class=" bl-elem">
Blasfemiparagraffen har ofte været til debat, men der har sjældent været taget 
i brug. Faktisk skal man tilbage til 1971 for at finde den seneste sag, der 
endte for retten. Her blev Danmarks Radio dog frikendt for at have ladet 
Trille synge om »et øje i det høje« og om, at selv Gud havde drifter. 
</p>	
</div>
</div></body></html>
