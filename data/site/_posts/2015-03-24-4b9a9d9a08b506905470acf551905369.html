---
layout:     post
title: 	    "Outsidere holder stadig stjernerne på afstand"
post_author:	    
post_date:	    Tue, 24 Mar 2015 20:42:11 +0100
post_site:	    politiken.dk 
post_link:	    http://politiken.dk/sport/cykling/ECE2602710/outsidere-holder-stadig-stjernerne-paa-afstand/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>Søndagens 293 km i Milano-Sanremo har vist sig at være den helt ideelle forberedelse for i hvert fald to af deltagerne i det igangværende WorldTour-løb Volta a Catalunya.</p><p>Først slog polakken Maciej Paterski (CCC Sprandi) – nr. 22 i den italienske klassiker – i går overraskende til, da det spanske arrangement indledtes, og i dag var turen så kommet til en noget mere ventet triumfator, da sidste sæsons nr. 1 på WorldTour-ranglisten, spanieren Alejandro Valverde (Movistar) – nr. 20 i Sanremo – susede over stregen som vinder af den 191 km lange 2. etape fra Mataró til Olot.</p><h3>Valverdes anden sejr i år</h3><p>For den 34-årige spanske superstjerne var det sæsonens anden gevinst, efter at han for knap to måneder siden sejrede i Trofeo Tramuntana på Mallorca.</p><p>Valverde måtte imidlertid ligesom de andre formodede hovedpersoner i den aktuelle opgave se i øjnene, at outsideren Maciej Paterski og dennes to følgesvende i gårsdagens succesrige offensiv, franskmanden Pierre Rolland (Euroicar) og belgieren Bert De Clercq (Lotto Soudal) ikke sådan uden videre lader sig tvinge væk fra de positioner i klassementet, de sikrede sig med deres overrumplede fremstød.</p><p>De ligger fortsat nr. 1, 2 og 3 sammenlagt, mens Valverde rykkede op på fjerdepladsen med et minus på 2.40 minutter.</p><h3>Ingen nåde for fire udbrydere</h3><p>Movistar-kaptajnen henviste i spurten uden de store problemer sin landsmand og holdkammerat José Joaquin Rojas til andenpladsen, hvilket denne tilsyneladende var udmærket tilfreds med.</p><p>I hvert fald rakte Rojas armene jublende i vejret, da han krydsede stregen, mens der var knap så stor begejstring at spore hos schweizeren Martin Elmiger (IAM), der blev nr., 3.</p><p>I modsætning til i går var der ingen nåde til de fire ryttere, der forsøgte sig i et langt udbrud. Spanieren Luis Mas (Caja Ruiral) blev som den sidste hentet, da der manglede 15 km, og han nåede derefter at sætte 9.45 minutter til, inden han var ved vejs ende.</p><h3>Froome og Contador er 2.50 min. bagud</h3><p>101 af de 184 fuldførende ryttere var med hjem i første gruppe, og her havde Valverde selskab af blandt andre de to øvrige uhyre prominente skikkelser i feltet spanieren Alberto Contador (Tinkoff-Saxo) og briten Chris Froome (Sky).</p><p class=" bl-elem">De befinder sig begge i den gruppe af ryttere, der fra tiendepladsen til og med nr. 92 er 2.50 minutter efter den førende Maciej Paterski.</p>	
</div>
</div></body></html>
