---
layout:     post
title: 	    "Tinkov skyder atter på Riis og lægger pres på Contador"
post_author:	    
post_date:	    Fri, 08 May 2015 12:44:12 +0200
post_site:	    politiken.dk 
post_link:	    http://politiken.dk/sport/cykling/ECE2661214/tinkov-skyder-atter-paa-riis-og-laegger-pres-paa-contador/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Efter hidtil hovedsagelig at have kommunikeret til den brede offentlighed via 
twitter.com har den russiske milliardær og cykelentusiast Oleg Tinkov nu 
sikret sig en ny platform, hvor han kan få opfyldt sin åbenlyst brændende 
trang til at udbrede sine meninger om dette og hint inden for den krævende 
idræt.
</p><p>
Pengemanden bag det tidligere Bjarne Riis-ejede Tinkoff-Saxo mandskab er 
nemlig blevet blog-leverandør til netmediet cyclingnews.com, og her 
umiddelbart inden starten på Giro d’Italia sætter Tinkov fuldt blus på sine 
holdninger.
</p><p>
Blandt andet får hans spanske superstjerne Alberto Contador at vide, at en 
andenplads i Giroen ikke vil være et acceptabelt resultat, Bjarne Riis kan 
læse, at han stort set ikke har været til nogen verdens nytte, efter at 
Tinkov overtog forretningen, og de ni Giro-aktører kan glæde sig over, at 
russeren med magten vil overvåge dem på allernærmeste hold i første og 
sidste uge af den italienske rundtur.
</p><h3>
Har stadig begov for at kommentere bruddet med Riis
</h3><p>
»Jeg kan ikke med min bedste vilje se, hvem der skulle kunne true Alberto i 
Giroen. Derfor vil en andenplads ikke være godt nok for mig. Det er noget 
andet i Tour de France, hvor Froome og Nibali er med«, skriver Tinkov bl.a.
</p><p>
»Selvfølgelig skal vi holde øje med Aru, Uran og Porte, men vi ved, at Alberto 
er meget stærkere og befinder sig et niveau over dem«.
</p><p>
Tinkov, som i dag er ankommet til Giroen næsten direkte fra en forrygende 
skifierie på Kamtjatka-halvøen – hvis ellers hans twitter-meldinger skal stå 
til troende – har tilsyneladende stadig behov for at kommentere det nu 
forhenværende samarbejde med Bjarne Riis. 
</p><h3>
Ser sig selv om en god erstatning for Riis
</h3><p>
Russeren gentager i bloggen sin tidligere ytrede påstand om, at danskeren, der 
nåede at skabe verdens førende cykelmandskab – den position Tinkov jagter 
med sin nuværende trup – stort set intet lavede.
</p><p>
»Jeg tror, at folk efterhånden har indset, hvorfor Riis forlod holdet. Han sad 
bare i servicevogne og lagde taktik, uddelte ordrer og motiverede rytterne. 
Han var ikke involveret i træning og forberedelser eller styring af holdet, 
som jeg ønskede«, lyder det fra Oleg Tinkov, der heller ikke lægger skjul 
på, hvad han mener at kunne bidrage med i den sammenhæng.
</p><p>
»Der er ingen andre holdejere, der ligesom jeg følger løbet i servicevognen. 
Men det var for at kunne gøre det, at jeg købte holdet. Jeg blander mig ikke 
i taktikken. Det lader jeg sportsdirektørerne om. Men jeg mener, at jeg er 
en god erstatning for Bjarne Riis«.
</p><h3>
Snarere frygt end opmuntring driver værket
</h3><p>
»Jeg har ikke mindre karisma end ham, og det bliver ikke lettere for rytterne, 
at det nu er mig, der sidder i servicevognen. Min tilstedeværelse ville 
lægge pres på dem for at præstere«, konstaterer Tinkov.
</p><p class=" bl-elem">
Og samtidig med at de færreste nok tror på, at han vil forholde sig tavs 
undervejs i løbet, mere end underbygger han med disse ord også den 
opfattelse, der efterhånden breder sig, om, at det ikke just er de 
opmuntrende elementer, som ansporer rytterne, men snarere frygten for ikke 
art leve op til bossens forventninger.
</p>	
</div>

</div></body></html>
