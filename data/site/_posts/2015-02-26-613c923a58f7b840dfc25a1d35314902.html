---
layout:     post
title: 	    "Minister: Brændselscelletog relevante for danske jernbaner"
post_author:	    Adam Fribo
post_date:	    Thu, 26 Feb 2015 05:44:10 +0000
post_site:	    ing.dk 
post_link:	    http://ing.dk/artikel/minister-braendselscelletog-relevante-danske-jernbaner-174368
---
<html><body><div><section class="body"><p>Brændselscelletog er en oplagt el-teknologi til de danske regionalbaner. Det vurderer Transportminister Magnus Heunicke (S) i et <a href="http://www.ft.dk/samling/20141/almdel/tru/spm/397/svar/1229135/1499332.pdf">svar</a> til transportudvalget på et spørgsmål stillet af udvalgets næstformand Flemming Damgaard Larsen(V).</p>
			<p>Ministeren bliver bedt om at forholde sig til en artikel om anvendelsen af batteridrevne tog i England, som Ingeniøren bragte den 15. januar 2015, herunder bedt om at kommentere muligheden for lignende projekter i Danmark.</p>
			
			<p>Den britiske jernbaneminister ser batteridrevne tog som et fornuftigt alternativ til el- og dieseltog på visse strækninger, men herhjemme afviste Banedanmark allerede i 2012 teknologien som værende for dyr. Og Magnus Heunicke ser det heller ikke om en oplagt mulighed i dag, da batterierne vil gøre togene for tunge.</p>
			<p>I stedet ser han positivt på brændselscelletog som alternativ på nogle af de strækninger, der ikke står til at blive elektrificeret.</p>
			<p>»Hybridtog med brændselsceller er muligvis den mest lovende alternative el-teknologi,« skriver ministeren og tilføjer, at transportministeriet følger flere togproducenters planer om at sende brændselscelletog på skinnerne. De kan nemlig være fremtidens regionaltog.</p>
			<p>»Transportministeriet er bekendt med, at der også er togproducenter, der forventer at kunne bringe hybridtog med brint i drift inden for nogle år. I modsætning til batteritog forventes hybridtog med brændselsceller at kunne anvendes helt uafhængigt af køreledninger. Der forventes dog alene at blive tale om mindre tog med en maksimal hastighed på 120 km/h, som kunne være relevante som f.eks. regionaltog i Midt- og Vestjylland eller på Fyn,« skriver transportminister Magnus Heunicke.</p>
		</section></div></body></html>
