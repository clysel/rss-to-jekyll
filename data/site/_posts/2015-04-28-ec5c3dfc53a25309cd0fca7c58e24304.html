---
layout:     post
title: 	    "Hjælp specialister, der dumper i lederjobbet"
post_author:	    71978
post_date:	    Tue, 28 Apr 2015 08:00:10 +0000
post_site:	    karriere.jobfinder.dk 
post_link:	    http://karriere.jobfinder.dk/artikel/hjaelp-specialister-der-dumper-i-lederjobbet-3053
---
<html><body><div><section class="body">
			<p>Den dygtige ingeniør, der forfremmes til leder, er en klassiker. Ofte går det godt – men i mange tilfælde bliver den fremragende specialist en så elendig leder, at virksomheder ender med at fyre ham. Det er et kæmpe spild, fordi virksomheden bruger mange ressourcer på sine specialister, mener Kim Paasche, konsulentvirksomheden Amendor, som blandt andet hjælper virksomheder med at genplacere fyrede medarbejdere.</p>
			<p>»Det er at smide dyrt betalt guld på gaden, og arbejdsgiverne ærgrer sig foreståligt nok. Ikke mindst når de senere konstaterer, at en af deres dygtigste specialister nu sidder hos konkurrenten,« forklarer Kim Paasche.</p>
			<p><a href="http://www.jobfinder.dk/jobs/?utm_source=Karrieresite&amp;utm_medium=Link&amp;utm_campaign=Se%20nyeste%20job?utm_source=Karrieresite&amp;utm_medium=Link&amp;utm_campaign=Se+job">Går du med uforløste karrieredrømme? Kom videre på Jobfinder.</a></p>
			<p>Mens næsten alle virksomheder har politikker og nedskrevne procedurer for, hvordan man klatrer op af karrierestigen som henholdsvis specialist og leder, er det straks en anden sag, når det handler om at udarbejde planer for, hvordan den dygtige fagmand finder tilbage på specialistsporet, hvis han ikke dur som leder.</p>
			<p>Kim Paasche kender ingen eksempler på en sådan politik fra sit eget netværk og kontaktede derfor ti store virksomheder for at høre, hvordan de griber sagen an:</p>
			<p>»De genkender alle problemet, men ikke én af dem har en politik til håndtering af fejlslagne forfremmelser, som vil gøre returvejen til specialist legal og velkommen,« fortæller Kim Paasche.</p>
			<p>Han finder det uforståeligt al den stund, at medarbejderne ved enhver given lejlighed bliver fremhævet som den allervigtigste ressource:</p>
			<p>»Det er et paradoks, at de ikke har en politik til at sikre, at den tidligere så ombejlede specialist ikke blot fremstår som en jubelidiot, fordi han er en dårlig leder,« fremfører han.</p>
			
			<p>I sit arbejde med genplacering oplever Kim Paasche gang på gang, at ledere, der vil tilbage som specialist, er nødt til at skifte arbejdsplads for at få deres ønske opfyldt. Et skifte, der ikke ville være nødvendigt, hvis virksomheden havde en klar politik om, hvordan man håndterer overgangen fra specialist til leder og tilbage igen. Det kunne f.eks. være i form af en mulighed for at prøve lederrollen af i en periode, foreslår han.</p>
			<p>»Det er helt naturligt og legitimt, at virksomhed og medarbejdere i fællesskab afprøver lederrollen, når begge parter ønsker det. Det bør også være naturligt at kunne vende tilbage til specialistrollen, hvis medarbejderen ikke trives i lederjobbet,« påpeger han.</p>
			
			<p>En sådan mulighed ville være en gave til både virksomhed og specialist:</p>
			<p>»Det er en win-win situation, fordi afklaringen betyder, at begge parter fremadrettet kan holde fokus på at prioritere og udvikle medarbejderen yderligere som specialist, fordi de har udelukket ledervejen« påpeger han.</p>
			<p>Med en formuleret politik kan man også fjerne den følelse af nederlag, der ofte følger med, når man ikke magter lederjobbet:</p>
			<p>»I dag er situationen ofte, at kulturen gør det nedværdigende at blive specialist igen, men den pinlighedsfaktor kan man fjerne, hvis man har en klar politik om, at lederrollen er noget, vi prøver af,« mener han.</p>
			<p>Et eksempel på en ’retur-politik’ kunne f.eks. formuleres således, foreslår Kim Paasche:</p>
			<ul>
			<li>Forfremmelser er et eksperiment, som begge parter prioriterer, og som evalueres på et aftalt tidspunkt.  </li>
			<li>Mislykkes eksperimentet, er udgangspunktet at nå en løsning, så medarbejderen fastholdes i en relevant specialistrolle.  </li>
			<li>Fastholdelse inkluderer en overgangsordning, så vilkår og løn justeres til det nye jobindhold som specialist.</li>
			</ul>
		</section>
		  </div></body></html>
