---
layout:     post
title: 	    "Leder: Lad de grønne teknologier konkurrere mod hinanden"
post_author:	    Magnus Bredsdorff
post_date:	    Fri, 06 Mar 2015 06:03:10 +0000
post_site:	    ing.dk 
post_link:	    http://ing.dk/artikel/leder-lad-de-groenne-teknologier-konkurrere-mod-hinanden-174548
---
<html><body><div><section class="body"><p><strong>To gode nyheder</strong> for vedvarende energi: Svenske Vattenfall  har vundet retten til at bygge havmølleparken Horns Rev 3 til en pris på 77 øre pr. kWh for strømmen i de første 11-12 år.  Dermed bliver Horns Rev 3 langt billigere end det danske skræk­eksempel på vindkraft til havs:  havmølleparken ud for Anholt, hvor Dong Energy er garanteret  en betaling på hele 1,05 kr. pr. kWh.</p>
			<p><strong>Den anden gode nyhed</strong> er fra ugens forsidehistorie: Solceller er blevet så billige, at de kan konkurrere med vindmøller på havet, og der er udsigt til yderligere prisfald. Der er ikke tale om en teknologisk revolution, men en modning af et marked og en stadigt mere effektiv produktion. Tilsammen gør det, at leverandørerne herhjemme nu lover solenergi til 40 øre pr. kWh, en hidtil uhørt lav pris, som også samfundsøkonomisk matcher havvindmøllernes.</p>
			<p><strong>Danske politikere har</strong> skruet kraftigt ned for støtten til solceller, efter at et støttecirkus uden lige var tæt på at fjerne statens troværdighed. Med de nye lave priser for solstrømmen er der udsigt til, at den får comeback. Det skyldes ikke mindst, at solen kan skinne på andre tidspunkter, end når vinden blæser.</p>
			<p><strong>Staten har brændt nallerne</strong> tilstrækkeligt på solceller, og der er ingen grund til at genindføre støtteordninger, som må lukke igen, fordi prisfald på solceller gør dem alt for lukrative. På den anden side skal elkunderne heller ikke blive ved med at betale støtte til havvindmøller, hvis de kan få lige så grøn strøm billigere fra solceller.</p>
			<p><strong>Løsningen er at følge</strong> i Storbritanniens fodspor. Briterne har netop afsluttet første del af et udbud af grøn strøm. I alt 2,1 gigawatt kapacitet, godt fem gange så meget som Horns Rev 3-parken, fik tilsagn om støtte. Det særlige ved udbuddet er, at forskellige former for grøn strøm – vindmøller, solceller, vandkraft og gas fra lossepladser for at nævne de vigtigste – konkurrerede mod hinanden. Briterne var åbne over for, hvilken type af grøn strøm de ville købe, og udpegede i stedet områder, hvor f.eks. havmøllerne kunne stå.</p>
			<p><strong>Danmark har allerede opført</strong> fem havmølleparker. Yderligere to, Horns Rev 3 og Kriegers Flak, er på vej. Dermed har danske elkunder i den grad været med til at betale for, at teknologien er nået op i industriel skala. Der er ingen grund til, at havmøller fremover skal favoriseres, hvis andre teknologier kan levere lige så miljøvenlig strøm billigere.</p>
			<p><strong>Et udbud af grøn strøm</strong> behøver vel at mærke ikke at betyde enden for innovation. Briterne har sat en særlig pulje af til teknologier, der endnu ikke klar til at konkurrere med f.eks. vindmøller på land.  Et dansk udbud kan også designes, så f.eks. borgerinddragelse i nye vindmøller og solceller bliver et krav. Der er masser af mulig­heder for at skrue modeller sammen, som ikke blot er billigere for danskerne, men som også sikrer  den folkelige opbakning, der i  sidste ende er afgørende for at fortsætte udbygningen af grøn energi.</p>
		</section></div></body></html>
