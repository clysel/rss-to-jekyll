---
layout:     post
title: 	    "Banedanmark: Der vil være forsinkelser i påsketrafikken"
post_author:	    
post_date:	    Thu, 02 Apr 2015 12:32:04 +0200
post_site:	    politiken.dk 
post_link:	    http://politiken.dk/indland/ECE2614954/banedanmark-der-vil-vaere-forsinkelser-i-paasketrafikken/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Påsken er over os, og det betyder påskefrokoster og familiebesøg landet over. 
</p><p>
Det kan mærkes på trafikken, som landet over vil være præget af forsinkelser 
henover påskedagene. 
</p><p>
»Påsketrafikken vil medføre nogle konsekvenser for passagererne, for der vil 
være forlænget rejsetid i hele landet«, siger trafikinspektør hos 
Banedanmark, Dan Halstad. 
</p><p>
Ifølge Dan Halstad følger Banedanmark dog de planer, den havde lagt på 
forhånd. 
</p><p>
»Indtil videre kører det efter planen. De rejsetider, der fremgår af 
rejseplanen, bliver overholdt, så der kan passagererne tjekke deres 
rejsetider«, siger han. 
</p><p><b>Flere trafikuheld landet over skaber kø</b></p><p>
Også landets motorveje er præget af forsinkelser, men ifølge vagthavende hos 
Vejdirektoratets Trafikinformationscenter, Maiken Moores, skyldes det ikke 
påsken, men en række trafikuheld. 
</p><p>
»I formiddag har der været rigtig mange hændelser. Først var der et uheld på 
Vestmotorvejen ved Vemmelev i vestgående retning. Der er åbnet et spor nu, 
og bilerne passerer ligeså stille, men det har skabt en masse kø«, fortæller 
Maiken Moores. 
</p><p>
Kort tid efter uheldet på Vestmotorvejen har der været en række småuheld på 
E20 Fynske Motorvej i vestgående retning, som også har skabt en masse kø. 
Det gælder blandt andet to mindre uheld på strækningen mellem Vissenbjerg og 
Årup. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/ECE2611502/isklumper-standser-al-paasketrafik-paa-storebaeltsbroen/">Isklumper standser al 
påsketrafik på Storebæltsbroen </a></p><p>
Sidst men ikke mindst er en svinetransport nu væltet på Midtjyske Motorvej ved 
Brande. 
</p><p>
»Politiet er på vej derud nu. Transporten skulle ligge i grøften, og der 
render en masse smågrise rundt over det hele og skaber en masse problemer 
for trafikken«, fortæller Maiken Moores. 
</p><p>
Hos Vejdirektoratet forventer de, at kødannelsen ved E20 Fynske Motorvej vil 
løsne op i løbet af eftermiddagen, mens det forventes, at det kommer til at 
tage lang tid at få ryddet op efter uheldet med svinetransporten. 
</p><p>
»Alle grisene skal indfanges, og der skal etableres noget autoværn af en art. 
Det er ikke til at sige, om motorvejen vil være helt spærret i al den tid, 
men det vil helt sikkert tage noget tid at få ryddet op«, siger hun. 
</p><p>
Selvom Skærtorsdag normalt er den største trafikdag i selve påsken, tegnede 
dette års påsketrafik sig ellers til at se rigtig fornuftig ud med mindre 
trafik end forventet. 
</p><p class=" bl-elem">
»Det ser ikke særlig slemt ud på Køge Bugt Motorvejen, hvor vi ellers havde 
forventet en masse kø. Det lader til, at der er en del, der er taget af sted 
i går. Så hvis det ikke havde været for de mange uheld, havde påsketrafikken 
faktisk set rigtig fornuftig ud«, siger Maiken Moores. 
</p>	
</div>

</div></body></html>
