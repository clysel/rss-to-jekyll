---
layout:     post
title: 	    "Athens børs er »et farligt sted«"
post_author:	    
post_date:	    Sun, 08 Mar 2015 08:00:30 +0100
post_site:	    politiken.dk 
post_link:	    http://politiken.dk/oekonomi/gloekonomi/ECE2573166/athens-boers-er-et-farligt-sted/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Der hersker russiske tilstande på børsen i Athen. 
</p><p>
Sætter man penge her, risikerer man en gevaldig rutsjetur, op og ned og rundt 
og rundt, inden man rundtosset og glad kan kan stå med en kæmpe gevinst – 
eller man kan ligge mørbanket, kvalm og svimmel og have tabt alt. 
</p><p>
Grækenlands økonomi er så dårlig og uforudsigelig, at den sidste år blev 
nedgraderet fra ’udviklet’ til ’nye markeder’. En betegnelse, der også 
gælder Tyrkiet, Sydafrika og Rusland. 
</p><div class="art-quote article-box">
<p class="quote"/>
<blockquote>
<p class="quote-txt">
Hvis Grækenland får drakmer, vil den falde 30-40-50 procent med det samme, og 
så bliver man brændt ? uanset hvad man har sikkerhed i 
</p>
<p class="sender">
Mattias Sundling, chefanalytiker, Danske Bank 
</p>
</blockquote>
</div><p/><p>
Siden nytår har de 20 største virksomheder en overgang tabt 21 procent, og 
mindre end en måned senere var alt det tabte hentet og værdien tilmed vokset 
med 5 procent. 
</p><p>
»At handle der er ikke noget, jeg vil anbefale nogen. Børsen i Athen er et 
farligt sted at være«, siger Mattias Sundling fra Danske Bank. Som 
chefanalytiker er han godt bekendt med både farer og muligheder på Leoforos 
Athinon 108, den anonyme hvide bygning, hvor børsen har adresse. Indenfor 
hersker den absolutte ro, man kan forvente i øjet i en gigantisk storm. 
</p><h3>
Bekymringerne skrumper ind 
</h3><p>
I forhallen viser skærme de spidse tinder og dybe dale i kursudviklingen hos 
enkelte selskaber og hele indekset. Det ligner grafiske fremstillinger af 
etaper i Tour de France, men her er ingen storsvedende mænd. 
</p><p>
Alle børsmæglere sidder ude i deres virksomheder og handler elektronisk, så på 
selve børsen er kun de kontorfolk, der tjener penge per transaktion og 
derfor ikke er afhængige af, om kursen går op eller ned. 
</p><p class="art-ext article-box">

</p><p/><p>
Indtil 2012 truede det græske stormvejr med at rive hele eurozonen med sig, 
men nye sikkerhedsmure, nødlån og beredskaber har gjort, at stormen nu ikke 
længere truer andre end grækerne selv og dem, der har valgt at spekulere 
her. 
</p><p>
De, der gør det, er mest udenlandske, professionelle investorer, men her er 
også private sparegrise. 
</p><p>
»Før var jeg meget mere bekymret, end jeg er i dag. Det handler nok om, at jeg 
er blevet mere moden, og om, at jeg tror, det værste er overstået«, siger 
’Andreas’, der ikke vil i avisen med sit rigtige navn. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/udland/ECE2565873/graeske-demonstranter-og-politi-stoeder-sammen-i-athen/">Græske demonstranter og politi 
støder sammen i Athen</a></p><p>
Det vanskelige ved udviklingen på Leoforos Athinon 108 er, at den ikke kun 
afhænger af, hvordan de enkelte virksomheder klarer sig, men i meget høj 
grad også af, hvordan de vankelmodige græske politikere klarer sig, hvilket 
er helt uhørt i det ellers stabile EU. 
</p><p>
»At investere i det græske marked er som at investere i Rusland. Markedet er 
overskygget af en landerisiko og en makroøkonomisk risiko. I Grækenland er 
der en enorm landerisiko, og en af grundene er, at landet kan gå i 
betalingsstandsning eller mere specifikt: at regeringen kan gå i 
betalingsstandsning, og så er der overhængende fare for, at Grækenland 
forlader eurozonen«, siger Mattias Sundling. 
</p><p>
»Hvis Grækenland får drakmer, vil den falde 30-40-50 procent med det samme, og 
så bliver man brændt, uanset hvad man har sikkerhed i«. 
</p><h3>
Kig ikke på kursen hver dag 
</h3><p>
Tingene var begyndt at gå i den rigtige retning for børsen og græsk økonomi i 
det hele taget, indtil Grækenlands svar på Enhedslisten vandt valget 25. 
januar. Nu er der ny usikkerhed om landets kurs og regeringens opbakning til 
reformer og spareplaner, som er en forudsætning for de nødlån, der blandt 
andet holder landets banker oven vande. 
</p><p>
Aktiekurserne er banket op og banket ned flere gange, siden valget blev 
udskrevet i december, og bare på en fredag i sidste måned blev en milliard 
euro trukket ud af græske banker, fordi der ikke var tiltro til, at 
banksystemet ville overleve weekenden. 
</p><p>
»Min virksomhed har 160 millioner euro stående fordelt i flere græske banker. 
Folk spørger, om vi ikke vil flytte dem, men vi mener ikke, at et græsk exit 
af euroen er realistisk, så de bliver i Grækenland«, siger Andreas, der 
anbefaler, at man for den mentale sundheds skyld ikke følger med i 
kursudviklingen hver eneste dag. 
</p><h3>
Handlen vokser støt 
</h3><p>
Hos Danske Banks var interessen i græske kurser større, dengang der var fare 
for, at eventuelle finansielle sygdomme kunne sprede sig ud over kontinentet 
fra Athen. I dag er store kursfald ikke noget, der giver svedige håndflader. 
</p><p>»Grækenland er en lille økonomi, der har fået uforholdsmæssigt meget 
opmærksomhed. Problemerne er succesrigt isoleret til at være græske 
problemer. Det er en utroligt bekymrende situation for Grækenland, men ikke 
for EU«, siger Mattias Sundling. 
</p><p>
Som en forårsbebuder i vintermørket er den gennemsnitlige daglige handel på 
den græske børs vokset støt det seneste år. Der har været små tilbageskridt, 
men tendensen er ikke til at tage fejl af: I hvert kvartal i 2014 blev der 
handlet for flere penge end i noget kvartal i perioden fra foråret 2011 til 
tredje kvartal 2013. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/gloekonomi/ECE2564806/graekerne-hamstrer-penge---traekker-90-milliarder-ud-af-bankerne/">Grækerne hamstrer penge - 
trækker 90 milliarder ud af bankerne</a></p><p>
For Andreas er der ingen tvivl om, at det værste er overstået for økonomien. 
Men i stærk kontrast til mulighederne på børsen og den overordnede tendens 
står de meget synlige hverdagsproblemer for grækerne. 
</p><p>
Folk, der for nylig havde job og hjem, er hjemløse, mere end hver fjerde står 
uden arbejde, og dagligt rejser veluddannede unge mennesker ud i verden, 
fordi de har opgivet troen på en fremtid i deres eget land. 
</p><p class=" bl-elem">
»Almindelige mennesker vil se forbedringen, når den er mere fremskreden«, 
siger han. 
</p>	
</div>
</div></body></html>
