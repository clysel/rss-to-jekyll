---
layout:     post
title: 	    "Dansk håndbold er i frit medlemsfald"
post_author:	    
post_date:	    Mon, 02 Mar 2015 22:50:19 +0100
post_site:	    politiken.dk 
post_link:	    http://politiken.dk/sport/haandbold/ECE2570721/dansk-haandbold-er-i-frit-medlemsfald/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Dansk håndbold er i krise. 
</p><p>
På den internationale scene præsterer landsholdene flot på både ungdoms- og 
seniorniveau, mænd som kvinder, men i de lokale haller tropper stadig færre 
danskere op, smører hænderne ind i harpiks og kaster med en klistret bold. 
</p><p>
Medlemstallet i Dansk Håndbold Forbund (DHF) er med knap 110.000 det laveste i 
cirka 40 år, og frafaldet ser ud til at fortsætte. Især teenagerne dropper 
sporten. Det konkluderer en ny rapport fra Danmarks Idrætsforbund (DIF). 
</p><p><b class="ext-link">LÆS OGSÅ</b><a class="embeddedlink" href="http://politiken.dk/sport/haandbold/ECE2180248/folk-triller-vaek-fra-dansk-haandbold-forbund/">Folk triller væk fra Dansk 
Håndbold Forbund</a></p><p>
»Hvis man bare kigger 15 år tilbage, er knap hver fjerde håndboldspiller 
faldet fra, svarende til over 2.000 medlemmer i gennemsnit hvert eneste år. 
Der er således ikke tale om en kortvarig krise«, lyder det i analysen, der 
udkommer i dag. 
</p><h3>
Kræver handling 
</h3><p>
»Medlemskrisen kan og bør ikke negligeres eller forties, men derimod tages 
ganske alvorligt af alle aktører, der har interesse i, at håndbold overlever 
som folkelig idrætskultur i Danmark«, står der. 
</p><p>
Rapporten indeholder blandt andet en prognose, der tegner dystre udsigter for 
DHF. Hvis de seneste års udvikling fortsætter, vil håndboldforbundet 
allerede i 2017 have færre end 100.000 medlemmer – for første gang siden 
1970 – og i 2025 vil tallet være under 85.000. 
</p><p>
»Det er en alvorlig udvikling for håndbolden i Danmark, og derfor er forbundet 
nødt til aktivt at gøre noget – hellere nu end senere«, siger Michael 
Fester, hovedforfatter til rapporten fra DIF Analyse. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/sport/haandbold/ECE1952113/haandbold-har-mistet-hvert-femte-medlem-paa-ti-aar/">Håndbold har mistet hvert 
femte medlem på ti år</a></p><p>
»Det er et stort problem for foreningsidrætten, at de unge stopper, når de 
bliver 13-16 år. Derfor gælder det for DHF om at finde ud af, hvordan man 
kan fastholde de unge – det har man ikke gjort godt nok hidtil. Også på 
voksen- og motionistdelen er der et vist potentiale«, siger han. 
</p><p>
DHF ser analysen som en »øjenåbner«. 
</p><p>
»Vi har samarbejdet med DIF om rapporten, fordi vi gerne vil have udviklingen 
på skrift, så vi bedre kan identificere de udfordringer, vi har. Det ser 
unægtelig skidt ud for de 13-18-årige«, siger Søren Simonsen, udviklingschef 
i forbundet. 
</p><h3>
Fokuserer på de bedste hold 
</h3><p>
Både han og Fester påpeger, at der er flere årsager til frafaldet. For 
teenagerne handler det bl.a. om, at de fleste foreninger er meget fokuserede 
på at skabe gode resultater med deres bedste hold – og så måske glemmer 
spillerne i de næste rækker. 
</p><p>
I sidste ende kan det også få uheldige konsekvenser for elitehåndbolden. 
Umiddelbart falder de bedste spillere ikke fra, og derfor har landsholdene 
heller ikke lidt under medlemskrisen endnu. 
</p><div class="art-quote article-box">
<p class="quote"/>
<blockquote>
<p class="quote-txt">
Det er en alvorlig udvikling for håndbolden i Danmark, og derfor er forbundet 
nødt til aktivt at gøre noget - hellere nu end senere
</p>
<p class="sender">
Michael Fester 
</p>
</blockquote>
</div><p>
»Men vi risikerer at komme ind i en ond cirkel, der kan skade sporten 
yderligere på sigt. Det er sjældent elitespillerne, der bliver frivillige og 
driver sporten videre. Fremtidens trænere og ledere er i langt højere grad 
dem fra andet- og tredjeholdet, så hvis vi mister for mange af dem i 
teenageårene, risikerer vi at have for få frivillige til de vigtige poster. 
Og så kan det potentielt påvirke det sportslige niveau. Også derfor er det 
vigtigt, at vi får vendt udviklingen nu«, siger Søren Simonsen.</p><p>
DHF har allerede søsat projektet ’Knæk kurven’ og afsat 8,4 millioner kroner 
til nye initiativer. Blandt andet er træningsformen håndboldfitness en pæn 
succes, og det er den rigtige vej at gå for at stoppe medlemsfrafaldet, 
mener Michael Fester. 
</p><p class=" bl-elem">
»Det kræver, at man gentænker, hvilke muligheder der er i idrætten, og at man 
tør prøve nye koncepter af: Kan man for eksempel være færre på holdene, så 
der skal mindre til for at danne en klub? Hvis man kan udvikle forskellige 
afskygninger af håndbold, kan det måske tiltale de grupper, der falder fra 
nu«, siger han. 
</p>	
</div>
</div></body></html>
