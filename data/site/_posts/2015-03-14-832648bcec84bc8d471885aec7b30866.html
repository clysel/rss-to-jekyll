---
layout:     post
title: 	    "Venezuelaner havde smørbare blæsere som fyld i torsdagens koncertsandwich"
post_author:	    
post_date:	    Sat, 14 Mar 2015 10:48:22 +0100
post_site:	    politiken.dk 
post_link:	    http://politiken.dk/kultur/musik/koncertanmeldelser/ECE2587481/venezuelaner-havde-smoerbare-blaesere-som-fyld-i-torsdagens-koncertsandwich/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4 class="">
Enrico Dindo og DR SymfoniOrkestret</h4>
<h5>
Dir.: Rafael Payare</h5>
<div class="fakta-body" data-buildingblock="embedded_factboxlink">
<div class="clearfix m-top5 m-bottom5">
<img class="pol-rating-img" src="http://politiken.dk/graphics/ratings/4_hjerter_red.png" alt="Politiken synes"/></div><p>
Koncerthuset. Torsdag.
</p></div>
</div><p>
Så kan de sige en gang til, at klassisk musik kun er for ældre, gråhårede 
mennesker. 
</p><p>
Den klassiske verden erobres i disse år af unge dirigenter som venezuelaneren 
Gustavo Dudamel, der med energi og karisma indtager verdens mest 
prestigefulde dirigentpodier. 
</p><p>
Og mens den 33-årige Dudamel på rygtebørsen spås at kunne springe fra Los 
Angeles, hvor han lige nu arbejder, videre til jobbet som den næste 
chefdirigent for Berlinerfilharmonikerne, kunne københavnerne torsdag aften 
nyde synet af en anden af de unge sydamerikanere, der i disse år udfordrer 
billedet af klassiske dirigenter som gamle og vindtørre. 
</p><p>
Med flot hår, skarpt jakkesæt og spidse sorte laksko styrede den 34-årige 
Rafael Payare DR SymfoniOrkestret gennem en omfattende spiseseddel, der 
krævede ikke så lidt overblik og koncentration. 
</p><p>
Ligesom Dudamel er Payare et produkt af det venezuelanske vidunderprogram 
kaldet El Sistema, der giver gadebørn klassisk musiktræning og en fremtid 
uden kriminalitet. Payare vandt Malkokonkurrencen for unge dirigenter i 
2012, og det var en stramt holdt, let version af Beethovens 1. Symfoni, han 
indledte aftenen med. 
</p><p>
Over smørbare messingblæsere, men uden de vilde karakterskift afviklede Payare 
og orkestret musikken, så tankerne gik mere i retning af Thomas Dausgaards 
opførelsespraksis-influerede Beethovenstil end Rafael Frühbeck de Burgos’ 
brede, gammeldags af slagsen – og man begyndte at blive helt spændt på, 
hvordan Payare mon ville håndtere Dvoraks romantisk brede 8. Symfoni som 
sidste programpunkt. 
</p><h3>
Pause inden overbollen 
</h3><p>
Men først var det tid til det lidt besynderlige italienske fyld mellem 
symfonierne i aftenens torsdagskoncertsandwich. 
</p><p>
Den italienske komponist Ottorino Respighi er blevet beskyldt for fascisme og 
for at have været for glad for Mussolini. Holdningerne til påstandene er 
delte, mens det forbliver manifest, at Respighi var en sjælden mester i 
raffineret brug af symfoniorkestrets instrumenter. 
</p><p>
Selv en tidlig sats som hans ’Adagio med variationer’ fra 1921 for cello og 
orkester er, skønt del af en aldrig fuldendt koncert for cello og orkester, 
værd at lytte til. Her viste aftenens italienske solist Enrico Dindo sin 
vidunderlige cellotone frem, og det var heldigt, han fik lov til det, for i 
det andet af aftenens midterværker var der ikke mange chancer for at 
præstere køn klang. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/musik/ECE2582273/dansk-dirigent-bliver-chefdirigent-hos-bbc/">Dansk dirigent bliver 
chefdirigent hos BBC</a></p><p>
Mindre kendt end Respighi, men lige så fanget i eftertidens søgelys for 
anklager om nationalisme, jødeforagt og Mussolini-sympati var italieneren 
Alfredo Casella, hvis Sjostakovitj-agtige cellokoncert fra 1930’erne blev en 
tresatset opvisning i virtuost, flimrende symaskinespil. 
</p><p>
Kun midtersatsen tillod lidt sangbar melodisk cellosmerte at rejse sig fra 
gløderne af det bål, koncertens hektiske førstesats havde antændt. Men 
Enrico Dindo kompenserede med en sats af Bach som ekstranummer, og så var 
der pause, inden overdelen af sandwichbollen skulle klaskes på. 
</p><h3>
Problematisk balance mellem messing og strygere 
</h3><p>
Dvoraks 8. Symfoni er af gode grunde et af den klassiske koncertlitteraturs 
allermest populære numre. Den er melodisk, fængende og medrivende, og her 
fik Rafael Payare lagt sit visitkort med overbevisning. 
</p><p>
Han må kende denne symfoni mægtig godt, Payare, for trods en lidt problematisk 
balance mellem messing og strygere blev det en usædvanlig klar og sikker 
gennemspilning af det små tre kvarter lange værk, hvor især finalesatsen med 
vrinskende horn sad lige i øjet, mens strygerkorpset, som de gjorde det 
aftenen igennem, leverede præcist arbejde. 
</p><p>
Rafael Payare er gift med den amerikanske cellist Alisa Weilerstein, der for 
længst har været i København som solist, og det er hendes bror, Joshua 
Weilerstein, der dirigerer næste uges Torsdagskoncert. 
</p><p>
Da jeg for et par år siden interviewede Alisa Weilerstein, forsikrede hun mig 
om, at selv om både bror og ægtemand har vundet Malkokonkurrencen, så har 
hun ikke haft en finger med i spillet. Men sammentræffet er sjovt. Og hold 
så øje med Sydamerika. 
</p><p class=" bl-elem">
Vi har været vant til at se til Finland, når vi skulle holde øje med 
dirigenttalenter, men efter indførelsen af El Sistema er Venezuela mere end 
godt med. 
</p>	
</div>
</div></body></html>
