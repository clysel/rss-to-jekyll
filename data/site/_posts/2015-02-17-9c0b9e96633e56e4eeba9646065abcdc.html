---
layout:     post
title: 	    "Søstre reparerer børnetøj: »Pletter fremmer kreativiteten«"
post_author:	    
post_date:	    Tue, 17 Feb 2015 13:20:34 +0100
post_site:	    politiken.dk 
post_link:	    http://politiken.dk/forbrugogliv/forbrug/ECE2543706/soestre-reparerer-boernetoej-pletter-fremmer-kreativiteten/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
I et hjørne i et soveværelse sidder 43-årige Anne Sørensen foran sin 
symaskine. Hun trækker forsigtigt en lysegrøn tråd gennem hullet på 
symaskinens nål. 
</p><p>
Til højre for symaskinen står et gammelt sylteglas, hvor rødbeder og 
drueagurker er udskiftet med sytråd i alskens farver. Foran symaskinen 
ligger en orange saks af den slags, der holder i evigheder.
</p><p>
Anne Sørensen bukker sig ned og tager en nederdel op ad en gennemsigtig 
plastikkasse. Hun lægger forsigtigt nederdelen, med små hængende mørkeblå 
pomponer forneden, under symaskinens nål. 
</p><p>
»Jeg har selv repareret tøj til mine børn hundredvis af gange, så jeg tænkte, 
at det må andre da også kunne få værdi af«, siger Anne Sørensen, der er mor 
til fire drenge mellem 5 og 12 år. 
</p><p>
Plastickassen under bordet er fyldt med brugt børnetøj, der på den ene eller 
anden måde trænger til at blive repareret og herefter sagtens kan bruges 
igen. 
</p><p><b class="ext-link">LÆS ARTIKEL</b><a class="embeddedlink" href="http://politiken.dk/forbrugogliv/forbrug/ECE2544664/brugt-boernetoej-hitter/">Brugt børnetøj hitter</a></p><p>
Anne Sørensens mor har, siden Anne var helt lille, forsynet datteren med 
hjemmesyet tøj og tøj fra genbrugsbutikker, og sammen med sin syv år yngre 
søster har Anne Sørensen også selv syet en stor del af sit eget tøj. 
</p><p>
Den genbrugstanke er de to søstre nu gået skridtet videre med. I januar åbnede 
Anne og Sine Sørensen webshoppen Plyssky.dk, der som den første danske 
genbrugsbutik har specialiseret sig at istandsætte børnetøj og sælge det 
videre. 
</p><p>
De seneste år har genbrugstendensen for alvor vundet indpas herhjemme. Og især 
brugt børnetøj er blevet populært. Både genbrugsbutikker og online 
markedspladser melder om et kraftigt stigende salg. Men også ordninger, hvor 
danskerne kan dele børnetøj og babyudstyr i stedet for at købe nyt, er 
begyndt at blomstre op. 
</p><p>
»Vi har talt om at starte Plyssky, siden jeg fik mine tvillinger for fem år 
siden, og tiden har helt klart gjort, at vi ikke ville udskyde det længere«, 
siger Anne Sørensen. 
</p><p>
Indtil videre kører de to søstre webshoppen som en bibeskæftigelse, men det er 
målet, at webshoppen skal blive en fuldtidsbeskæftigelse for dem begge. 
</p><p><span class="img-contimg-fl-right"><img class="image inlineLightBox" src="http://multimedia.pol.dk/archive/00913/Genbrug_af_b_rnet_j_913027y.jpg" alt="" border="0"/><span class="caption"><span class="f-img-caption">FOTO: 
</span>Anders Rye SkjoldJensen</span></span></p><h3>
Skraldedronninger 
</h3><p>
I det ene hjørne af Anne Sørensens spisestue står et tøjstativ, hvor 
neonfarvede plasticbøjler og det farvestrålende børnetøj kæmper om 
opmærksomheden. Her hænger jakker og flyverdragter side om side med 
hjemmestrikkede uldsweatre og body’er påmalet alt fra lyserøde tigre til 
moderigtige nordiske elge. På en pink bøjle for enden af stativet hænger et 
par røde lædersko sammen med et lille regnbuefarvet skilt, hvor der står 
'Fra Mødrehjælpen' påskrevet. En stor del af tøjet køber de nemlig hos 
Mødrehjælpen.
</p><p>
»Genbrugsbutikkerne fungerer fint, men der er også meget, Mødrehjælpen må 
smide ud, fordi genbrugsbutikkerne ikke vil sælge tøj med pletter, eller som 
er i stykker. Og de har ikke selv ressourcerne til at reparere det. Det er 
så den del, vi køber og tager os af«, fortæller Sine Sørensen. 
</p><p>
»Det er derfor, vi kalder os skraldedronningerne,« ler Anne Sørensen. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/forbrugogliv/forbrug/ECE2440666/katvigs-mor-lancerer-brugt-babytoej-i-abonnement/">Katvigs mor lancerer brugt 
babytøj i abonnement</a></p><p>
Ifølge de to søstre er der op til 75 procent af tøjets levetid tilbage, når 
det bliver sendt til genbrug. Men der er stadig mange, der ikke vil give 
deres børn genbrugstøj på. Ligesom der er mange, der smider tøj ud, fordi 
der for eksempel er kommet en plet på. De grænser ønsker søstrene at rykke 
ved. 
</p><p>
»Det er det samme koncept som med fødevarer. Det er ’mindst holdbar 
til-datoen’, der skal flyttes«, forklarer Sine Sørensen. 
</p><h3>
Affald appellerer til kreativitet 
</h3><p>
Anne Sørensen vender sig om og tager en bondegårdsmønstret sparkedragt ud fra 
tøjstativet. 
</p><p>
»Den her sparkedragt havde jeg helt glemt, jeg havde repareret, for jeg kunne 
ikke se det,« siger hun og viser det sted, hvor hun har repareret et lille 
hul i sparkedragtens lilla halskant. 
</p><p>
Men det er ikke kun reparationer på børnetøj, de to søstre laver. En stor del 
af det tøj, de får ind, har også pletter eller huller, der ikke umiddelbart 
kan klares med en tur under symaskinens nål. 
</p><p>
»Pletter er dødspændende, fordi de gør, at du bliver nødt til at lave noget på 
for eksempel ærmet eller lave noget større, end man egentlig havde tænkt 
sig. Mange gange starter vi med noget knap så kreativt på midten, men så 
opdager vi, at der også er en plet andre steder, og så bliver vi nødt til at 
lave noget der også. Pletter fremmer virkelig kreativiteten«, siger Anne 
Sørensen. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/ressourceoekonomi/ECE2442974/du-leaser-jakken-og-faar-en-udskiftningsaftale-paa-boernesengen/">Du leaser jakken og får en 
udskiftningsaftale på børnesengen</a></p><p>
Ind til videre driver de to iværksættere virksomheden hjemme fra Anne 
Sørensens lejlighed på Frederiksberg. Selv om der er langt til byens mange 
spotoplyste butikker med stativer fyldt med designertøj i et uendeligt antal 
størrelser og farver, så tror de på, at repareret genbrugstøj også har en 
plads på markedet. 
</p><p>
»Vi var helt klart urealistiske i starten. Vi har skullet igennem nogle forsøg 
med, hvordan vi får tøjet til at se ordentligt ud. For en ting er, at vi 
selv har syntes, at det ser fint ud, men det er da klart, at når man så er 
begyndt at sende det ud til kunder og få penge for det, så er det lidt 
nervepirrende. Men vores opvækst og de værdier, vi har fået med derfra, gør, 
at vi tror på det«, siger Sine Sørensen og bliver suppleret af sin søster 
Anne Sørensen. 
</p><p class=" bl-elem">
»Der er jo ingen, der siger, at reparationer ikke må være æstetisk smukke«. 
</p>	
</div>
</div></body></html>
