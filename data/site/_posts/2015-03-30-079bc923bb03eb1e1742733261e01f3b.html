---
layout:     post
title: 	    "Sjuskede med email: Australien afslører verdenslederes persondata"
post_author:	    
post_date:	    Mon, 30 Mar 2015 17:43:52 +0200
post_site:	    politiken.dk 
post_link:	    http://politiken.dk/udland/ECE2609692/sjuskede-med-email-australien-afsloerer-verdenslederes-persondata/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
En embedsmand begik en iøjnefaldende fodfejl, da vedkommende skulle skrive til 
en lokal arrangementskomité. 
</p><p>
Så vedkommende sendte oplysninger om en række regeringsledere og præsidenters 
persondata af sted til den gruppe, der stod for at gennemføre Asian 
Cup-foldboldturneringen i januar. Vedkommende lagde ikke mærke til, at en 
mail, han eller hun skrev, fik autoudfyldt modtagerfeltet med det forkerte 
navn. 
</p><p>
»De personlige oplysninger, der er lækket, er navn, fødselsdato, titel, 
pasnummer og visanummer vedrørende 31 internationale ledere, som deltog i 
G20-topmødet«, konstaterer det australske datatilsyns leder ifølge den 
britiske avis The Guardian. 
</p><p>
Informationerne handler om så prominente verdensledere som den kinesiske 
præsident Xi Jinping, USA's Barack Obama og Angela Merkel fra Tyskland. 
</p><h3>
Modtager trykkede straks på slettetasten 
</h3><p>
Ifølge det australske datatilsyn havde modtageren straks slettet den 
fortrolige mail og tømt mappen med computerens slettede post. 
</p><p>
Derfor besluttede man ikke at orientere de personer, hvis data var sendt til 
uvedkommende: 
</p><p>
»I lyset af, at risikoen ved lækken anses for at være ganske lille og at der 
er taget skridt til at standse yderligere distribution af emailen, så anser 
jeg det ikke for at være nødvendigt at orientere klienterne om lækken«, 
skrev den embedsmand, der kom til at sende mailen til tredjepart. 
</p><p>
Hændelsen skete i begyndelsen af november sidste år og er alene kommet til 
offentlighedens kendskab takket være en begæring om aktindsigt, som The 
Guardian indgav til datatilsynet. 
</p><p class=" bl-elem"><span class="img-contimg-fl-center"><img class="image inlineLightBox" src="http://multimedia.pol.dk/archive/00924/Australia_G20_924732y.jpg" alt="" border="0"/><span class="caption"><span class="f-img-caption">DELTAGERE. 
</span>Her er det obligatoriske deltagerfoto fra topmødet i den australske storby. Foto: AP/Pablo Martinez Monsivais</span></span></p>	
</div>

</div></body></html>
