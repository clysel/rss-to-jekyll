---
layout:     post
title: 	    "Børneeksperter: Fjern alle under 18 år fra 'X Factor'"
post_author:	    
post_date:	    Wed, 25 Mar 2015 21:00:12 +0100
post_site:	    politiken.dk 
post_link:	    http://politiken.dk/kultur/medier/ECE2604021/boerneeksperter-fjern-alle-under-18-aar-fra-x-factor/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4 class="">
<b>X Factor</b></h4>
<h5>
<b>Fakta </b></h5>
<div class="fakta-body" data-buildingblock="embedded_factboxlink">
<p>
Britisk underholdningsprogram fra 2004 udviklet af pladeproducer Simon Cowell. 
</p><p>
DR er nu i gang med ottende sæson.
</p><p>
Tre dommere fra musikbranchen ni deltagere til de direkte shows, og i hver 
udsendelse stemmes en deltager hjem af seere og dommere. 
</p><p>
Dommerne i år er Thomas Blachman, Remee og Lina Rafn. 
</p><p>
De første sæsonfinaler havde over to millioner seere. Rekorden er 
2.271.000 seere til finalen 27. marts 2009. Sidste års finale blev set af 
1.845.000. 
</p><p class=" bl-elem"><i class=" bl-elem">Kilde: TNS Gallup TV-Meter</i></p>
</div>
</div><p>
Forbyd unge under 18 år at deltage i ’X Factor’. Så kontant lyder opfordringen 
til DR fra to eksperter i barndommens barske sider før sæsonens finale på 
fredag. 
</p><p>
Programmerne er tidligere blevet kritiseret for at udsætte børn for hård 
kritik og anbringe dem i nervepirrende situationer, hvor de grådkvalt bliver 
udstillet for øjnene af hele tv-Danmark. 
</p><p>
»Jeg synes, vi skal sige: ’Voksne kan gøre, som de vil, men børn og unge – og 
man <i>er</i> barn, når man er 15 år – skal altså beskyttes’. Så jeg synes, 
at man skal være 18 år for at deltage i ’X Factor’«, siger Bente Boserup, 
der i 15 år har været leder af den private organisation BørneTelefonen. 
</p><h3>
Okay at gøre nar 
</h3><p>
Med ’X Factor’ har DR sat børn og unge ind i et voksenkoncept, mener hun. 
</p><p>
»Og der gælder det om det stik modsatte af, hvad vi prøver at lære børn i 
skolerne og derhjemme, nemlig at behandle hinanden ordentligt og respektere 
forskelligheder. Her sætter vi os ned og skriger af grin over nogle tumper, 
og her er det pludselig okay at gøre nar«, siger Bente Boserup, der 
fremhæver DR’s MGP for børn som eksempel på, at børn godt kan konkurrere med 
værdighed i tv. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/filmogtv/ECE2592759/taarer-i-x-factor-skaber-debat-dr-har-fuldstaendig-tabt-sutten/">Tårer i X Factor skaber debat: 
»DR har fuldstændig tabt sutten«</a></p><p>
Børn og unge tager det meget tungt, når de bliver udstillet og forhånet 
eksempelvis på hjemmesider, siger hun. 
</p><p>
»Og her ser <i>hele</i> Danmark det, så det kan du altså ikke bare lige 
ryste af dig. Du kan se dig selv som kioskbasker, og i de næste 20 år vil 
videoklippene ligge på internettet, så du bliver ved med at få båret den 
historie om, at du stod og græd, med dig«, siger Bente Boserup. 
</p><h3>
Psykisk kødhakkemaskine 
</h3><div class="art-quote article-box">
<p class="quote"/>
<blockquote>
<p class="quote-txt">
Jeg oplevede en form for kynisme. At vi hele tiden skulle presses og aldrig 
fik lov at føle os hjemme
</p>
<p class="sender">
Finn Irs, tidligere deltager 
</p>
</blockquote>
</div><p>
Børnepsykologen John Halse støtter en aldersgrænse på 18 år for deltagere i 
konkurrencen. Ellers risikerer man, at de yngste deltagere kommer ud på den 
anden side med »stækkede vinger« og ikke længere tør »stikke næsen frem«, 
som han siger. <br/><br/>
»Den måde, de bliver båret frem på, og så pludselig får pisken, giver en 
betydelig risiko for, at deres selvværd får et knæk. Derfor er det helt 
afgørende, hvordan DR følger op på dem, der er røget igennem denne her 
psykiske kødhakkemaskine. For det virker, som om man bevidst presser dem 
derud, hvor der kommer følelser, fordi det er godt fjernsyn«, siger 
han.</p><p>
Det billede genkender Finn Irs, den 56-årige efterskolelærer, der røg ud af ’X 
Factor’ tidligere i år, udmærket. Og selv om han har haft nogle dejlige, 
personlige møder og er taknemmelig for den musikalske sparring, han har 
modtaget af musikerne Thomas Blachman og Claus Hempel undervejs, kalder han 
hele oplevelsen »mærkelig«, især fordi han fornemmede, at det centrale mål 
med programmerne ikke var at frembringe musik, men stærke følelser i 
deltagerne til glæde for seerne. 
</p><p>
»Jeg oplevede en form for kynisme. At vi hele tiden skulle presses og aldrig 
fik lov at føle os hjemme. Der er så mange greb i de programmer. Og fordi de 
går efter de her følelser, virker det, som om de gerne vil gøre deltagerne 
usikre og presse dem ind i sådan et lufttomt mærkeligt rum. Jo mere vi selv 
skulle klare tingene, jo flere følelser viste vi, og jo bedre et program fik 
de«, siger han. 
</p><h3>
Følelserne udenpå 
</h3><p>
Den slags pres kan Finn Irs godt tage, for han er voksen, siger han. 
</p><p>
»Og jeg har stor tillid til, at lige Emilie Esther, Baraa og Tannaz kan klare 
det. Men generelt er det for hårdt for børn under 18«, siger den tidligere 
efterskolelærer, der i øvrigt i dag klart ville fraråde sine egne børn at 
stille op i programmet. 
</p><p>
»Jeg ville gøre alt, hvad jeg kunne, for at forhindre det. Alene det at skulle 
synge nærmest for hele Danmark er rigtig hårdt. Og tænk så, når man som helt 
ung har pitchet en hel dag uden at kunne synge rent og så skal i tv uden at 
vide, om det nu vil lykkes at ramme tonen. Oven i kommer så den meget 
følelsesladede måde, man tager afsked på. Der synes jeg ikke, at der bliver 
passet godt nok på dem«, siger Finn Irs, der ikke havde en oplevelse af, at 
deltagernes psykiske velbefindende blev fulgt særlig tæt af DR’s 
medarbejdere. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/medier/ECE2555246/x-factor-kan-takke-boern-for-de-hoeje-seertal/">'X Factor' kan takke børn for 
de høje seertal</a></p><p>
Ved finalen i Jyske Bank Boksen i Herning på fredag stiller alle deltagere op 
og synger hver en linje af en sang. Men ikke Finn Irs, som nøjes med at 
glæde sig over, at han efter sin tv-optræden allerede har fået flere jobs 
med sit band og som fotograf. Han synes heller ikke, at teksten til 
fællessangen i finalen beskriver hans oplevelse af at være med i ’X Factor’. 
</p><p>
»Den handler om at være overset og på bunden og så arbejde sig op til en 
urørlig position og kigge ned på de andre, som har hejst det hvide flag, men 
jeg føler mig ikke overset«. 
</p><h3>
Psykologhjælp til alle 
</h3><p>
Underholdningschef på DR 1 Jan Lagermand Lundme afviser, at DR bevidst skulle 
forsøge at gøre deltagerne usikre for at få stærkest mulige følelser i 
programmet. 
</p><p>
»Tværtimod. ’X Factor’ handler vitterlig om musikken og talentet og om at få 
deltagerne til liveshows til at <i>shine</i> og lave så god en performance 
som overhovedet muligt. Vi vil helt seriøst det bedste for deltagerne og 
kunne aldrig finde på at prøve at gøre dem usikre«, siger han. 
</p><p>
Når deltagerne ikke må kende rækkefølgen i liveshowet, er det netop, fordi de 
ikke skal gå og spekulere over, hvilken placering der mon er bedst, 
forklarer han. Ved sæsonens begyndelse vurderer en psykolog, om den enkelte 
deltager kan klare presset, tilføjer han. Og undervejs følges de tæt. 
</p><p class=" bl-elem">
»Vi holder hele tiden øje med, hvordan de har det, og også efter sæsonen har 
vi kontakt, hvis vi fornemmer, at nogen har det svært. Men de fleste går jo 
bare i skole igen næste mandag«, siger han. 
</p>	
</div>
</div></body></html>
