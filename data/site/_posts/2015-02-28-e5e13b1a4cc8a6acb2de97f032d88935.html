---
layout:     post
title: 	    "Brølere på stribe spolerede tilsyneladende sikker triumf"
post_author:	    
post_date:	    Sat, 28 Feb 2015 18:20:10 +0100
post_site:	    politiken.dk 
post_link:	    http://politiken.dk/sport/ECE2568170/broelere-paa-stribe-spolerede-tilsyneladende-sikker-triumf/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>I en forrygende flot afsluttende time, hvor alt syntes rettet an til triumf for det belgiske storhold Etixx-Quick Step ved sæsonpremieren på hjemmebane i den 200 km lange, 70. udgave af Omloop Het Nieuwsblad, formede finalen sig på forbløffende vis til en gentagelse af sidste års succes for englænderen Ian Stannard (Sky).</p><p>Den 27-årige Sky-rytter hørte absolut til blandt favoritterne inden løbet, men da han med godt 40 km tilbage slap fri i den afgørende offensiv sammen med de tre Etixx-Quick Step-holdkammerater belgierne Tom Boonen og Stijn Vandenbergh samt hollænderen Niki Terpstra, syntes hans skæbne beseglet.</p><h3>Alt syntes lagt til rette for Boonen</h3><p>Men i stedet for som den totalt underlegne i dette selskab at måtte tage til takke med en hæderfuld podieplacering strøg Stannard helt til tops, da brølere på stribe fra rivalernes side pludselig serverede en gylden mulighed for ham.</p><p>Naturligt nok tog englænderen kun et par føringer på færden mod mål, for selv om afstanden til en forfølgertrio bestående af belgierne Sep Vanmarcke (Lotto-Jumbo) og Greg Van Avermaet (BMC) samt tjekken Zdenek Stybar (Etixx-Quick Step) aldrig blev særlig stor, holdt den sig tilstrækkeligt stabil til, at han roligt kunne overlade arbejdet til de tre konkurrenter.</p><p>Alt syntes lagt til rette for det belgiske nationalidol Tom Boonen, så han omsider kunne sikre sig gevinsten i et af de meget få storløb i hjemlandet, som han endnu mangler i sin svulmende sejrssamling.</p><h3>Regnede med at vinderen var fundet</h3><p>Allerede undervejs havde Boonen virket stærk, og da han 4,5 km fra mål trådte an, regnede de fleste med, at vinderen hermed var fundet.</p><p>Belgieren fik da også hul, men da først Stannard havde sundet sig, lukkede han det uden de store problemer. Derefter forsøgte Terpstra sig, men da det skete, fik englænderen uventet hjælp af Vandenbergh, der tilsyneladende troede, at han kunne køre alene op til holdkammeraten.</p><p>Igen sørgede Stannard for at kvartetten samledes, og da han satte sit angreb ind med 2.,5 km tilbage, var det kun Terpstra, der kunne følge ham. Boonen fightede indædt, men forgæves for at få tilslutning, og kampen om sejren skulle derefter stå mellem hollænderen og englænderen.</p><h3>Fik også fordel i spurten</h3><p>Atter fik Stannard en fordel, da Terpstra i spurten tog spidsen alt for tidligt og dermed selv blev tvunget til at skrue farten i vejret. Englænderen kunne vente til det rette tidspunkt, for så kraftfuldt at skyde forbi og jublende passere stregen til en sejr, der absolut ikke lå i kortene, efterhånden som løbet skred frem.</p><p>Til gengæld må det konstateres, at Sky-mandskabet lidt over midtvejs i løbet anført af den tidligere Tour de France-vinder Bradley Wiggins havde taget et markant ansvar ved at skrue farten så voldsomt i vejret, at der skabtes en markant udskilning.</p><h3>Smertefuldt nederlag trods fire i top-10</h3><p>Hos Etixx-Quick Step granskes det utvivlsomt grundigt, hvad der gik galt, for trods fine placeringer som nr. 2, 3, 4 – Vandenbergh – og 7 – Stybar – kan dagens facit kun gøres op som et smertefuldt nederlag.</p><p>Top-10 kom herefter til at se således ud: 1. Stannard, 2. Terpstra, 3. Boonen 8 sekunder, 4. Vanenbergh 15, 5. Vanmarcke 1.24, 6. Van Avermaet, 7. Stybar, 8. Philippe Gilbert (BMC) 4.35 minutter, 9. Luke Rowe (Sky) 4.55, 10. Arnaud Démare (FDJ).</p><p>Nordmanden Alexander Kristoff (Katusha) kom i mål på 11.-pladsen i samme tid som Rowe.</p><h3>Michael Reihs med i langt udbrud</h3><p>Det danske 2. divisionshold Cult Energy viste flaget i dagens lange udbrud, hvor det var repræsenteret af den 35-årige veteran Michael Reihs.</p><p>Offensiven etableredes straks efter starten og bestod desuden af hollænderen Albert Timmer (Giant-Alpecin), ireren Matt Brammeier (MTN-Qhubeka) franskmændene Alexis Gougeard (Ag2r) og Christophe Laboerie (Bretagne-Séché) samt den belgiske trio Kevin Van Melsen (Wanty-Groupe Gobert),Sean De Bie (Lotto-Belisol) og Louis Verhelst (Cofidis).</p><p>Michael Reihs måtte slippe, da der manglede knap 70 km, og alle udbrydere var hentet med cirka 45 km tilbage.</p><p>De to eneste af Cult Energys deltagere, der fuldførte, var englænderen Russell Downing og luxembourgeren Alex Kirsch. De kom ind i den sidste store gruppe, som besatte pladserne fra nr. 52 til 105 med et minus på 10.19 minutter.</p><h3>Mark Cavendish er med i morgen</h3><p>I morgen suser en stor del af dagens aktører videre i det 197 km lange Kuurne-Bruxelles-Kuurne, der i højere grad appellerer til de deciderede sprintere.</p><p>Etixx-Quick Step har da også moblliseret den britiske eksverdensmester, så holdet undervejs skal bestemme sig for, om det er ham eller sidste års sejrherre Tom Boonen, der skal satses på.</p><p>Boonen har vundet løbet tre gange, og belgieren var således også først over stregen i 2007 og 2009, mens Cavendish sejrede i 2012, da han repræsenterede Sky.</p><p>I sidste sæson var Boonen hurtigst i spurten foran de to Lotto-Jumbo-holdkammerater, hollænderen Moreno Hofland og belgieren Sep Vanmarcke, der begge jagter revanche i morgen.</p><h3>Greipel er ude på grund af sygdom</h3><p>Egentlig var det meningen, at den mest vindende rytter i 2014, tyskeren André Greiple (Lotto Soudal), skulle have været til start, men han er slået ud af sygdom. Det indebærer, at der i det belgiske kollektiv er ret frit spil for feltets eneste dansker Lars Bak.</p><p>Blandt de eventuelle hovedpersoner i en spurt er italieneren Elia Viviani (Sky) kommet til, efter han han for en ugte siden erobrede sølv i parløb og bronze i omnium ved VM på bane</p><p>Ni hold med WorldTeam-licens optræder blandt de i alt 25 firmahold i Kuurne-Bruxelles-Kuurne mod 10 i Omloop Het Nieuwsblad.</p><p class=" bl-elem">Det er det tyske Giant-Alpecin, der står over, og heller ikke danske Cult Energy medvirker i andendagsgildet.</p>	
</div>
</div></body></html>
