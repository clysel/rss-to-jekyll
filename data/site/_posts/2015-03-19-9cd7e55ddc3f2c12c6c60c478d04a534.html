---
layout:     post
title: 	    "Kronik: Moores lov for atomkraft"
post_author:	    37996
post_date:	    Thu, 19 Mar 2015 14:50:11 +0000
post_site:	    ing.dk 
post_link:	    http://ing.dk/artikel/kronik-moores-lov-atomkraft-174799
---
<html><body><div><section class="body"><p>De fleste af os – og 97 pct. af klimaforskerne – er enige, om at den menneskeskabte udledning af drivhusgasser er noget, vi skal begrænse i de kommende årtier. Sådan har det efterhånden været længe, men udledningen bare vokser og vokser – vores forbrug af kul vokser hurtigere end brug af nogen anden energikilde.</p>
			<p>Ud over at bidrage til den globale opvarmning afstedkommer afbrændingen af kul også millioner af menneskelige dødsfald hvert år. Hvorfor får vi ikke løst kulproblemet, når vi for længst har teknologien til det, og når ingen seriøst bestrider, at vi bør?</p>
			<p>Svaret behøver vi måske ikke lede så længe efter. For når det kommer til hvordan vi skal løse kulproblemet, ophører enigheden. To lejre har forskanset sig i kampen mod hverandre, og så længe de fortsat bekriger hinanden bevidstløst, er kul- og fossilbranchen fortsat den sikre vinder. Disse to lejre kan bedst beskrives som hhv. den for vedvarende energi (vind, sol osv.) og den for kernekraft.</p>
			<p><figure class="plugin right zoomable"><img data-original-image="http://ing.dk/sites/ing/files/thomas_groenlund.jpg" src="http://ing.dk/sites/ing/files/styles/w1120_media_right/public/thomas_groenlund.jpg?itok=uRRgG6aU" alt=""/><figcaption>Thomas Grønlund Nielsen er cand.scient. i fysik og medstifter af UPstream Invest A/S, der investerer i atomkraftaktier </figcaption></figure></p>
			<p>Selv om vi gerne vil af med forureningen, skal det jo helst ikke koste noget. Så det opfattes som meget farligt når alternativ energi skal have offentlig støtte – uagtet at fossilbranchen også modtager astronomiske beløb i direkte og indirekte statsstøtte. Tag f.eks. blot støtten til flyselskabers indkøb af brændstof.</p>
			<p>I debatten om vindmøller kontra atomkraft går diskussionen derfor ofte på, hvad der er billigst, og fra hver side præsenteres tal for, at den energiform man foretrækker netop er den billigste. Begge påstande kan jo ikke passe, så hvad skal man tro?</p>
			<p>Problemet med de beregninger, der fører frem til disse påstande om prisen pr. kilowatttime, er at de ingenlunde er eksakt videnskab, men derimod er højst afhængige af politisk farvede antagelser og krav. F.eks. kan man spørge: Hvor meget dyrere ville en vindmølle blive, hvis man forlangte, at den højst måtte støje 10 decibel i nærmeste husstand? Hvor meget dyrere ville et kulkraftværk blive hvis man forlangte at det ikke måtte udlede svovl, kvælstof eller kuldioxid?</p>
			<p>De spørgsmål er interessante, fordi prisen på en atomkraftreaktor næsten udelukkende afhænger af, hvor store kravene er til sikkerhed og begrænsning for udledning af radioaktivitet. De talrige reaktorer – herunder den ved Tjernobyl – som Sovjetunionen byggede, var ikke ret dyre, og de producerede meget billig elektricitet til befolkningen.</p>
			<p>Rusland var dengang som nu et relativt fattigt land men et løfte formåede kommunisterne dog at holde. Befolkningen modtog nærmest varme og elektricitet gratis, hvilket også er en grund til at russernes, trods deres lave levestandard, brugte ligeså meget energi som amerikanerne – dobbelt så meget pr. indbygger som vesteuropæerne.</p>
			<p>Dette peger på: Strøm fra atomkraft kan produceres billigere end kulkraft, hvis man accepterer tilsvarende sikkerhedskrav.</p>
			<p>Når vi diskuterer energi, er vi nødt til at anerkende, at vi her har at gøre med et centralt begreb fra faget fysik. Mange synes nok, at fysik og naturvidenskab er svært, men fagene har den fordel frem for økonomi, at der er mere håndgribelige udgangspunkter for beregninger, nemlig i form af målinger.</p>
			<p>Vi er her ikke så ofte som i samfundsvidenskaberne nødt til at antage for at sætte tal på. Vi kan nemlig måle og ofte med meget stor nøjagtighed. Disse målinger leder så frem til ubestridelige fakta som f.eks.:</p>
			<ol><li><p>Vi bruger ikke energi, vi omsætter den fra en form til andre former. Mængden af energi er konstant men det er kvaliteten ikke – den falder. Det er altså energikvalitet, som vi bruger og eventuelt kan komme til at mangle. Olie har højere energikvalitet end træ og kul, og derfor kører vores biler på olie og ikke på træ eller kul. Det er ikke bare energi, men energi af høj kvalitet, vi ønsker, og en form for høj kvalitet, er energi ved høj tæthed.</p></li>
			<li><p>Der er lige så meget brugbar kerneenergi i et kg uran eller thorium som i en million kg kul eller i en halv million liter olie – kerneenergien har altså en million gange højere energitæthed end kul.</p></li>
			<li><p>Thorium og uran er ikke sjældne grundstoffer, der er f.eks. et kg uran i jorden på en almindelig dansk parcelhusgrund.</p></li>
			</ol><p>Den enorme energitæthed i uran i forhold til kul og olie – for slet ikke at tale om i forhold til gas eller vind – er et faktum, som har lige så rige perspektiver for at transformere vores energiforsyning som Moores lov (fremsat af en af Intels grundlæggere i 60’erne) havde for at transformere informationsforsyningen dengang. Perspektiverne blev som bekendt virkeliggjort, og vi fik informationssamfundet.</p>
			<p>Alt dette muliggjort ved det simple faktum, at de binære informationsenheder (bits) i form af transistorer har kunnet gøres mindre og mindre, og at tætheden af informationen således har kunnet øges millioner af gange. Da man i 60’erne gik fra at bruge radiorør i elektronikken til at bruge transistorer opnåede man to afgørende ting: Materialeforbruget pr. bit blev langt mindre, og langt mere information kunne lægges på samme plads.</p>
			<p>Både transistorer og atomkraft blev opfundet i 1940’erne i skyggen af krigen – to mikroteknologier, som skulle forandre verden. Atomkraft er på samme måde som transistorer en teknologi, som behøver langt mindre plads og materiale end alle andre kendte måder at lave elektricitet. Den behøver derimod viden ligesom elektronikken – masser af højt kvalificeret arbejdskraft.</p>
			<p>Og så fremdeles kan den reducere prisen på strøm lige så dramatisk, som transistoren har reduceret prisen på information. Hvis bare vi vil lade dette ske. Det var det, som Niels Bohr og de andre foregangsmænd så allerede tilbage i 50’erne. Det var på denne vision, at Risø Atomforsøgsstation blev grundlagt.</p>
			<p>Det er ganske vist rart for forståelsen af tingene, at man kan se med det blotte øje, hvordan de fungerer i landskabet. Vindmøllen på bakken producerer strøm, ilden i pejsen giver varme, bøger på reolen giver hygge og perspektiv. På en mekanisk skrivemaskine og på bornholmeruret kunne man følge med i mekanikken, når informationer blev behandlet og tiden gik. Dette var de gode gamle dage.</p>
			<blockquote>
			  <p>Vores energiforsyning bør undergå samme forvandling, som vores informationsforsyning har gjort i de seneste 40 år.<br/><cite>Thomas Grønlund Nielsen</cite></p>
			</blockquote>
			<p>Anden Verdenskrig satte gang i en udvikling, som gav os transistoren, laseren og atomkraften – kort sagt mikroteknologien. Nu var vejen åbnet for, at information, lys og energi kunne koncentreres på mikroskopiske områder og det muliggjorde langt billigere produktion af dem. Men det havde sin pris. Vi kan ikke længere så nemt se hvoraf tingene kommer – gennemsigtigheden er faldet. Samtidig følger bivirkninger med i form af stråling.</p>
			<p>Mikroteknologiens stigende manipulation med elektroner og atomer giver anledning til stigende udstråling. Det behøver ikke at være et problem, idet vi relativt nemt kan beskytte os mod strålingen og meget af den er helt uskadelig. Men den følger med mikroteknologiens tidsalder, ligesom stigende udledning af partikler i luften fulgte med industrialderen.</p>
			<p>Den gode nyhed er, at netop det fulde skridt fra industrialderen ind i mikroteknologiens tidsalder kan fjerne luftforureningen. Dette skridt vil være fuldbragt, når vores afbrænding af fossiler er erstattet af atomkraft, solceller og eldrevne køretøjer.</p>
			<p>Så vores energiforsyning bør undergå samme forvandling, som vores informationsforsyning har gjort i de seneste 40 år. Som har bragt os fra skrivemaskiner, murstenstunge telefonbøger og støvede bogarkiver til smartphones og ipads. Således bør vi også gå fra brændende kul og roterende vinger til energi via manipulation på atomart niveau. Også selv om førstnævnte nok føles mere hyggeligt og hjemligt.</p>
		</section></div></body></html>
