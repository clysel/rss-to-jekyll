---
layout:     post
title: 	    "Danske akustikere hylder Per Brüel"
post_author:	    Mie Stage
post_date:	    Fri, 06 Mar 2015 11:59:38 +0000
post_site:	    ing.dk 
post_link:	    http://ing.dk/artikel/danske-akustikere-hylder-bruel-174593
---
<html><body><div><section class="body"><p><strong>Carsten Thomsen, senior specialist i Delta</strong></p>
			<p>Jeg arbejdede tæt sammen med Per Brüel i Brüel og Kjær fra 1973, og frem til han stoppede i begyndelsen af 1990'erne. Vi sad i samme afdeling – produktplanlægning – og han gik altid forrest. Han kaldte en spade for en spade, og havde man dummet sig, fik man lige en kontant kommentar om det, og så var det overstået. Han var ligetil og karismatisk.</p>
			<p>Han var næsten altid ude at rejse og elskede at pendle rundt i firmaets lille propelfly. Når vi skulle til konference, så kom han rullende ind kl. 6 i morgenen i sin Fiat 500. Han kørte helt op, så forhjulene rørte dørtrinnet af mit hus. Jeg er næsten to meter høj, så jeg måtte lige snurre benene rundt om halsen i den lille bil, og så var det af sted til lufthavnen i Tune. Når man så kom ud af bilen, stod han allerede og skovlede kufferter, og man fik heller ikke selv lov at stå og glo. Det var pragtfuldt.</p>
			<p>Det dejlige ved at arbejde i firmaet var, at man ikke var bange for et halvt års forsinkelse på et produkt, hvis det betød, at det blev gjort ordentligt. Vi havde et produkt, der tog syv år at udvikle – til gengæld var det på markedet i 18 år. Filosofien var, at det var bygget til at holde – et godt gammeldags jysk firma.</p>
			<p>De fodspor, som Brüel og Kjær har sat, er meget store. Per Brüel sikrede, at firmaet sad i et utal af standardiseringsudvalg og førte an i nye teknologier.  Han førte banneret i innovation og integritet, værdier som stadig præger mit arbejde i dag.</p>
			<p><strong>Claus Møller Petersen, fagchef i Acoustica under Grontmij</strong></p>
			<p>Per Brüel er en mand, der var på det rette sted på det rette tidspunkt. Han og Viggo Kjær var et supergodt team og udfyldte i sin tid et tomrum inden for blandt andet mikrofoner, som de var fuldstændig dominerende indenfor.</p>
			<p>De udviklede også den såkaldte ’bankemaskine’, som bestod af fem stålhamre á et halvt kilo, som dunkede ned i gulvet, så man kunne høre, om det f.eks. ville dundre for meget med et par høje hæle på gulvet. Den blev brugt meget i Sverige, hvor de havde mange træbygninger, der skulle genopbygges efter Anden Verdenskrig, og der var den maskine meget brugbar. Og den bliver stadig brugt. Vi bruger den – alle bruger den, hvis en skole eller et lydstudie skal tjekkes.</p>
			<p>Han har sat Danmark på verdenskortet og været ansigtet udadtil, når det kom til lyd. Her er han virkelig Mr. Kendis, og jeg vil tro, at han har været til stede på enhver kongres i verden for at vise sine ting frem. Han har været ekstremt synlig og var en af de første, der kom ind i Kina og bag Jerntæppet, fordi han var kendt og god.</p>
		</section></div></body></html>
