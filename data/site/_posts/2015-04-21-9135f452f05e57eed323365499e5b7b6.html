---
layout:     post
title: 	    "Analyse: EU vrider hænder over Middelhavets kirkegård"
post_author:	    
post_date:	    Tue, 21 Apr 2015 08:20:21 +0200
post_site:	    politiken.dk 
post_link:	    http://politiken.dk/udland/ECE2636024/analyse-eu-vrider-haender-over-middelhavets-kirkegaard/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Mens endnu flere spinkle både fyldt med desperate mennesker i går var i 
livsfarlige situationer i Middelhavet, forsøgte Europas regeringer igen at 
få deres vidt forskellige holdninger til tragediens løsning til at mødes. 
</p><p>
»Middelhavet må ikke længere være en maritim kirkegård«, sagde den græske 
regeringsleder, Alexis Tsipras, der sluttede sig til italienske krav om at 
få indkaldt et krisetopmøde om udviklingen. 
</p><p>
Selv om flere af de nordlige medlemslande har frygtet endnu en uklar 
migrations-debat med mere uenighed end konkrete fremskridt, så er 
situationen nu så alvorlig, at EU-præsident Donald Tusk har indkaldt til et 
ekstraordinært topmøde i overmorgen. 
</p><p><b class="ext-link">LÆS MERE </b><a class="embeddedlink" href="http://politiken.dk/fasttrack/article2635873.ece">Donald Tusk indkalder til ekstra 
topmøde om bådflygtninge.</a></p><p>
»Det kan ikke fortsætte sådan her. Situationen i Middelhavet handler ikke kun 
om vores sydlige naboer. Det handler om os alle. Hele Europa. Derfor må vi 
handle og handle sammen. Nu«, sagde Tusk sidst på dagen i går. 
</p><div class="art-quote article-box">
<p class="quote"/>
<blockquote>
<p class="quote-txt">
I mange lande frygter regeringerne at give højrenationalister endnu mere vind 
i sejlene med beslutninger, der forøger indvandringen.
</p>
</blockquote>
</div><p>
Men EU-præsidenten skyndte sig at tilføje, at der ikke er nogen 
»snuptagsløsninger« på problemerne, som de 28 medlemslandes øverste ledere 
pludselig kan trylle frem på torsdag. Med god grund. For denne udfordring 
har været under diskussion i årevis – og selv ikke det nuværende drama kan 
skjule uenigheden.</p><p>
Hårdt pressede lande som Italien, Malta og Grækenland vil have vedtaget en 
byrdefordeling af de mange tusinde bådflygtninge mellem europæiske lande, og 
de vil have EU til i fællesskab at finansiere en storstilet 
grænsepatruljering og redningsoperation i Middelhavet. 
</p><p>
Efter et møde mellem europæiske udenrigs- og justitsministre i går synes der 
nu at være lagt op til en øget indsats mod menneskesmuglere og en styrkelse 
af EU’s grænseagentur Frontex, som koordinerer patruljeringen i Middelhavet. 
</p><p>
Men det bliver næppe i det omfang, sydeuropæerne drømmer om. 
</p><h3>
Redder vi dem, kommer der flere 
</h3><p>
Medlemslandene i det centrale Europa og længere nordpå har ikke lyst til at 
forpligte sig til at tage flere flygtninge. 
</p><p>
I mange lande frygter regeringerne at give højrenationalister endnu mere vind 
i sejlene med beslutninger, der forøger indvandringen. Det gælder ikke 
mindst i lande som Storbritannien og Danmark, hvor der er valg lige om 
hjørnet. 
</p><div class="art-quote article-box">
<p class="quote"/>
<blockquote>
<p class="quote-txt">
Hvis vi accepterer flygtninge, der falder over bord, så bliver det bare en 
endnu bedre forretning for menneskesmuglerne
</p>
<p class="sender">
Lubomir Zaoralek, tjekkisk udenrigsminister 
</p>
</blockquote>
</div><p/><p>
Mange er kritiske over for, hvad de opfatter som sydeuropæernes manglende 
overholdelse af de fælles asylregler om, at flygtningene ikke må sendes 
videre i EU. Og de frygter, at en omfattende redningsoperation i Middelhavet 
bare vil lokke endnu flere mennesker ud i menneskesmuglernes livsfarlige 
plimsollere. 
</p><p>
»Hvis vi accepterer flygtninge, der falder over bord, så bliver det bare en 
endnu bedre forretning for menneskesmuglerne«, sagde den tjekkiske 
udenrigsminister, Lubomir Zaoralek, da han og ministre fra alle de andre 
EU-lande i går diskuterede krisen. Imens vokser presset fra omverdenen. 
</p><p>
Både FN og humanitære organisationer taler om et længe bebudet forlis for den 
europæiske immigrationspolitik og håndteringen af kriserne omkring 
Middelhavet. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/udland/ECE2634598/baadflygtninge-de-foeler-skyld-over-at-have-overlevet/">Bådflygtninge: De føler skyld 
over at have overlevet</a></p><p>
Efter at mindst 700 natten til søndag omkom i, hvad FN betegner som 
Middelhavets værste enkeltstående drukneulykke i nyere tid, har det haglet 
ned over EU med kritik og krav om handling. 
</p><p>
Ugen før var det omkring 400, der druknede ud for Libyens kyst, hvilket 
bringer det samlede antal døde i årets første fire måneder op på over 1.500. 
Ifølge italienske og græske myndigheder var endnu flere både fyldt med 
hundredvis af flygtninge i havsnød i går. 
</p><p>
»Katastrofen bekræfter, hvor meget det haster med at oprette en robust 
redningsoperation«, siger FN’s flygtningehøjkommissær, Antonio Guterres. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/udland/int_europa/ECE2635116/asylsystemet-der-splitter-europa/">Asylsystemet, der splitter 
Europa </a></p><p>
Den Internationale Organisation for Migration (IOM) advarer om en forudsigelig 
tragedie, der »udfolder sig i slowmotion«, mens EU slet ikke udviser samme 
handlekraft, som man for eksempel gjorde med bekæmpelsen af pirateri ud for 
Afrikas Horn. 
</p><p>
Men i flere år har det europæiske samarbejde været så optaget af økonomisk 
krise, internt klammeri om euroens fremtid og frygt for Ruslands 
aggressivitet, at EU har virket handlingslammet over for eksplosionen af 
bådflygtninge fra syd. 
</p><h3>
Advarsler er blevet ignoreret 
</h3><p>
Signalerne har ellers længe været klare. 
</p><p>
Selv da over 360 mennesker druknede ud for den italienske ø Lampedusa i 2013, 
kom der ikke meget konkret nyt fra EU. 
</p><p>
Det havde heller ikke mærkbare følger, da Italiens regering sidste år advarede 
om en »kortsigtet og egoistisk politik«; eller da den ansvarlige 
EU-kommissær her i avisen angreb Danmark og andre nordlige lande for en 
»skandaløs« mangel på hjælp til Sydeuropa. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/udland/int_europa/ECE2634191/noedhjaelpschef-eu-lader-flygtninge-drukne-i-middelhavet/">Nødhjælpschef: EU lader 
flygtninge drukne i Middelhavet</a></p><p>
Mens Italien i årene 2002-2010 modtog i gennemsnit 20.000 bådflygtninge om 
året, så var det i 2014 næsten 170.000 mennesker, der anløb alene de 
italienske kyster. 
</p><p>
Ifølge FN krydsede i alt 219.000 Middelhavet sidste år, og omkring 3.500 blev 
dræbt på vej over havet. 
</p><p>
I år ventes der at komme endnu flere, fordi krig og kaos ved EU’s sydlige 
grænser sender voksende menneskemasser ud i kriminelle organisationers 
dødssejlere. 
</p><p>
Det var faktisk ikke nogen særlig uforudsigelig situation, selv om blandt 
andre den danske udenrigsminister nu erklærer sig overrasket over tragediens 
eksplosive udvikling. Den var ventet. 
</p><p class=" bl-elem">
Spørgsmålet er, hvor mange mennesker, der skal miste livet i Middelhavets 
bølger denne sommer, før EU kan bilægge de interne stridigheder og gøre en 
virkelig fælles indsats. 
</p>	
</div>

</div></body></html>
