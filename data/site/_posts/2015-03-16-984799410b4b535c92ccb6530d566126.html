---
layout:     post
title: 	    "»Gør, hvad I kan for at bevare den tommeltot. Jeg spiller musik!«"
post_author:	    
post_date:	    Mon, 16 Mar 2015 13:48:38 +0100
post_site:	    politiken.dk 
post_link:	    http://politiken.dk/magasinet/interview/ECE2589423/goer-hvad-i-kan-for-at-bevare-den-tommeltot-jeg-spiller-musik/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Det var, da udsigterne var allersortest, at han – med egne ord – sagde: 
»Fuck!«. 
</p><p>
Han havde aldrig vidst, at han skulle være musiker, før han lå der og bare 
helt sikkert <i>ikke</i> ville kunne blive det. 
</p><div class="art-fakta article-box">
<header><h4 class="">
blå bog </h4>
<h5>
mads mathias </h5>
</header><div class="fakta-body" data-buildingblock="embedded_factboxlink">
<p><span class="img-contimg-fl-right"><img class="image inlineLightBox" src="http://multimedia.pol.dk/archive/00921/Jazzsanger_921128w.jpg" alt="" border="0"/><span class="caption"><span class="f-img-caption">Foto: 
</span>Finn Frandsen</span></span></p><p><b>Sanger-sangskriver,saxofonist,</b> 34 år. 
</p><p><b>Uddannet fra</b> Det Rytmiske Musikkonservatorium 2007. 
</p><p><b class="ext-link">Cd’en ’Free Falling’</b> kan høres gratis på <a href="http://www.madsmathias.com">www.madsmathias.com</a> 
. 
</p><p class=" bl-elem"><b>Mads Mathias optræder</b> med kvartet i Jive, Vejle 25.3. og Paradise, 
Huset, København 26.3. samt i april på Plænen i Tivoli. 
</p>
</div>
</div><p/><p/><p>
Mads Mathias var 17 og havde egentlig troet, han skulle studere historie på 
universitetet, og at det med saxofonen bare var noget hygge, han havde 
kørende ved siden af. Men nu lå han der på hospitalet med en højrehånd, der 
nærmest var flået af, og nu var det sikkert og vist: Han <i>ville</i> 
være musiker. 
</p><p>
Sammen med en storebror var han kørt fra hjemmet i Silkeborg til København for 
at aflevere et billede fra en lokal billedkunstner, og bagefter kørte 
brødrene lige hjem. Det vil sige, de faldt begge i søvn af træthed, bilen 
med traileren efter sig kom i rotation, og traileren væltede bilen om på 
taget, og med Mads Mathias i passagersædet gled bilen hen ad vejen. Mads’ 
højre hånd stak gennem et knust vindue og skrabede hen ad asfalten. 
</p><p>
Han laver en lang skrabelyd bagest i struben for at illustrere det – en 
blanding af at harke og rive neglene hen over en tavle. 
</p><p>
»Og så stoppede bilen«. 
</p><p><i>Okay ...</i>, siger jeg henholdende. Der kommer mere. Jeg har set Mads 
Mathias’ højrehånd, som den ser ud i dag. Der <i>kommer</i> 
mere. 
</p><p>
»Så kravlede jeg ud ad vinduet og kunne pludselig mærke, at jeg kravlede på 
indersiden af hånden, som om vrangen var vendt ud«. 
</p><p><i>Uuuhr</i>. Det, jeg kan høre i mit udbrud, er såvel udfrielse af en 
spænding som en helt ny gysen. 
</p><p>
»Og så husker jeg ikke mere, end at der kom en ambulance, og jeg blev opereret 
i lang tid«. 
</p><p><i class=" bl-elem">Besvimede du?</i></p><p>
»Nej, desværre ikke. Det gjorde pisseondt, mand. Jeg kiggede kort på hånden, 
og den lignede sådan noget spaghetti bolognese, der er ved at blive øset op, 
og så kiggede jeg ikke mere på den«. 
</p><h3>
»Jeg spiller musik!«
</h3><p>
Her kunne et hyggetidsfordriv som saxofonist være endt. Her kunne der være 
indtrådt en selverkendelse af, at det nok var en akademisk karriere, han 
skulle satse på. 
</p><p>
I ambulancen beroligede lægerne ham med, at de nok skulle få samlet hans hånd. 
Han lå i to timer på operationsbordet under lokalbedøvelse, og lægerne 
sagde: »Ja, nu skal du høre, min ven ... vi har lige savet din pegefinger 
af, og så har vi fjernet halvdelen af dine andre fingre, og din tommel er vi 
ved at diskutere, hvad vi skal gøre ved, men det ser altså ud som en 
amputation ...«. 
</p><p>
Og så vidste han det bare: Den tommelfinger måtte han holde fast i af alle 
kræfter. 
</p><p>
»Gør, hvad I kan for at bevare den tommeltot. Jeg spiller musik!«. Når han 
genfortæller det, lyder han præcis, som en 17-årig dreng fra Silkeborg må 
have lydt som: tryglende og fuld af modstræbende håb. Og høflig nok til ikke 
at lade angsten og panikken tage overhånd over for de pæne mennesker, der jo 
dog blot gjorde deres bedste. 
</p><p>
»Det var det eneste, jeg tænkte på! Jeg havde ligget og tænkt over, hvad jeg 
mon havde tilbage af fingre, og hvad jeg kunne bruge dem til. Da var det, at 
det gik op for mig, at det var min levevej, det her, og det var det 
argument, der fik dem til at lade fingeren være«. 
</p><p>
Han viser hånden frem for mig, peger med venstre hånds pegefinger på højre 
hånds tommel: 
</p><p>
»Kan du se? Den er knust 9 gange inde i det her led – og 13 gange i det her«. 
</p><p>
»Den er helt fucked up, men det her ene led virker, og det er lige netop nok 
til at spille på saxofonen. »Det går sikkert galt med den tommeltot, og så 
amputerer vi den«, sagde de på hospitalet dengang, men nu er der så gået 17 
år. Jeg tænker aldrig over det længere, har aldrig forbundet det med ret 
meget negativt. Jeg fandt jo ud af, at jeg kunne spille igen, og det var jo 
optur. Det der med, om det er grimt at kigge på, og om jeg mistede noget af 
mig selv, har jeg sgu aldrig tænkt over. Da jeg to år senere blev optaget på 
Det Rytmiske Musikkonservatorium, var det jo så fedt«. 
</p><h3>
»En helt elektrisk aften«
</h3><p>
Ikke alene går det. Det går glimrende. Mere end glimrende. 
</p><h3 class="tvheader">Jazzvokalist: 'Jeg har ikke selv valgt at synge'</h3>
<div class="tvplayer">
<p class="tvplayer-container" data-tvarticle-id="2559624">
</p>
<p class="art-imgdesc clip-source">
Kilde: politiken.tv / Tilrettelægger &amp; producer: Nima Hajarzadeh
</p>
</div><p>
Mads Mathias, 34, Danmarks ikke alene fornemste, men også nærmest eneste 
mandlige jazzvokalist, var i England i sidste uge, hvor hans nye britiske 
manager havde arrangeret fire koncerter, blandt andet på det prestigiøse 
PizzaExpress i Soho, London, hvor han sang sine egne sange. Ved et andet 
arrangement havde de bedt ham blande sine egne ting med Sinatra-covers. </p><p>
Med sig havde han sin gode ven fra den tidlige ungdom i Silkeborg, den 
fremtrædende pianist Peter Rosendal, og dertil hyrede de en lille håndfuld 
britiske musikere, som fik sendt noderne til Mathias’ sange i forvejen. En 
anmeldelse i London Jazz News talte om Mads Mathias’ »bjergtagende engelske 
debut« og om »en helt elektrisk aften«. Her i dette forår arbejder Mads 
Mathias på arrangementer af sange til sin næste plade, og hans agents idé 
er, at når den kommer, skal det være internationalt, og så skal det besegles 
med en amerikansk turné. 
</p><p>
Vi sætter Mads’ debut-cd fra 2012, ’Free Falling’, på, mens vi taler. En af de 
plader, hvor hovedparten af sangene lyder som covernumre på den der 
umiddelbare klassiske måde, men faktisk er originalkompositioner. 
</p><p>
»Jeg har aldrig hørt den, medmindre en anden har bedt om at få sat den på«, 
siger han, men lytter interesseret. 
</p><p>
»Jeg har aldrig øvet min vokal på samme måde som min sax, men det er de samme 
vejrtrækningsteknikker, man bruger, og hvis jeg kan spille det på sax, <i>skal</i> 
jeg også kunne synge det. 
</p><p>
Det var jo så det, der kom ud af færdselsuheldet, da Mads var 17. Han spiller 
stadig sax, ikke i lyntempo som bebopmestre som John Coltrane eller Michael 
Brecker, men det er nu heller ikke hans temperament. 
</p><p>
»Om det er en undskyldning for ikke at kunne, skal jeg ikke kunne udtale mig 
om«. 
</p><p>
Men nogen kunne huske, at han engang havde sunget noget et sted, og at det 
havde lydt anstændigt. Og få måneder efter ulykken var han blevet 
vokalisten, der <i>også</i> spillede saxofon. Og der er et tørstende 
marked for det derude. Mænd, der synger jazz og/eller crooner, er en 
international mangelvare. Kurt Elling er der, Mathias’ egen yndling, Harry 
Connick jr., Curtis Stigers, Gregory Porter – så begynder det at knibe. Vi 
er så langt fra 1950’ernes og 1960’ernes Rat Pack med Sinatra og Dean 
Martin, som man kan komme. 
</p><p>
»How can I see the true color«, spørger sangeren fra højttaleren. Melodien 
ligger højt, pauserne er udstanset mellem hvert ord. I højden er stemmen et 
par gange ved at sprække. 
</p><p>
»Kan du høre dér«, spørger Mads Mathias i sofaen ved siden af mig. »Jeg kæmper 
lidt med det. Jeg synes, det forstærker handlingen, hvis der er lidt 
modstand. Når jeg lægger melodien så højt, er det sværere at synge det 
sikkert, og så lyder det ømmere, synes jeg, mere på kanten. Og så er jeg 
heller ikke så interesseret i det, der lyder helt perfekt, jeg går ikke 
efter det fejlfri. Perfektion for mig er, når noget lever. Jeg går tit ind 
og laver noget om, fordi det lyder for poleret, for færdigt«. 
</p><p>
I ’Sugar’, det eneste nummer på pladen Mads Mathias ikke selv har skrevet, 
sidder han og synger duet med sig selv til et fuldt udfoldet 
bigbandarrangement. »Det her siger jazz, kan du høre? Og sangforedraget er 
mere synkoperet, swingende. <i>That sweet sugar of mine</i>, synger han 
højt, nu i duet med sin egen saxofon fra cd’en, og han slår takt på låret. <i>O-ææijj, 
u-ææijj</i>. Hvis jeg skulle oversætte vokalen her til et 
instrument, ville det være en trompet. <i>Bap-bedipduppedida</i>. 
</p><p>
Titelnummeret, ’Free Falling’, er sådan en sexet lille jazzduet, der ikke 
tager sig selv så højtideligt. 
</p><p><i class=" bl-elem">Der er sådan en pragmatisk, nærmest saglig karakter over din stemme?</i></p><p>
»Ja, jeg sparer på det«. Mads Mathias griner. »Jeg lader kun stemmen vibrere, 
når det virkelig er på sin plads. Jeg er heller ikke til den der <i>våde</i> 
klang, ligesom rumklang i en kirke. Jeg kan ikke ha’, når noget er 
overgjort, når man prøver at få det til at lyde bedre, end det lyder i 
naturen. Det er fedt at skrælle ned og se, om selve essensen kan bære, så 
det er historien og melodien, der kommer frem snarere end formidleren«. 
</p><p>
Svend Asmussen spillede engang ’On the Sunny Side of the Street’, hvor Mathias 
var til stede, og lømlen havde spurgt den gamle mester, hvorfor han ikke 
havde spillet en violinsolo i den. 
</p><p>
»Og han svarede: »Når en melodi er så smuk, så kan jeg ikke tilføje noget«. 
Han tager altid udgangspunkt i det melodiske, og det gør jeg også. En sang 
skal kunne holde til at blive spillet mange, mange gange«. 
</p><p>
Vi sidder inde i Mads Mathias’ arkitekttegnede kolonihavehus på Amager – 
arkitekten er hans kone, moren til deres to børn – og kigger hen over den 
lille plæne over mod et lille hvidmalet skur. Det er det allerhelligste. Det 
er derover, Mads Mathias fortrækker, når der skal komponeres, og han kigger 
over græsset med ømhed: 
</p><p>
»Altid når jeg sidder derovre om natten med min guldøl eller skal smage min 
høst, så sker der et eller andet«. 
</p><p class=" bl-elem"><i class=" bl-elem">Publiceret 16. marts 2015</i></p>	
</div>
</div></body></html>
