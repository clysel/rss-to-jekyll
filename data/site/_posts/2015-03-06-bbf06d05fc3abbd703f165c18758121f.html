---
layout:     post
title: 	    "Israelsk kvinde: »Jeg kan foretage mig hvad som helst ? bortset altså fra at blive skilt«"
post_author:	    
post_date:	    Fri, 06 Mar 2015 17:07:55 +0100
post_site:	    politiken.dk 
post_link:	    http://politiken.dk/kultur/filmogtv/ECE2575909/israelsk-kvinde-jeg-kan-foretage-mig-hvad-som-helst--bortset-altsaa-fra-at-blive-skilt/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Ronit Elkabetz hæver fingeren mod mig ovre i sit sæde. Én ting er jeg nødt til 
at forstå: Hendes og broren Shlomis film er ikke nogen kritik af det 
israelske samfund som sådan – blot denne ene detalje. 
</p><p>
’Gett’, søskendeparret Elkabetz’ nye film, handler om Viviane, en frustreret 
kvinde, spillet af Ronit Elkabetz selv, der efter 30 års ægteskab kæmper mod 
den religiøse skilsmisseret om at få lov til at lade sig skille fra sin 
mand, som hver gang enten ignorerer rettens høflige henstillinger eller bare 
siger »Nej« til hendes krav. Fem år går der med frem og tilbage. 
</p><p>
Og hvor moderne Israel end måtte være på visse punkter, ligegyldigt hvor 
irreligiøs man er, kan man kun blive skilt, hvis en trio af 
højreorienterede, patriarkalske rabbinere tillader det. Det dokument, der 
endelig bekræfter ens skilsmisse, hedder en gett. 
</p><p><b class="ext-link">LÆS ANMELDELSE</b><a class="embeddedlink" href="http://politiken.dk/kultur/filmogtv/filmanmeldelser/ECE2562358/israelsk-skilsmissefilm-bliver-aldrig-iltfattig-trods-116-minutter-i-retslokalet/">Israelsk skilsmissefilm 
bliver aldrig iltfattig trods 116 minutter i retslokalet</a></p><p>
»Hele verden kæmper med adskillelsen af stat og kirke«, siger Ronit Elkabetz, 
»det er ikke bare os i Mellemøsten. Det er et komplekst land, hvor kvinder 
kan blive højtstående officerer og komme helt til tops inden for 
forretningslivet og i politik, men hvis vi vil have en skilsmisse, skal vi 
tigge og bede vores mand om lov, om retten til frihed«. 
</p><h3>
Gennemsekulariseret. Næsten 
</h3><p>
Fornemmelsen i ’Gett’, der foregår i den mildt sagt prosaisk udseende 
skilsmisseret med de tre rabbinere, og hvad der forekommer at være dødens 
venteværelse, er nærmest sharialignende. Man glemmer, at filmen ikke foregår 
på den anden side af Israels grænser, i det omkringliggende muslimske 
samfund. Men for Elkabetz’erne er det ikke en særskilt pointe, hvad jøderne 
og muslimerne har tilfælles af kulturelt arvegods. 
</p><div class="art-fakta article-box">
<h4 class="">
Blå bog</h4>
<h5>
Ronit og Shlomi Elkabetz</h5>
<div class="fakta-body" data-buildingblock="embedded_factboxlink">
<p>
Hun er 50 og han er 41. De er født i Israel af praktiserende religiøse 
forældre, arabiske jøder, var indvandret fra Marokko.
</p><p>
'Gett' er tredje del af en trilogi, som Elkabetz'erne påbegyndte i 2004, og 
som nu har fulgt Viviane Amsalem, fanget i et kærlighedsløst ægteskab, over 
12 år. Alle skrevet og instrueret af dem i fællesskab og med Ronit i 
hovedrollen.
</p><p class=" bl-elem">
'Gett' blev anmeldt i forbindelse med Københavns jødiske filmfestival. Kim 
Skotte gav 4 hjerter. 
</p>
</div>
</div><p>
»Israel er på alle andre måder et gennemsekulariseret samfund«, siger Ronit 
Elkabetz, der siger, at det politiske hovedmål med ’Gett’ var at påpege 
behovet for en civil skilsmisseret.</p><p>
»Men tænk på Vesteuropa. Indtil for 50 år siden var lande som Belgien, Schweiz 
og Holland stærkt styret af religiøs lovgivning, og det er indlysende, at i 
Mellemøsten, i muslimske lande, står sekulær lovgivning svagt. Men religiøse 
love har altid fandtes. Var det ikke Englands kong Henrik VIII, der lod sine 
dronninger halshugge, fordi han ikke måtte lade sig skille fra dem?«. 
</p><p><b class="ext-link">SE TRAILER </b><a class="embeddedlink" href="http://politiken.dk/tv/kultur/ECE2570278/se-traileren-til-gett/">til 'Gett'</a></p><p>
At Israel stadig på få punkter sakker bagud rent kønspolitisk, skyldes ifølge 
Ronit Elkabetz, at landet stadig er så ungt. 
</p><p>
»Vi er kun 50 år gamle«, siger hun. »Men der er konstante spændinger i 
samfundet, fordi vi som samfund altid er i gang med at udvikle os, 
restrukturere os. Landet er baseret på en definition af, hvad ’jødisk’ 
betyder, og er forpligtet på både at gå tilbage til de allerældste 
traditioner, som bliver opretholdt af de mange oprindelige flygtninge fra 
diasporaen, og samtidig skabe en hurtig genvej til det moderne liv, så vi 
ikke bliver efterladt i grøften, mens resten af verden kører videre«. 
</p><h3>
Masseflugt af jøder 
</h3><p>
Den dag, vi mødes i Paris – få dage efter terrorangrebet på satiremagasinet 
Charlie Hebdo – er der en stor historie, der fylder meget i aviserne: 
Tusinder og atter tusinder af franske jøder flygter fra Frankrig for at slå 
sig ned i Israel. Efter det efterfølgende angreb i København siger 
premierminister Netanyahu meget kontroversielt, at folk skal forlade Europa 
og drage mod Israel. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/filmogtv/filmanmeldelser/ECE2574412/komedie-med-will-smith-skal-narre-hjernen---men-er-uden-musikalitet/">Komedie med Will Smith skal 
narre hjernen - men er uden musikalitet</a></p><p>
»Der er ikke noget for dem at være bange for i Israel, for moderniteten, <i>elle 
est là!</i> Vi lever under den evige trussel om krig, men jøderne 
flygter jo fra Frankrig, netop fordi de føler sig truet her. Mange ting i 
Israel er nemmere end her. Min mand prøvede engang at etablere en virksomhed 
i Paris, og det var så tungt og bureaukratisk og, ja, umuligt. Det er langt 
nemmere i Israel, selv om emigranter selvfølgelig har andre problemer, bl.a. 
med sproget«. 
</p><div class="art-quote article-box">
<p class="quote"/>
<blockquote>
<p class="quote-txt">
Hele verden kæmper med adskillelsen af stat og kirke
</p>
<p class="sender">
Ronit Elkabetz 
</p>
</blockquote>
</div><p>
Israel er de vilde kontrasters land. To minutter uden for hovedstaden, Tel 
Aviv, i Jaffa, risikerer man ifølge Shlomi Ekabetz at blive slået ned, hvis 
man som kærestepar kysser hinanden, mens downtown-Tel Aviv er som enhver 
vesteuropæisk storby, »bortset fra at man selvfølgelig ikke kan tage en bus 
om lørdagen, når der er sabbat«, som han siger.</p><p>
»Jeg kan foretage mig hvad som helst, jeg har lyst til – når som helst. Uden 
nogen som helst begrænsninger«, fastslår hans søster. »Bortset altså fra at 
blive skilt«. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/filmogtv/filmanmeldelser/ECE2573915/julianne-moore-spiller-fantastisk-i-jeg-er-stadig-alice/">Julianne Moore spiller 
fantastisk i 'Jeg er stadig Alice'</a></p><p>
Ronit og Shlomi har flere gode historier. Bl.a. den om en af deres venner, der 
ikke kunne blive gift med sin kæreste, fordi kærestens forældre ikke var 
gift. Eller den om en kvinde, der boede sammen med sin kæreste i 17 år og 
fik børn med ham. De gik fra hinanden, og da hun mødte en anden mand, hun 
ville giftes med, krævede rabbierne, at hun blev lovformelig skilt fra sin 
forrige kæreste, som hun jo aldrig havde haft papir på. 
</p><p>
Ronit Elkabetz vifter affærdigende af mit argument om, at man jo helt kan omgå 
den omklamrende religiøse praksis ved ikke at gifte sig overhovedet. 
</p><p class=" bl-elem">
»Alle kvinder drømmer om at blive gift!«. Og hun ler på den der måde, hun har 
– raspende hæst og godt nede i halsen. Anne Bancroft og Irene Papas må have 
leet på den måde. 
</p>	
</div>
</div></body></html>
