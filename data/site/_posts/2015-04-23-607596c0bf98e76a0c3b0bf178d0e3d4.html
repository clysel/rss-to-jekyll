---
layout:     post
title: 	    "Odense byråd bakker op om anden etape af letbane"
post_author:	    Mathias Skov Johansen
post_date:	    Thu, 23 Apr 2015 15:03:09 +0000
post_site:	    ing.dk 
post_link:	    http://ing.dk/artikel/odense-byraad-bakker-op-om-anden-etape-af-letbane-175666
---
<html><body><div><section class="body">
			<p>Alle partier i Odense byråd har besluttet at bruge 1,6 millioner kr. på en ny trafik- og mobilitetsplan. Politikerne støttede i den forbindelse op om den anden etape af byens kommende letbane. Den næste etape indgår som en vigtig del af mobilitetsplanen og kan tidligst stå klar i 2023, skriver <a href="http://www.fyens.dk/odense/Letbane-fra-Seden-Syd-til-Odense-Zoo/artikel/2698299">Fyens Stiftstidende</a>.</p>
			<p>Etape nummer to skal forbinde Seden Syd med Odense Zoo. Udvidelsen vil tilføre omkring 7,8 kilometer spor til byens fremtidige letbanenet og vil ifølge forvaltningens foreløbige beregninger koste omkring 1,9 milliarder kr.</p>
			<p>Den nordlige del af letbanens etape to skal desuden betjene det store boligområde Vollsmose med 10.000 indbyggere. Her er det ambitionen, at letbanen sammen med ny byudvikling skal skabe positiv forandring og bringe det trafikalt indelukkede beboelseskvarter tættere på Odense centrum.</p>
			<p><figure class="plugin right zoomable"><img data-original-image="http://ing.dk/sites/ing/files/images/67390.jpg" src="http://ing.dk/sites/ing/files/styles/w1120_media_right/public/images/67390.jpg?itok=o-ghhDay" alt=""/><figcaption>De to etaper i Odenses letbaneprojekt. <cite>Foto: Cowi</cite></figcaption></figure></p>
			<p>Undervejs på ruten kommer den fremtidige etape desuden forbi Odense Midtby ved Søndergade, hvor gågaden begynder. De trafikale konsekvenser heraf og økonomien er blandt de ubesvarede spørgsmål, som en politisk vedtaget forundersøgelse lige nu kigger nærmere på.</p>
			<p>Den første etape af letbanen får 26 stationer og en togdrift i intervaller på ti minutter, når den efter planen er på skinner i 2020. Ifølge beregninger fra Odense Kommune vil 35.600 passagerer dagligt gøre brug af letbanen i 2024.</p>
			<p>På mandag begynder det forberedende arbejde på den 14,4 kilometer lange rute. Første etape går fra Tarup gennem Odense midtby til Nyt Odense Universitetshospital, Campus Odense og endelig ved Hjallese Station. Det forberedende arbejde i næste uge bliver dermed begyndelsen på Danmarks letbane nummer to.</p>
			
			<p>I Aarhus er man allerede i fuld gang med arbejdet på en letbane, der efter planen står klar i 2017 – samme år som byen er udnævnt til Europas kulturhovedstad. Også i Aarhus er man langt fremme med planer om nye etaper sideløbende med anlægget af den første.</p>
			<p>I Aalborg og i Storkøbenhavn langs Ring 3-motorvejen begynder arbejdet på de to øvrige danske letbaner om få år. Letbanen langs Ring 3 får rute fra Kongens Lyngby i nord til Ishøj i syd, og vil på sin vej forbinde de fem S-togslinjer mod København, når den efter planen skal stå klar i 2020.</p>
			<p>Også i København har flere fremtidige etaper af den endnu ufærdige letbane været nævnt. Den politisk mest realistiske er indtil videre en rute fra Ring 3-banen i Herlev til Nørrebro Station via Frederikssundsvej.</p>
		</section>
		  </div></body></html>
