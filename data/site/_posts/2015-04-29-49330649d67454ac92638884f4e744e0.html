---
layout:     post
title: 	    "De har andet at tænke på i det sønderjyske end en pokalfinale"
post_author:	    
post_date:	    Wed, 29 Apr 2015 13:48:42 +0200
post_site:	    politiken.dk 
post_link:	    http://politiken.dk/sport/fodbold/ECE2647704/de-har-andet-at-taenke-paa-i-det-soenderjyske-end-en-pokalfinale/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
De fire pokalsemifinalister ’brillerede’ i weekendens kampe i Superligaen med 
at tabe sammenlagt 12-0 som oplæg til de to afgørende dueller, 
SønderjyskE-FC Vestsjælland i aften i Haderslev og Esbjerg-FC København i 
morgen, om pladserne i pokalfinalen Kristi himmelfartsdag, 14. maj, i 
Parken. 
</p><p>
SønderjyskE-AaB 0-3, Brøndby-FC Vestsjælland 4-0, Esbjerg-OB 0-2, Randers 
FC-FC København 3-0. 
</p><p>
Mens FCK’erne – der slås med usædvanligt mange skader og også kan risikere at 
få sat et par spillere, Nicolai Jørgensen og Mathias ’Zanka’ Jørgensen, i 
karantæne – kan føle sig ganske sikre på at slutte på andenpladsen i landets 
bedste fodboldrække og kan gå 100 procent efter en pokaltriumf, har 
SønderjyskE, FC Vestsjælland og Esbjerg andet at tænke på. Overlevelse. 
</p><p>
Nu føler de sig i SønderjyskE trukket ind i nedrykningsstriden, og mange i 
Haderslev-klubben vil sige, at superligakampen på lørdag i Silkeborg er mere 
betydningsfuld end returopgøret mod Slagelse-holdet, der har en føring på 
2-0 fra den første kamp med i bagagen. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/sport/fodbold/ECE2629590/vestsjaelland-har-det-ene-ben-i-pokalfinalen/">Vestsjælland har det ene ben i 
pokalfinalen </a></p><p>
Derfor vil træner Lars Søndergaard nok spare et par af profilerne i aften. 
</p><p>
»For ikke så længe siden kunne vi gå meget op i pokalturneringen. Nu er der 
fuld fokus på Superligaen. Det er vigtigere, at SønderjyskE spiller i 
Superligaen i næste sæson, end at vi kommer i pokalfinalen – selv om vi 
selvfølgelig vil gøre alt for at få vendt 0-2 til en samlet sejr over 
vestsjællænderne«, siger midtbanespilleren Daniel Jensen. 
</p><div class="art-fakta article-box">
<h4 class="">
Fakta </h4>
<h5>
Fem års pokalfinaler</h5>
<div class="fakta-body" data-buildingblock="embedded_factboxlink">
<ul><li><b>2014:</b> AaB-FC København 4-2</li><li><b>2013:</b> Randers FC-Esbjerg 0-1</li><li><b>2012:</b> Horsens-FC København 0-1</li><li><b>2011:</b> FC Nordsj.-FC Midtjylland 3-2</li><li class=" bl-elem"><b>2010:</b> FCN-FCM 0-0/2-0 (efs.)</li></ul><p class=" bl-elem"/>
</div>
</div><p>
Men han sidder formentlig på bænken i aften. Han har lidt problemer med den 
ene hæl. Den 35-årige ekslandsholdsspiller har netop haft nogle positive 
drøftelser med sportschefen, Hans Jørgen Haysen, om en forlængelse af 
kontrakten, der løber ud ved afslutningen af sæsonen. </p><p>
»Jeg kan stadig følge med, jeg kan lide at træne og spille kampe i den bedste 
række. Hvis vi skal ned i 1. division, er jeg nok ikke med her mere«, siger 
Daniel Jensen. 
</p><h3>
Fire målløse kampe 
</h3><p>
SønderjyskE har ikke vundet en kamp siden 4-1-mødet med AaB i Aalborg 22. 
marts, og i de seneste fire kampe, tre i Superligaen og det første 
semifinaleopgør i Slagelse, har Haderslev-holdet ikke scoret: 0-1 mod 
Brøndby, 0-2 mod FC Vestsjælland, 0-0 mod OB og 0-3 i søndags. 
</p><p>
Har det noget at gøre med, at cheftræner Lars Søndergaard har skrevet kontrakt 
med AaB, hvor han skal være Kent Nielsens afløser til sommer? 
</p><p>
Daniel Jensen: »Måske. Ubevidst har det måske haft en eller anden påvirkning 
på nogle spillere. Jeg ved det ikke. Og jeg synes ikke, man kan drage store 
konklusioner og se sammenhæng mellem resultaterne og trænerens beslutning. 
Lars Søndergaard vil naturligvis slutte så godt som muligt her i 
SønderjyskE, og vi spillere vil meget gerne i pokalfinalen. Det har klubben 
jo aldrig prøvet før«. 
</p><p>
Daniel Jensen er en af de SønderjyskE-spillere, der har finaleerfaring. Han 
har som Werder Bremen-spiller været med til at tabe en finale mod Bayern 
München. Stopperen Niels Lodberg kom på banen efter en halv time for AC 
Horsens, da østjyderne blev slået 1-0 af FC København i 2012-finalen. Og 
Johan Absalonsen blev kåret som årets pokalfighter, da han med OB var med 
til at slå FCK i finalen i 2007. 
</p><p class=" bl-elem">
FC Vestsjælland er favorit til at blive finaledebutant, men også favorit til 
(sammen med Silkeborg) at rykke ud af Superligaen. Hvem der er favorit til 
at afløse Lars Søndergaard som SønderjyskE-træner er svært at vurdere. Ove 
Pedersen, Skive-træner Jacob Michelsen eller måske Troels Bech? 
</p>	
</div>

</div></body></html>
