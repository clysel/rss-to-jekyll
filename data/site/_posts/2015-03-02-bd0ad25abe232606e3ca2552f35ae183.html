---
layout:     post
title: 	    "To personer sigtet efter demonstration på Jagtvej 69-årsdag"
post_author:	    
post_date:	    Mon, 02 Mar 2015 10:26:45 +0100
post_site:	    politiken.dk 
post_link:	    http://politiken.dk/indland/ECE2569582/to-personer-sigtet-efter-demonstration-paa-jagtvej-69-aarsdag/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Den lovligt anmeldte demonstration i går, der skulle markere årsdagen for 
rydningen af det tidligere ungdomshus på Jagtvej 69 på Nørrebro i København, 
begyndte ellers fredeligt. 
</p><p>
Omkring 350 mennesker var mødt op på Blågårds Plads, hvor demonstrationen 
begyndte klokken 17.20, og de fremmødte bevægede sig stille mod Jagtvej. Men 
da demonstranterne nåede til gaden på Nørrebro, hvor ungdomshuset engang lå, 
opstod der uroligheder. 
</p><p>
Først blev der kastet cykelkæder op på vejbelysningen på Jagtvej, så lyset gik 
ud. Og så kom angrebene mod politiet. 
</p><p>
I alt seks brandbomber, de såkaldte molotovcocktails, samt seks romerlys blev 
kastet mod politibetjentene. 
</p><p>
Det oplyser kommunikationsmedarbejder hos Københavns Politi Sebastian 
Richelsen. 
</p><p><b class="ext-link">SE FOTOS</b><a class="embeddedlink" href="http://politiken.dk/fotografier/reportagefoto/ECE930339/foto-jagtvej-69-tre-aar-efter-nedrivningen/">Jagtvej 69 tre år efter nedrivningen</a></p><p>
»Det var så der, politiet omkransede området og begyndte at lave 
visitationer«, siger han. 
</p><p>
»Men det var en relativ kort tidsperiode, hvor der var uroligheder. Det var 
ikke så voldsomt, som man ellers kunne tro, hvis man fulgte med i medierne«, 
tilføjer Sebastian Richelsen. 
</p><h3>
To personer sigtet 
</h3><p>
16 kvinder og 28 mænd blev efterfølgende visiteret under demonstrationen, da 
den var nået til Jagtvej 69. Adressen, hvor ungdomshuset lå indtil for otte 
år siden, inden det blev ryddet ved en politiaktion 1. marts. 
</p><p/><p>
En person blev sigtet for at have overtrådt våbenloven, da personen under 
visitationen viste sig at bære en kniv. 
</p><p>
»Og yderligere en mand bliver så anholdt for at have kastet en 
molotovcocktail. Men han er blevet løsladt igen, da der ikke var nok 
beviser. I stedet er han nu sigtet for overtrædelse af 
ordensbekendtgørelsen«, siger Sebastian Richelsen fra Københavns Politi. 
</p><p class=" bl-elem">
»Allerede omkring klokken 20.30 begyndte der igen at være stille og roligt. 
Klokken kvart i ni lukkede operationen stille og roligt«, tilføjer 
kommunikationsmedarbejderen. 
</p>	
</div>
</div></body></html>
