---
layout:     post
title: 	    "Norwegian-chef: Selskabets fremtid står på spil"
post_author:	    
post_date:	    Mon, 02 Mar 2015 20:16:37 +0100
post_site:	    politiken.dk 
post_link:	    http://politiken.dk/oekonomi/arbejdsmarked/ECE2570664/norwegian-chef-selskabets-fremtid-staar-paa-spil/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Ledelsen i det norske flyselskab Norwegian tilbragte mandag over seks timer i 
et krisemøde om den strejke, der har ramt lavprisselskabet.
</p><p>
Datterselskabet Norwegian Air Norway (NAN) har siden lørdag haft 70 piloter i 
strejke, og fra onsdag kan strejken komme til at omfatte i alt 650 piloter.
</p><p>
» Den vil gøre deres arbejdspladser langt mere usikre, end de var. Strejken 
sætter selskabets fremtid på spil«, siger bestyrelsesformand Bjørn H. Kise 
ifølge det norske Dagbladet.
</p><p>
»Det er en meget alvorlig situation for os, for hele selskabet. Det kan komme 
til at eskalere, som det ser ud nu«, tilføjer Kise ifølge nyhedsbureauet NTB.
</p><p><b class="ext-link">LÆS ARTIKEL</b><a class="embeddedlink" href="http://politiken.dk/oekonomi/arbejdsmarked/ECE2569351/norwegians-piloter-frygter-konkurs-manoevre/">Norwegians piloter frygter 
konkurs-manøvre</a></p><p>
Foreløbig er et mindre antal afgange blevet aflyst, og Norwegian beder 
rejsende om at holde sig opdateret på flyselskabets hjemmeside i de kommende 
dage for at se, hvilke afgange der er berørt af strejken.
</p><p>
»Vi forsøger - så godt vi kan - at opretholde produktionen for passagererne, 
men der vil komme ganske mange forstyrrelser«, siger Bjørn Kise til NTB.
</p><p>
Kilder sagde søndag til den norske erhvervsavis Finansavisen, at 
Norwegian-chef Bjørn Kjos skulle være parat til at erklære NAN konkurs og på 
den måde få afsluttet den igangværende konflikt med selskabets næsten 700 
piloter.
</p><h3>
Vil ikke kommentere konkursforlydender
</h3><p>
Ifølge nyhedssitet E24 var der spekulationer om, at Norwegian-ledelsen ønskede 
at nedlægge NAN, som piloterne er ansat i, for så at tilbyde en del af dem - 
men ikke alle - ansættelse i andre dele af koncernen.
</p><p>
Men bestyrelsesformanden afviser over for Dagbladet, at der blev talt om 
konkurs på mandagens bestyrelsesmøde. Bjørn H. Kise betegner 
konkursforlydenderne som spekulationer, som selskabet ikke vil kommentere.
</p><p>
Han tilføjer efter krisemødet, at Norwegian både søndag og mandag har taget 
initiativ til at mødes med piloterne. Men mandag aflyste piloterne et møde, 
fordi ledelsen ikke ville oplyse, hvad dagsordenen for mødet var.
</p><p class=" bl-elem">
»Selskabet har ikke inviteret os til nye forhandlinger. Får vi en sådan 
invitation, møder vi op når som helst og hvor som helst«, siger Halvor 
Vatnar, der er leder af Norwegian Pilot Union (NPU), til NTB.
</p>	
</div>
</div></body></html>
