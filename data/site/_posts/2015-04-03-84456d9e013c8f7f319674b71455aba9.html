---
layout:     post
title: 	    "Nyhedsanalyse: Atom-aftale vil bringe Iran ud af international isolation"
post_author:	    
post_date:	    Fri, 03 Apr 2015 11:56:14 +0200
post_site:	    politiken.dk 
post_link:	    http://politiken.dk/udland/ECE2615622/nyhedsanalyse-atom-aftale-vil-bringe-iran-ud-af-international-isolation/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Atomaftalen med Iran giver det iranske præstestyre en mulighed for at komme ud 
af sin politiske og økonomiske isolation. Det er godt for Iran og godt for 
omverdenen.
</p><p>
Men aftalen sparer ikke Mellemøsten for et atomkapløb. Det er begyndt, og det 
vil ikke stoppe. Saudi-Arabien vil også investere i atomteknologi, og 
kongehuset i Riyadh har formentlig – det vil landet hverken bekræfte eller 
benægte – allerede skaffet sig adgang til en atombombe på Pakistans hylder. 
Og Israel, som har atomvåben, vil nu arbejde på at styrke sit atomforsvar 
for at være sikker på at kunne komme Iran i forkøbet under alle 
omstændigheder.
</p><p>
Iran har altid, aftale eller ej, benægtet, at det overhovedet er interesseret 
i at skaffe sig et atomvåben. Det har landets arabiske naboer og Israel ikke 
stolet på.
</p><p>
Den ny aftale sikrer alene Israel og de arabiske regeringer – hvis de tager 
aftalen alvorligt – at Iran i 10 år frem vil undlade at berige mere uran 
end, at præstestyret vil være eet år fra at have nok til en bombe. Aftalen 
vil altså give naboer og omverden eet år til at reagere, hvis Iran officielt 
eller i hemmelighed begynder at berige mere uran, end det har lovet.
</p><p>
Iran er en uomgængelig stormagt i Mellemøsten. Det udgør et marked, der 
skriger på investeringer og samhandel. Nu kan landet komme fri af 
internationale sanktioner og ind i varmen. Internationale virksomheder ivrer 
efter at komme ind i Iran. Og Iran har dramatisk behov for ny teknologi og 
reservedele til deres gamle maskinpark, flyvemaskiner osv. 
</p><p>
For det internationale samfund er aftalen derfor god. Alle faste medlemmer af 
FNs sikkerhedsråd er overbevist om, at det kun tjener ustabilitet at isolere 
en regional stormagt. Præstestyret i Teheran er dybt involveret i krigene i 
Irak og Syrien. Det er også en klar magtfaktor i Libanons indre spændinger. 
Det har indflydelse i Afghanistan. Det kan få eller ta' en aktiv rolle i den 
væbnede konflikt i Yemen. Vesten har ikke råd til at isolere Iran og ikke 
lyst til at ignorere som vigtigt et marked.
</p><p>
For Irans regering vil aftalen give, hvad præstestyret har anglet efter: 
Respekt og anerkendelse. For dets borgere giver det samtidig en opmuntrende 
oplevelse af, at landet kan komme ud af sanktioner og isolation. 
</p><p>
For Saudi-Arabien giver aftalen ikke et svar på alle dets bekymringer, som 
handler om meget mere end atomteknologi. Rent atomart vil det saudiske 
kongehus vide, hvordan det bringer sig på omgangshøjde med Iran. Kongehuset 
vil investere i en teknologi, der kan matche Irans indenfor aftalens 10 år. 
Og adgang til en pakistansk atombombe vil forsikre sauderne mod ethvert 
iransk forsøg på at omgå aftalen eller på at bryde dens betingelser. 
</p><p>
Til gengæld er det med saudiske øjne fatalt, hvis aftalen bringer Iran ud af 
international isolation på et tidspunkt, hvor Saudi-Arabien føler sig 
presset af Iran i alle Mellemøstens konflikter. Saudi-Arabien vil have et 
større pres på Iran, ikke et mindre. Det efterlyser en international 
reaktion på den iranske deltagelse i Iraks og Syriens krige. Det vil have 
Irans revolutionsgardister ud af Irak og ud af Syrien. Det vil have stoppet 
Irans våben og penge til Hizbollah-bevægelsen i Libanon. Og sauderne vil for 
enhver pris undgå, at Iran etablerer et militært samarbejde med 
Houthi-bevægelsen i Yemen og undgå, at Iran skaffer sig adgang til Bab 
el-Mandab-strædets indsejling til Det Røde Hav med en række af 
Saudi-Arabiens store oliefelter.
</p><p>
For Israel er aftalen kun god, hvis Netanyahus regering vil stole på USA's 
forsikringer om, at Iran i 10 år vil holde sig fra at blive en atommagt. 
Israelske sikkerhedstjenester vil finde det afgørende ikke at uddybe 
Netanyahus politiske konflikt med USA. Regeringen vil uanset amerikanske 
garantier bruge aftalen til at styrke Israels kapacitet til at slå først – 
for en sikkerheds skyld.
</p><p>
Uanset, hvordan aftalen vendes og drejes, er Israel position som Mellemøstens 
eneste atommagt på vej til at være slut. Aftalen, der nu skal 
færdigforhandles i detaljerne, bygger på en anerkendelse af, at Iran har 
samme teknologi. Det er nu kun et spørgsmål om tid.
</p><p>
Israel og Saudi-Arabien vil indrette sig på, at Iran kun er eet år fra at have 
bomben, hvis det en dag ønsker en bombe.
</p><p>
Israel vil indstille sig på, at det ikke længere handler om uran eller om 
teknologi, men ”kun” om forspring og evnen til at slå først.
</p><p class=" bl-elem">
Og Saudi-Arabien vil skaffe sig den samme teknologi som Iran. Hvorfor indrette 
sig på mindre?
</p>	
</div>

</div></body></html>
