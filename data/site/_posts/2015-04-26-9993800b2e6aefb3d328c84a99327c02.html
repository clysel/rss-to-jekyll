---
layout:     post
title: 	    "En klejn fyr i gult sender Brøndby på bronzejagt med hjørnesparksmål"
post_author:	    
post_date:	    Sun, 26 Apr 2015 19:06:13 +0200
post_site:	    politiken.dk 
post_link:	    http://politiken.dk/sport/fodbold/superligaen/ECE2644064/en-klejn-fyr-i-gult-sender-broendby-paa-bronzejagt-med-hjoernesparksmaal/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="clearfix w220 art-present-box fl-right">
<p class="cup-box-title">Superligaen</p>
<p class="last-res">Seneste kampe</p>

<p class="period">Stillingen</p>






</div>
<p>
Han er ikke stor, den gode Christian Nørgaard. 
</p><p>
Faktisk er Brøndbys talentfulde midtbanespiller decideret klejn i det, og så 
meget desto mere var det ulogisk, at netop han sikrede sit hold en 
hjemmebanesejr over FC Vestsjælland med to mål - efter to hjørnespark. 
</p><p>
Tidligt i første halvleg kom han først på et indlæg forrest i feltet, hvor han 
med en elegant hovedbevægelse styrede bolden i mål ved fjerneste stolpe. 
</p><p>
Kort tid efter var han hurtigt over en returbold, afledt af et Daniel 
Agger-hovedstød, og hamrede kuglen i nettet. 
</p><p>
Sådan gik det til, at Christian Nørgaard, den klejne fyr klædt i gult, 
afgjorde kampen efter to hjørnespark og sendte sin klub på bronzejagt - to 
mål senere endte kampen 4-0, og Brøndby overtog Superligaens tredjeplads med 
sejren. 
</p><h3>
Mangel på fart og ideer 
</h3><p>
Efter første halvleg lå det et eller andet sted i kortene, at Brøndby skulle 
score efter dødbolde. 
</p><p>
Ikke fordi holdet egentlig havde været synderlig farligt ved 
standardsituationer, men mere fordi det havde været så ufarligt i snart sagt 
alle andre situationer. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/sport/fodbold/superligaen/ECE2643319/fcn-holder-liv-i-bronzehaab-med-sejr-over-silkeborg/">FCN holder liv i bronzehåb med 
sejr over Silkeborg</a></p><p>
Præcis som i sidste uges kamp mod Hobro havde de gulblusede svært ved at dirke 
en velorganiseret defensiv op. 
</p><p>
Der manglede fart i spillet og ikke mindst ideer. 
</p><p>
Brøndby savner i den grad skadede Thomas Kahlenberg som den kreative 
mesterhjerne til at se muligheder for at splitte modstanderforsvaret ad. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/sport/fodbold/superligaen/ECE2643948/aab-dukker-kommende-traener-paa-to-gyldne-minutter/">AaB dukker kommende træner på 
to gyldne minutter</a></p><p>
Og så betød det mindre, at hjemmeholdet havde bolden i mere end 60 procent af 
tiden. 
</p><p>
Men så var det altså, at Christian Nørgaard efter pausen headede Brøndby i 
front og snart øgede til 2-0. 
</p><h3>
Målene åbnede kampen op 
</h3><p>
Det åbnede kampen, fordi FC Vestsjælland var tvunget til at gå benhårdt efter 
sejren - tre point ville bringe holdet tæt på Esbjerg lige over 
nedrykningsstregen og give håb til drømmen om endnu en sæson i Superligaen. 
</p><p>
Men da gæsterne åbnede op, fik Brøndby også den fornødne plads til at skabe de 
chancer, træner Thomas Franks spillere havde haft så svært ved at komme frem 
til tidligere. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/sport/fodbold/superligaen/ECE2643644/5-gange-goliat-kan-slukke-lyset-i-fc-vestsjaelland/">5 gange Goliat kan slukke 
lyset i FC Vestsjælland</a></p><p>
Derfor var der også en vis logik i, at backen Johan Larsson kunne øge til 3-0 
efter fornemt forarbejde fra den velspillende Andrew Hjulsager. 
</p><p>
Og at den unge debutant Nikolai Laursen på 17 år kunne lukke opgøret, da han 
hamrede 4-0-målet ind kort før slutfløjtet - og sparkede FC Vestsjælland 
tættere på nedrykning. 
</p><p>
Selv om resultatet lyder af en magtdemonstration, var det altså så langt fra 
tilfældet, især ikke i første halvleg. 
</p><p class=" bl-elem">
Kun takket være Christian Nørgaard, den klejne fyr i gult, fik Brøndby lukket 
op for kampen. 
</p>	
</div>

</div></body></html>
