---
layout:     post
title: 	    "Æstetisk fotobog arbejder med dystert billedsprog"
post_author:	    
post_date:	    Mon, 02 Mar 2015 15:28:45 +0100
post_site:	    politiken.dk 
post_link:	    http://politiken.dk/kultur/boger/ECE2569721/aestetisk-fotobog-arbejder-med-dystert-billedsprog/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4 class="">
Tiden efter min tid</h4>
<h5>
Joachim Ladefoged</h5>
<div class="fakta-body" data-buildingblock="embedded_factboxlink">
<div class="clearfix m-top5 m-bottom5">
<img class="pol-rating-img" src="http://politiken.dk/graphics/ratings/5_hjerter_red.png" alt="Politiken synes"/></div><p>
Fotobog. Gyldendal, 108 sider, 299,95 kroner. Har du Pluskort, får du 15 
procent rabat på lagerførte bøger i Boghallen eller fri levering hos 
Saxo.com. Læs mere på politiken.dk/plus.
</p></div>
</div><p>
Det er en smuk bog med lærredsbind og blindpræg på både for- og bagside. 
Titlen, ’Tiden efter min tid’, står prentet i versaler, sort mod grå. 
Publikationen er ikke så stor, men den virker alligevel monumental. Og det 
fortsætter indeni: Joachim Ladefoged har formået at skabe en bog, der på en 
gang er meget æstetisk og med et tungt, dystert billedsprog, hvor store dele 
af fotografierne er henlagt i mørke. ’Tiden efter min tid’ er nye værker, 
men de refererer til Ladefogeds opsøgning af sin barn- og ungdoms steder i 
det midtjyske.
</p><p>
Baggrunden er den simple, at han som en af vore mest intelligente 
reportagefotografer herhjemme får en brat opvågning efter lykkerusen over at 
have fået sit første barn og så – på distance – oplever angrebet på WTC 11. 
september 2001. Glæden ved barnet og angsten for fremtiden går hånd i hånd. 
Ladefoged skriver selv i indledningen: »Jeg lagde mit liv om, lukkede mig om 
min familie, vendte blikket indad«. Og videre: »Jeg fik behov for at gøre 
status. Jeg begyndte at se nærmere på, hvad det var for en verden, mine børn 
skulle vokse op i, og på, hvad jeg havde med fra min egen opvækst, på, hvad 
jeg kunne give videre til dem«.
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/boger/ECE2564085/kirsten-hammanns-nye-roman-er-en-skideskaeg-parforholdsgyser/">Kirsten Hammanns nye roman er 
en skideskæg parforholdsgyser</a></p><p>
Så fra at søge efter udfordrende eller farlige opgaver går Ladefoged den stik 
modsatte vej. Indad, tilbage, opsøgende i det, som nok kan karakteriseres 
som det stille liv. De huse, han har boet i, værelserne, fodboldbanerne og 
ikke mindst vejene frem og tilbage. Veje, som måske har været præget af både 
glæde og ængstelse, men som her hovedsagelig ligger hen i mørke eller som et 
dystert teatralsk landskab.
</p><p>
Egentlig er det lyset, som umiddelbart trænger sig mest på. Lyset gennem et 
vindue og ud i en mørk have. Gadelampens lys, eller det som strømmer frem 
for enden af tunnelen. Men mørket er jo lige så insisterende i Joachim 
Ladefogeds billeder. Hans portrætter er ofte henlagt i mørke, så kun noget 
af et ansigt står frem.
</p><h3>
Genopdagelsen af barndommen
</h3><p>
Det er karakteristisk, at de fleste billeder er taget om natten eller under 
mørke forhold indendørs. Men det er måske alligevel vanskeligt som beskuer 
at finde ud af, hvori det hårde, endog smertelige (?) element i 
genopdagelsen af barndommen består i. Det er jo nævnt eksplicit i forordet. 
Og ja, billederne har denne tyngde. Men det er også, som om hans fotografier 
bærer på en eller anden hemmelighed, der ikke kommer til at fremgå. Som om 
bogens billeder bevæger sig rundt om en central hændelse eller nogle 
bestemte hændelser i Ladefogeds liv, som vi ikke får indblik i. Det kan alt 
efter temperament tolkes som noget pirrende og interesseskabende ved bogen, 
men lige så let betragtes, som om fotografierne bevæger sig rundt om ’den 
varme grød’, om det egentlig pinefulde ved Ladefogeds rejse gennem sin egen 
fortid.
</p><p><span class="img-contimg-fl-left"><img class="image inlineLightBox" src="http://multimedia.pol.dk/archive/00917/b_ger_forsiden_917451e.jpg" alt="" border="0"/></span></p><p>
Kun enkelte billeder begynder at tegne konturerne omkring hans ømfindtlige 
rejse, som eksempelvis portrættet ’Toustrup Mark, Inger i sin stue, Mit 
gamle hjem, 1985’ af en tatoveret kvinde iført en stram korsage. Som i så 
mange af billederne forstår man ikke, hvad der har været hændt, hvad 
personerne er i Ladefogeds eget liv. Titlerne angiver både sted, hvad 
billedet forestiller, relationen til fotografen selv samt et mere eller 
mindre fiktivt årstal. Et årstal, som netop ikke forbindes med tiden, hvor 
billedet er taget (da det er nyt), men derimod hvor i hans liv, motivet 
spillede en rolle. Ladefoged refererer til tiden fra sin fødsel i 1970 og 
frem til 1987, da hans teenageår er ved at ebbe ud.
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/boger/skonlitteratur_boger/ECE2557928/ny-forfriskende-stemme-hudfletter-familien-paa-humoristisk-vis/">Ny forfriskende stemme 
hudfletter familien på humoristisk vis</a></p><p>
Der er – som det fremgår – mange smukke billeder i bogen. Også enkeltbilleder, 
som skiller sig ud, og som ville gøre sig fantastisk i sig selv. Men man må 
ikke lukke øjnene for helheden. 
</p><p>
Vi er så vant til at skulle vælge ud og hele tiden optimere frem for at følge 
det narrative, det fortællende forløb. At man begynder et sted og man 
bevæger sig gennem dette forløb for, til sidst, at stå med en samlet 
fornemmelse, følelse eller oplevelse. 
</p><p class=" bl-elem">
Vi er så vant til at vælge, det vi kender, eller den del vi elsker 
allerhøjest, for at glemme alle de mellemliggende elementer, som er mindre 
anmassende eller måske endog mindre poetiske. Men helheden går hele vejen, 
fra omslaget og ind i bogen. Ligesom romaner gør det, eller mange lp’er og 
cd’er gør det. Ladefogeds billeder er mættede, stilfærdige og dog fyldt med 
liv. Man mærker en dyb genklang langt fra tidens glatte overflade.
</p>	
</div>
</div></body></html>
