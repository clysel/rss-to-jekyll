---
layout:     post
title: 	    "Vi lyver for at få sandheden frem "
post_author:	    
post_date:	    Mon, 09 Mar 2015 16:08:06 +0100
post_site:	    politiken.dk 
post_link:	    http://politiken.dk/magasinet/interview/ECE2580152/vi-lyver-for-at-faa-sandheden-frem/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Så gjorde hun det igen, Elisa Kragerup. Stod frem med en forestilling, der har 
gjort anmelderne nærmest lykkelige. Denne gang er det Tove 
Ditlevsen-forestillingen ’Tove!Tove!Tove!’, der har fået superlativerne til 
at trimle omkring som lykkelige kegler. Vi mødes hjemme hos Elisa Kragerup. 
Altså ikke hjemme i lejligheden på det ydre Nørrebro, men i Skuespilhusets 
kantine, hvor skuespillere og scenearbejdere sidder og sludrer over 
klirrende kaffekopper. Skuespilhuset er i dén grad blevet den 35-årige 
instruktørs andet hjem. 
</p><div class="art-fakta article-box">
<header><h4 class="">
blå bog</h4>
<h5>
Elisa Kragerup</h5>
</header><div class="fakta-body" data-buildingblock="embedded_factboxlink">
<p><span class="img-contimg-fl-right"><img class="image inlineLightBox" src="http://multimedia.pol.dk/archive/00919/Elisa_Kragerup_919362w.jpg" alt="" border="0"/><span class="caption"><span class="f-img-caption">Foto: 
</span>Miriam Dalsgaard</span></span></p><p><b>Instruktør</b>, født 1979. 
</p><p>
Uddannet fra <b>Statens Teaterskole</b> 2010. 
</p><p>
Tilknyttet <b>Det Kongelige Teater </b>fra 2009. 
</p><p>
Modtog i 2011 <b>Reumert</b> som Årets Instruktør for ’Den unge Werthers 
Lidelser’ på Det Kgl. Og ’Hvid Magi’ på Betty Nansen. 
</p><p class=" bl-elem"><b>Har blandt andet instrueret</b> ’Det gode menneske fra Sezuan’, Ovids 
’Metamorfoser’ og ’Romeo og Julie’. 
</p>
</div>
</div><p/><p/><p>
Her har hendes opsætning af blandt andet Ovids ’Metamorfoser’ gjort Det Røde 
Rum til en scene omgærdet af elektrisk knitrende forventning. 
</p><p>
Hendes ’Romeo og Julie’ med Danica Curcic som Julie og Steffen Aarfing som 
scenograf var så rørende, så sjov og så visuelt vital, at hendes debut på 
den notorisk svære Store Scene er blevet en af Skuespilhusets mest roste 
opførelser. Og blot få måneder senere er der nu premiere på Tove 
Ditlevsen-forestillingen lavet med truppen Sort Samvittighed. 
</p><p>
I morgen drager Tove-truppen på turné, men Elisa Kragerup når kun at trække 
vejret i en god uges tid, inden hun skal i gang med noget helt andet. 
’Markedet’ er et nyskrevet stykke af manden, de kaldte Claus Beck-Nielsen. 
Det nye ’beckwerk’ handler om vore dages politisk-mentale virkelighed, hvor 
Markedet har overtaget hele butikken og går sine egne uransagelige veje, som 
Gud gjorde det tidligere. 
</p><p>
Elisa Kragerup gyser lidt ved tanken om, hvor svært det bliver. Men smiler 
samtidig under det kulsorte pagehår. Det er sådan, det skal være. Svært er 
sjovt. 
</p><h3>
Kroppen som sprog 
</h3><p>
Men hvad er det, der trigger Elisa Kragerup, hvad enten teksten er af Ovid, 
Shakespeare, Goethe eller Anne Linnet? 
</p><p>
»Teaterarbejde er en mulighed for at fordybe mig i, hvad det vil sige at være 
menneske. Når jeg bliver tændt af et stof, er det, fordi jeg kan mærke det i 
min krop. Når det vækker en fysisk fornemmelse«, siger hun. Det tror jeg 
gerne efter at have set ’Metamorfoser’, hvor Peter Plaugborg og de andre 
skuespillere kun iført ganske lidt ålede rundt i vand på gulvet og 
fortolkede de gamle myter med deres kroppe. 
</p><p>
»I det fysiske finder jeg både det højere og det dybere i det at være 
menneske. Det man ikke til hverdag beskæftiger sig så meget med«, siger 
Elisa Kragerup. 
</p><p>
Kroppen er et sprog, der kan bruges til at fortælle de forvandlingshistorier, 
hun har fundet i ’Metamorfoser’, men også genkender hos Shakespeare og Tove 
Ditlevsen. Og i de skuespillere, der så ofte viser sig at rumme noget andet, 
end man gik og troede. At give sine skuespillere fysiske udfordringer er nok 
et af hendes kendetegn som instruktør, indrømmer hun. 
</p><p>
Hun kredser om identitetens potentiale for forvandling. Det var skuespilleren 
Søren Sætter-Lassen, der efter Kragerups opsætning af Shakespeares 
’Sonetter’ foreslog hende at kigge nærmere på Ovid og de fysiske og erotiske 
transformationer i ’Metamorfoser’. 
</p><div class="art-quote article-box">
<p class="quote"/>
<blockquote>
<p class="quote-txt">
For mig er der ikke noget mere virkeligt end teater. Ikke noget mere virkeligt 
end kroppe på en scene, som gestalter noget
</p>
</blockquote>
</div><p/><p/><p>
»Som barn elskede jeg de gamle græske myter. Det er jo ting, vi ikke får set i 
virkeligheden. Men det var også det, der gjorde det pirrende for mig at 
sætte det på scenen. For mig er der ikke noget mere virkeligt end teater. 
Ikke noget mere virkeligt end kroppe på en scene, som gestalter noget. Da 
jeg begyndte på ’Metamorfoser’, var jeg i tvivl om, det overhovedet kunne 
lade sig gøre. Kan man se for sig, at Ikaros’ vinger brænder og han styrter 
ned? At en kvinde forvandler sig til en bjørn af sorg over at miste sit 
barn?«. 
</p><p>
Elisa Kragerup var i tvivl. Som hun altid er det i begyndelsen. »Alle 
historierne skulle forholde sig til det punkt, hvor noget forvandler sig«, 
fortæller hun om arbejdet med ’Metamorfoser’. Det lyder som en metode. At 
identificere forvandlingspunktet. Ligesom det er en metode at holde 
processen åben i begyndelsen, så skuespillerne kan byde ind og kollektivet 
være med til at skabe. 
</p><p>
»Det kan være sindssygt nervepirrende. Jeg får altid sådan et <i>crash</i> 
på et tidspunkt, hvor jeg ikke synes, jeg kan overskue det. Hvor jeg har 
hørt på så mange meninger, at mit hoved er svulmet til to meters tykkelse«. 
</p><p>
Usikkerheden undervejs udgør et pirrende rum, hun holder af at befinde sig i. 
Når blot usikkerheden på et tidspunkt, typisk når alt ser mest sort ud, 
viger for den pludselige vished om, at <i>nu</i> har hun fundet det greb, 
der gør forestillingen mulig og virkelig. Evnen til at få øje på grebet, som 
forløser og forvandler en forestilling, er noget, Elisa Kragerup i sjælden 
grad synes at have blik for. 
</p><p>
Myterne er en slags kollektivt urteater, hvor man opfører figurer, der 
udtrykker sider af mennesket, som synes relevante til alle tider. Et katalog 
over mulige skæbner. En skæbne, men også en mulighed for at realisere sig 
selv. 
</p><p>
»Vi må ikke så gerne tro på skæbne i vores tid. Fordi vi har det frie valg«, 
siger Elisa Kragerup. 
</p><p>
Men som mennesker har vi en kerne, mener hun, der driver os frem til et sted, 
hvor vi siger til os selv, at det er lige præcis hér, vi skal være og blive 
os selv. 
</p><p>
»Mange af de historier, jeg har været optaget af, handler om længsel efter at 
blive den, ’jeg’ virkelig er. Det tror jeg, mange kan genkende. Det var for 
mig kernen i ’Romeo og Julie’. At nu står jeg et sted i livet, hvor jeg skal 
definere mig selv fra mit eget perspektiv og ikke fra mine forældres. Og 
hvor svært det kan være, hvis ikke omverdenen vil det samme. Jeg har hørt et 
radioprogram, hvor man spurgte døende, hvad de fortrød. Mange af dem 
svarede, at de fortrød, de havde lyttet til andre i stedet for at lytte til 
sig selv. Hvordan bliver længslen i os vakt, og hvordan rummer vi den, vi 
virkelig er? Dét er dramaet!«. 
</p><h3>
Gammelklog som 8-årig 
</h3><p>
Elisa Kragerup har haft teatret inde på livet fra en tidlig alder. Hendes far 
var kapelmester på en række teatre. Som barn spillede Elisa med i flere 
stykker på Nørrebro Teater og Betty Nansen. Da hun som 8-årig af Ude og 
Hjemme blev spurgt, hvordan det var at spille skuespil, svarede hun, at »det 
gælder om at gøre et godt stykke arbejde«. Det var noget, man legede, men 
der var samtidig en dyb alvor omkring det, fortæller hun stadig fascineret. 
Dengang som nu. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00919/Elisa_Kragerup_919360" data-id="919360" data-imgtype="jpg" data-caption="Foto: Miriam Dalsgaard"/><p>
»Instruktørens rolle er at sætte rammerne for legen, så man skaber det bedst 
mulige sammen«, siger Kragerup, der godt kan genkende sig selv fra 
barndommen. Også dengang kunne hun godt lide at være den, der definerede 
spillets regler. 
</p><p>
Hun begyndte at instruere, da hun gik i 3. g på Skt. Annæ. Efter det fulgte 
Studenterrevyen og nogle søgende år. Elisa Kragerup studerede musikvidenskab 
og derpå film- og medievidenskab, mens hun lavede revy. 
</p><p>
Sin åbenbaring fik hun, da hun lavede Tisvilde Revy i den lille togvogn, hvor 
den københavnske kulturelite hver sommer slår sine sommerfolder. 
</p><p>
»Det var en sommerdag i 2002, hvor solen bankede ned på metalskroget, og det 
var ca. 45 grader varmt. Det var tre dage inden premieren, og alt var helt 
tilspidset. Og lige dér ramte det mig så, at det er<i> dette</i> 
her, jeg skal lave! O.k., tænkte jeg. Hvis det er sådan, jeg har det, når 
det hele koger, så må jeg jo finde ud af, hvordan jeg kan blive ved med 
det«, husker Elisa Kragerup. 
</p><p>
Og så gik hun ellers i gang. 
</p><p>
Om den rigtige scenografi siger hun, at den skal være »ufuldkommen uden 
skuespillerne«. I nogle opsætninger er scenografien nærmest 
installationskunst, hvor der i virkeligheden ikke er behov for mennesker. 
»Men en god scenografi kalder på mennesker, kalder på liv«. Hun kan godt 
lide at arbejde med scenografer, som tør arbejde med at afstå. Et rum skal 
kunne fortælle noget, men det må ikke fortælle det hele. »Det kan 
godt kræve <i>balls </i>at lave noget helt enkelt«, fastslår hun. 
</p><p>
Elisa Kragerup bliver tiltrukket af en tekst, der rummer muligheden for at 
føre hende selv et nyt sted hen. 
</p><p>
Samtidig føler hun, hun skal vise sin respekt for materialet ved at gøre noget 
ved det, noget som forvandler det. Hun skal hverken reproducere sig selv 
eller teksten. Uanset hvor sakral teksten er, bør teatret ikke være et 
museum, men et eksperimentarium. 
</p><h3>
At lyve for at tale sandt 
</h3><p>
»Selvfølgelig er det helt vildt forskelligt at sidde med Shakespeare og Tove 
Ditlevsen, men der er noget i begge dele, som klinger på samme måde inden i 
mig. Jeg bliver meget inspireret af Tove Ditlevsens ærlighed, som til tider 
er meget ubekvem. Den hudløshed, med hvilken hun udleverer sig selv og sit 
liv, er meget befriende«. 
</p><p>
»Vor tid er fuld af selvfremstillinger og bekendelser, som ikke er ærlige. 
Tove Ditlevsen gjorde det bevidst og iscenesat, men ærligt. Hun sagde, man 
undertiden må lyve for at få sandheden frem. Det citat elsker jeg. At lyve 
for at fortælle noget sandt. Det er jo dét, teatret er. Vi lyver. Men gør 
det forhåbentlig for at få noget frem, som er mere sandt!«. 
</p><p>
Tove Ditlevsen lavede med ’Vilhelms værelse’ en slags autofiktion, længe før 
Knausgård, og risikerede ikke så lidt mere. Tilrøget, hærget og elsket af 
folket hængte hun sit liv ud til offentlig tørring og beskuelse. 
</p><div class="art-quote article-box">
<p class="quote"/>
<blockquote>
<p class="quote-txt">
Man har et behov for at blive elsket, men har også et behov for at afprøve, 
hvor langt man kan gå og stadigvæk blive elsket
</p>
</blockquote>
</div><p/><p/><p>
»Jeg tror, det var befriende for hende, men jeg tror også, det var en test. 
Man har et behov for at blive elsket, men har også et behov for at afprøve, 
hvor langt man kan gå og stadigvæk blive elsket. Det er meget genkendeligt 
for mig«, siger Elisa Kragerup med et lille smil. 
</p><p>
»Mit arbejde er en kæmpe ventil for mig. Det er meget virkeligt for mig, når 
vi arbejder på scenen. Der kommer jeg i kontakt med de sider af mig selv, 
som måske gør, jeg kan være lidt mindre dramatisk i mit private liv«. 
</p><p>
Nogen dramadronning er hun ikke uden for scenen. Men sårbarheden og det 
følsomme barn i Tove Ditlevsen har hun ikke svært ved at genkende. Tove 
Ditlevsen, der fortalte, at alting gik ind i hende og ikke kunne komme ud 
igen. Når livet pifter lige ind, må man have en ventil. 
</p><p><i class=" bl-elem">Når man iscenesætter drama 10 timer om dagen, er det så ikke svært at lade 
være med at piske en stemning op, når man kommer hjem?</i></p><p>
»Nej! Jeg elsker at læse. Eller høre en god podcast, mens jeg vasker op«, 
siger Elisa Kragerup og ligner slet ikke en, der det næste øjeblik kunne 
finde på at lave en scene. 
</p><p>
Der er stille i kantinen med de store glasruder ud mod havnen. Vi ser op fra 
de to lænestole i hjørnet. Holder de andre vejret? Næ, de er bare gået 
tilbage til arbejdet. Dramaet venter i kulissen. Men foreløbig glitrer solen 
i havnebassinet. Virkelighedens tæppe er trukket for. 
</p><p class=" bl-elem"><i class=" bl-elem">Publiceret 9. marts 2015</i></p>	
</div>
</div></body></html>
