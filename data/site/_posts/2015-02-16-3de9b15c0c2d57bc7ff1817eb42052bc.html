---
layout:     post
title: 	    "Klimaprojekt skal redde arkæologisk skatkammer"
post_author:	    
post_date:	    Mon, 16 Feb 2015 16:45:39 +0100
post_site:	    politiken.dk 
post_link:	    http://politiken.dk/klima/ECE2549003/klimaprojekt-skal-redde-arkaeologisk-skatkammer/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Arkæologer har i flere år advaret om, at vigtige arkæologiske genstande i 
Store Åmose i Vestsjælland i hastigt tempo bliver ødelagt, fordi vandstanden 
i området falder. Åmosen er blandt arkæologer verden over kendt som 
Nordeuropas vigtigste lokalitet til forståelse af stenalderens 
indlandskultur, for her boede mennesker for helt op til 11.000 år siden. 
</p><p>
De efterlod gennem årtusinder mange minder i mosen, hvor der gennem det 
seneste hundrede år har været mange vigtige arkæologiske fund. Men dræning 
og landbrugsdrift har fået vandstanden i den gamle mose til at falde, og det 
får organisk materiale som dyre- og menneskeknogler til at forgå. 
</p><p>
Det skal en bevilling på 45 millioner kroner fra en klimapulje på finansloven 
rette op på. Pengene skal blandt andet bruges til opkøb af jord i 
området, så dræningen kan standses. 
</p><h3>
Hvad spiste folk for 6.000 år siden
</h3><p>
Klimaeffekten består i, at mosejorden afgiver drivhusgasser til atmosfæren, 
når den tørlægges. Målet er at få taget 270 hektar jord ud af 
landbrugsdrift, hvis man kan få de lokale jordejere med på det. 
</p><p>
I Åmosen har man for eksempel fundet lerkogekar med rester af fedtstof, som 
man for få år siden med nye kemiske analyser kunne bruge som grundlag for at 
fastslå, hvad folk spiste i overgangen fra jæger- og samlersamfundet til det 
første agerbrug for omkring 6.000 år siden. 
</p><p>
I forbindelse med offentliggørelsen af projektet fremhæver miljøminister 
Kirsten Brosbøl (S), at projektet også vil skabe levesteder og yngleområder 
for en række sjældne padder, fugle, krybdyr og insekter og forbedre den 
truede højmose. 
</p><p class=" bl-elem">
Bevillingen til Store Åmose er fordelt over tre år og er den største indenfor 
klimapuljen, som er aftalt mellem regeringen, SF og Enhedslisten. Blandt de 
øvrige projekter er godt 29 millioner kroner til klimatjek af landbrug og 
det samme beløb til en tilskudsordning til forsuring af gylle. Det giver 
både en miljøgevinst i form af mindre ammoniakudledning og en klimagevinst i 
form af et lavere udslip af metan. 
</p>	
</div>
</div></body></html>
