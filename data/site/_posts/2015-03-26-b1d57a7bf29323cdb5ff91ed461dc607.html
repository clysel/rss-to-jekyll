---
layout:     post
title: 	    "Nye retningslinjer i Skat efter lækage-blundere"
post_author:	    
post_date:	    Thu, 26 Mar 2015 14:46:19 +0100
post_site:	    politiken.dk 
post_link:	    http://politiken.dk/oekonomi/ECE2605294/nye-retningslinjer-i-skat-efter-laekage-blundere/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Nye retningslinjer skal sikre, at Skat ikke gentager de mange fejl i 
håndteringen af tilgængelige lækager med bankoplysninger. 
</p><p>
På et samråd, som er udsprunget af Politikens afsløring af Skats mangeårige 
passivitet om lækagen fra Europas største bank, HSBC, beklagede 
skatteminister Benny Engelbrecht (S) på ny Skats fejl i sagen. 
</p><p>
Med nye retningslinjer for Skat vil han undgå, at Skat ignorerer tilsvarende 
lækagesager fremover. Men han mener ikke, at en uvildig advokatundersøgelse 
af Skats ageren er nødvendig, hvilket Enhedslisten ellers presser på for. 
</p><p>
»Sandheden er vel i virkeligheden den, at fordi der ikke var klare 
retningslinjer, var der ingen i Skat, der traf beslutningen (om at indhente 
HSBC-lækagen, red). Der skal være klare retningslinjer, og fordi de har 
manglet, så opstår der desværre sådanne fejl«, sagde skatteministeren på 
samrådet. 
</p><p><b>Fejl på fejl på fejl</b></p><p>
Skatteminister Benny Engelbrecht (S) var indkaldt til samråd for at forklare 
Skats fejlagtige håndtering af verdens største banklækage. Trods »et 
kendskab« i Skat mellem 2008 og 2013 om, at der var et stort læk af 
bankoplysninger fra Schweiz, gjorde myndigheden aldrig noget aktivt for at 
få fat i den såkaldte HSBC-liste fra de franske myndigheder. 
</p><p>
Skat har endda undladt at reagere efter en meget konkret henvendelse fra DR 
Dokumentar i september 2013 med spørgsmål om, hvorvidt Skat havde indhentet 
de lækkede bankoplysninger fra Frankrig. Skat undlod at besvare spørgsmålet 
med henvisning til sin tavshedspligt, og med den samme forklaring nægtede 
Skat at svare Politiken på samme spørgsmål i januar i år. Først da Politiken 
henvendte sig til Skatteministeriet i februar om, at Skat ikke ville svare 
på spørgsmål om HSBC-listen, kom der gled i sagen. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/ECE2585938/fem-aar-senere-skat-har-endelig-faaet-verdens-stoerste-banklaek/">Fem år senere: Skat har 
endelig fået verdens største banklæk</a></p><p>
Skat har nu modtaget HSBC-listen, men den årelange passivitet vil formentlig 
betyde, at nogle sager besværliggøres eller droppes på grund af 
forældelsesfristen på ti år. 
</p><p><b>Ignorerede politisk aftale </b></p><p>
I kølvandet på HSBC-sagen kunne Politiken så i sidste uge fortælle, at Skat 
også har ignoreret en anden lækagesag. i september 2013 henvendte en borger 
sig, fordi han ville sælge bankoplysninger om 12 danskere i et skattely. 
Borgeren oplyste, hvilken bank og hvilket land der var tale om, men Skat 
afviste at købe de lækkede oplysninger, fordi borgeren ønskede en andel af 
det endelige provenu. Skat undlod at inddrage ministeren i beslutningen i 
strid med en politisk aftale fra 2010. Endelig undlod Skat at rette 
henvendelse til det involverede lands skattemyndigheder for at få udleveret 
bankoplysningerne ad den kanal. Det er først sket nu. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/dkoekonomi/ECE2595908/skat-har-fejlet-i-en-ny-laekagesag/">Skat har fejlet i en ny 
lækagesag</a></p><p>
De mange fejl i sagen og manglende svar på spørgsmål om, hvem der fejlede, 
hvorfor Skat ikke reagerede på konkrete henvendelser og hvorfor en politisk 
aftale ikke blev respekteret, får Enhedslistens skatteordfører Frank Aaen 
til at presse på for en uvildig advokatundersøgelse af Skat. 
</p><p>
Både Venstre, Dansk Folkeparti og SF forholder sig afventende, men ikke 
afvisende til en uvildig undersøgelse af skat. 
</p><p><b>Blev HSBC-sagen drøftet på Skats intranet?</b></p><p>
Frank Aaen sagde på samrådet, at han havde fået en henvendelse fra en 
tidligere medarbejder i Skat, som oplyser, at HSBC-sagen tilbage i tiden var 
blevet drøftet indgående på Skats intranet. 
</p><p>
Benny Engelbrecht kan ikke afvise, at der har været korridorsnak eller 
samtaler om HSBC-lækagen hen over kaffemaskinen i Skat. Men han fortalte på 
samrådet, at søgninger i journalsystemer samt på Skats intranet ikke har 
ført frem til dokumenter om HSBC-sagen. 
</p><p>
Frank Aaen er utilfreds med forklaringerne: 
</p><p>
»Det her er for stor en sag til, at Skat bare kan undersøge sig selv. Det er 
muligt, man ikke kan finde nogen rygende pistoler, men i så stor en sag kan 
Skat ikke bare sige, der skete fejl, og vi gør det aldrig mere«. 
</p><p><b>Minister: Nu skal Skat have arbejdsro</b></p><p>
Men Benny Engelbrecht finder ingen grund til, at sagen skal underlægges en 
dybere kulegravning af uafhængige kræfter. 
</p><p>
»Det er ekstremt vigtigt, at Skats medarbejdere nu koncentrerer sig om og 
gennemgår alle de informationer, man har fået, og det synes jeg, man skal 
holde sig for øje. Det nemmeste i verden for en minister ville være at gå 
ned ad den vej, fordi det lå i en tid med en anden ledelse, en anden 
struktur i fordelingen mellem departementet og myndigheden, en anden 
regering med en anden partifarve en min og en anden departementschef. Men 
jeg er meget optaget af, at medarbejdere får arbedsro til at gennemgå de 
mange informationer og finde frem til dem, der snyder på vægtskålen«, sagde 
Benny Engelbrecht på samrådet. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/dkoekonomi/ECE2570726/skat-gjorde-intet-ved-laek-om-skattely---og-skjulte-det/">Skat gjorde intet ved læk om 
skattely - og skjulte det </a></p><p>
Opfølgende uddyber Engelbrecht over for Politiken, hvorfor han ikke ønsker at 
få undersøgt sagen yderligere. 
</p><p>
»Hvis en række mennesker har været uopmærksomme, og der samtidig ikke har 
været retningslinjer om hvordan de skulle agere, så er det yderst plausielt, 
at der netop ikke er nogen, der har truffet beslutninger. Og så er det 
sådan, at fejlen opstår. Det kan man jo, hvis man følger denne logiske 
tankegang, ikke finde en smoking gun på. Så vil der jo ikke ligge et 
dokument på, at i dag har jeg truffet beslutning om ikke at gøre noget«, 
siger skatteministeren. 
</p><p><b>Retningslinjer: Skal skal være mere aktiv</b></p><p>
Ifølge en pressemeddelelse fra Skatteministeriet vil de nye retningslinjer 
præcisere, at: 
</p><p>
- Tilbud om køb af lækkede oplysninger, som er omfattet af den politiske 
aftale fra 2010, skal forelægges skatteministeren. 
</p><p>
- De informationsudvekslingsaftaler, Danmark har indgået, skal benyttes 
aktivt. 
</p><p>
- SKAT skal derfor af egen drift tage initiativ til at indhente relevante 
oplysninger, hvis der er grundlag for det. 
</p><p class=" bl-elem">
»Min politiske melding er den meget klare, at sådanne typer af informationer 
(om lækager, red.) skal der altid følges op på, og det fremgår af de 
retningslinjer, der udarbejdes«, siger Benny Engelbrecht. 
</p>	
</div>
</div></body></html>
