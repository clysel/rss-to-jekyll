---
layout:     post
title: 	    "Drømmestart sender Brøndby i CL-semifinale"
post_author:	    
post_date:	    Sat, 28 Mar 2015 16:30:12 +0100
post_site:	    politiken.dk 
post_link:	    http://politiken.dk/sport/fodbold/ECE2608569/droemmestart-sender-broendby-i-cl-semifinale/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>Brøndby IF's fodboldkvinder er klar til semifinalen i Champions League efter uafgjort mod svenske Linköping FC.</p><p>De svenske gæster pressede på i hele anden halvleg, men Brøndby holdt stand og fik 1-1. Dermed vinder Brøndby de to kvartfinaleopgør med samlet 2-1.</p><p>Brøndby gjorde ellers sit for at dræbe spændingen med et tidligt mål, men Linköping udlignede før pausen og sad tungt på kampen.</p><p>Mens Brøndbys mænd har store problemer med at score på hjørnespark, så viste kvinderne anderledes skarphed allerede efter tre minutter.</p><p>Her kom Emma Madsen før på bolden end Linköpings målmand, og hendes hovedstød sendte Brøndby i front.</p><p>En sand drømmestart for den danske klub, der havde vundet udebanekampen med 1-0 for en uge siden.</p><p>Efter en halv time troede den svenske klub, at føringen var udlignet, da Linköpings danske angriber Pernille Harder fik bolden i mål. Kampens dommer dømte dog frispark til Brøndby til store frustrationer for det gæstende hold.</p><p>Linköping var bedst til at håndtere den slidte bane på Brøndby Stadion, og to minutter før pausen fik holdet belønning for et tungt pres.</p><p>Igen var det en af den svenske klubs danskere, der fik bolden i nettet. Mariann Gajhede fik først sin afslutning blokeret efter et indlæg, men hun var selv hurtigst over returbolden og hamrede den i mål.</p><p>Dermed stod der 1-1 ved pausen, og yderligere en svensk scoring ville derfor være nok til at sende Linköping i semifinalen.</p><p>Svenskerne pressede massivt på i hele anden halvleg, men den afgørende kvalitet i afslutninger og afleveringer manglede.</p><p>Brøndbys betondefensiv forsvarede det uafgjorte resultat hjem til sidste fløjt, og nu venter to spændende semifinaler om en plads i Champions League-finalen.</p><p class=" bl-elem">Modstanderen bliver formentlig Frankfurt, der vandt det første opgør med 5-0 over Bristol Academy.</p>	
</div>
</div></body></html>
