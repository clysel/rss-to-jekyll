---
layout:     post
title: 	    "Brøøølllll fra Franken-engine giver tro på højt raketskud"
post_author:	    Thomas Djursing
post_date:	    Mon, 11 May 2015 09:46:00 +0000
post_site:	    ing.dk 
post_link:	    http://ing.dk/artikel/broeoeoelllll-fra-franken-engine-giver-tro-paa-hoejt-raketskud-176015
---
<html><body><div><section class="body">
			<p>Tidligere end annonceret valgte de danske raketbyggere i Copenhagen Suborbitals (CS) i weekenden at gennemføre et langt burn med deres raketmotor BMP-5 med øgenavnet Franken-engine.</p>
			<p>Til stor glæde for de involverede opførte motoren sig præcis som forventet ... og gav et brøl på hele 130 decibel kun 20 meter væk. Det giver en stærk tro på, at CS kan skyde højt til sommer med mindst en raket.</p>
			<p>»Vi tester nu den her motor helt ud til ekstremerne, mens vi bygger en magen til. Om vi flyver to raketter til sommer er dog usikkert. Men vi ser nu ud til at have en velfungerende motor, og det tegner lyst for en opsendelse,« siger dagens chef, den såkaldte Flight, Thomas Pedersen.</p>
			<p>Se billeder fra raketbyggernes liveblog <a href="http://ing.dk/blog/bpm-5-test-10-maj-liveblog-175993">her</a></p>
			<p>Motoren har fået øgenavnet Franken-engine, fordi den på flere områder er blevet bøjet og ændret, da ikke alle de oprindelige mål viste sig at være som ønsket. F.eks. fik CS leveret en dyse med en åbningsvinkel på 18 grader, der kun skulle have været 15 grader.</p>
			<p>»Det ordnede vi så med en hammer og armbolt. Vi har banket og rykket i den, så den i vores øjne ligner lidt et misfoster, deraf navnet,« siger Thomas Pedersen.</p>
			<p>Ikke desto mindre leverede den op til de forventede 5 kN trykkraft, og det giver håb om opsendelse af de såkaldte Nexø-raketter, der har potentiale til at flyve hhv. 10 og 20 kilometer. Det vil ikke alene bryde danmarksrekorden på 8,5 kilometer, som blev sat af CS selv med raketten Sapphire, men også den europæiske rekord på 10,5 kilometer, der blev sat 1. oktober 2000 af den britiske raketgruppe Mars med deres Phobos EAV-raket.</p>
			<h2>»Den var bare lidt lun«</h2>
			<p>Indtil i går havde CS kun gennemført testserier med brændstoftyper gennem et rør, men i søndags testede de så deres første væskemotor siden 2012, først med et forsigtigt burn på få sekunder. Umiddelbart efter inspicerede raketbyggerne motoren, som fremstod fuldstændig upåvirket, og derfor gennemførte CS efterfølgende to burns af 20 til 30 sekunders varighed.</p>
			<p>De lange brændtider var interessante, fordi raketbyggernes største frygt er, at kølingen af motoren ikke virker og der sker gennembrænding. Motoren er designet til at køle ved at lade alkohol strømme omkring brændkammeret før det bliver sendt gennem injektoren. I den process blev alkohollens temperatur kun øget 45 grader celcius ved søndagens test, fortæller dagens chef, den såkaldte Flight, Thomas Pedersen:</p>
			<p>»Vi kunne dårlig se den havde kørt. Den var bare lidt lun,« siger Thomas Pedersen, der føler sig meget sikker på, at motoren ikke brænder sammen i de kommende test.</p>
			<p>»Vi har med vilje designet den meget konservativt, så den køler mest muligt, og de foreløbige data viser en temperatur og ydeevne, der passer præcist til vores forventninger.«</p>
			<h2>Første succes efter brud med grundlægger</h2>
			<p>Motoren BMP-5 er resultatet af en omstrukturering af arbejdsgangene i Copenhagen Suborbitals efter den centrale raketbygger og grundlægger Peter Madsen forlod eller blev smidt ud  - alt efter hvem man spørger - af foreningen sidste år.</p>
			<p>I årene op til bruddet med CS stod Peter Madsen for byggeriet af flere væskemotorer, blandt andet den såkaldte TordenskjoldmotorTM65, der som navnet antyder havde en teoretisk trykkraft på hele 65 kN, og blev testet med succes under et burn på 24 sekunder i maj 2012, og nåede 70 procent af den forventede trykkraft. Men den fløj aldrig.</p>
			
			<p>CS har siden bruddet med Peter Madsen arbejdet på at skabe en mere fokuseret udviklingsprocess med større enighed om plantegninger, tidsplaner osv. Og selvom der er et stort skridt op til den BMP-100 (100 kN) , der skal sidde i bunden af den planlagte bemandede Spica-raket, så tror CS på, at kræfterne brugt på grundig udvikling af de mindre BMP-motorer kan gøre en opskalering nemmere.</p>
			<p>Video af motortesten vil blive snarest blive tilgængelig på raketbyggernes video-site<a href="http://copenhagensuborbitals.com/ressources/videos/"> her</a><br/>
			Og en evaluering af måledata vil snart kunne læses på deres blog hos Ingeniøren <a href="http://ing.dk/blogs/rumfart-pa-den-anden-made">her.</a></p>
		</section>
		  </div></body></html>
