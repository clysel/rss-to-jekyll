---
layout:     post
title: 	    "Kortslutning forsinker genstart af LHC"
post_author:	    Mie Stage
post_date:	    Wed, 25 Mar 2015 09:51:00 +0000
post_site:	    ing.dk 
post_link:	    http://ing.dk/artikel/kortslutning-forsinker-genstart-af-lhc-175022
---
<html><body><div><section class="body"><p>Efter planen skulle de første protoner sendes ind i partikelacceleratoren LHC i dag, men nu har en kortslutning rykket startdatoen.</p>
			<p>Ifølge Cern er syv af acceleratorens otte sektorer fuldt oppe at køre og klar til at dirigere protoner rundt i ringen med en energi på 6,5 TeV pr. stråle.</p>
			<p>Den ottende er også ved at være klar, men lørdag opdagede Cerns teknikere, at der var sket en kortslutning i et magnetkredsløb, og selv om de understreger, at det ikke er alvorligt, kan den slags fejl give langvarige forsinkelser.</p>
			<p>Det skyldes, at fejlen er sket i et af magnetsystemerne, og for at komme til at reparere kredsløbet kan det blive nødvendigt at varme magneterne op igen. Og når arbejdet er fuldført, skal magneterne atter køles ned til den kritiske temperatur på minus 271 grader.</p>
			<p>»Enhver cryo-maskine er en tidsforstærker, så det, der kunne have taget timer i en varm maskine, kan ende med at tage os uger,« siger Cerns acceleratorchef Frédérick Bordry i en pressemeddelelse.</p>
			
			<p>Forsinkelsen forventes at ligge på alt mellem et par dage til flere uger, men i sidste ende skulle det give minimale konsekvenser for de kommende energiforsøg, der følger i halen på kollisionerne, som efter tidligere planer var sat til at begynde i slutningen af maj eller starten af juni.</p>
			<p>I forvejen, fortæller Cern, er 2015 hovedsageligt sat af til at få maskinen op i fulde omdrejninger ved den forhøjede energi, og efter en større kortslutning i 2008, der satte maskinen ud af spil i mere end et år, bliver det gået stille og roligt til værks.</p>
			<p>Under den to år lange nedlukning af acceleratoren er der blevet arbejdet på i så vidt muligt omfang at forhindre uheld, der kan føre til forsinkelser.</p>
			<p>Samtlige 10.000 elektriske forbindelser mellem magneterne er blevet åbnet og har fået monteret specialdesignede kobbershunts, og der er blevet målt på hver enkelt individuelt.</p>
			<p>Alligevel opstod der en fejl i weekenden, men Cern understreger altså, at problemet ser ud til at være velkendt, og at forsinkelsen dermed vil være begrænset til tiden, det tager at opvarme og afkøle magneten.</p>
		</section></div></body></html>
