---
layout:     post
title: 	    "Californien får verdens første Hyperloop-bane"
post_author:	    Christian Østergaard
post_date:	    Mon, 02 Mar 2015 16:33:30 +0000
post_site:	    ing.dk 
post_link:	    http://ing.dk/artikel/californien-faar-verdens-foerste-hyperloop-bane-174489
---
<html><body><div><section class="body"><p>Det ambitiøse, amerikanske rørtogsprojekt Hyperloop skal nu gøres til virkelighed på en otte kilometer lang strækning i Californien. Det skriver flere amerikanske medier, blandt andre <a href="http://www.wired.com/2015/02/construction-hyperloop-track-starts/">Wired</a>.</p>
			<p>Planerne om hyperloop-rørtoget har været omdiskuterede, siden stifteren af Paypal, SpaceX og Tesla, Elon Musk, fremlagde dem i 2013. Hans vision indeholder et rørtog, der med en tophastighed på 1.300 km/h kan transportere passagerer fra Los Angeles til San Francisco på blot en halv time. Teknologien består i kapsler, der transporteres i rør med meget lavt tryk og derfor lille vindmodstand.</p>
			<p>Hyperlooptoget i Quay Valley skal som den første planlagte strækning kunne transportere passagerer og skal være med til at opbygge erfaringer til den væsentligt længere hovedstrækning mellem Los Angeles og San Francisco. Den otte km lange strækning ligger i den planlagte solenergidrevne ‘fremtidsby’ Quay Valley i nærheden af hovedvejen Interstate 5 midt mellem de to storbyer.</p>
			
			<p>Byen Quay Valley er endnu kun planlagt, men Hyperloop Transportation Technologies, der vil bygge banestrækningen, planlægger, at byens indbyggere skal kunne bruge banen som bæredygtig offentlig transport.</p>
			<p>Derved adskiller Hyperloop Transportation Technologies sig fra den anden planlagte Hyperloop-strækning i Texas, som udelukkende skal fungere som testbane og derfor ikke skal medbringe passagerer.</p>
			<p>Den korte version af hyperloop har ikke tilknytning til idémanden Elon Musks hyperloop-projekt, der blandt andet vil bygge teststrækningen i Texas. I stedet bruger Hyperloop Transportation Technologies Musks offentligt tilgængelige skitse til hyperloop fra 2013 som udgangspunkt for sine egne planer.</p>
			
			<p>Den otte km lange Hyperloop vil da heller ikke nå de ambitiøse hastigheder, som Elon Musk har planer om. Den oprindelige plan lyder på ca. 1.300 km/h (800 mph), mens hyperloopstrækningen i Quay Valley ‘nøjes med’ omkring 300 km/h (200 mph).</p>
			<p>»Fart er ikke rigtig det, vi vil teste her,« siger Dirk Ahlborn, administrerende direktør i Hyperloop Transportation Technologies til <a href="http://www.wired.com/2015/02/construction-hyperloop-track-starts/">Wired</a>.</p>
			
			<p>Han peger på banens længde som årsagen til den lavere hastighed, da det tager omkring 150 km, at accelerere hyperloop-kapslerne til hastigheder omkring 1.000 km/h.</p>
			<p>I stedet skal strækningen være med til at teste stationsopsætning, ombordstigningsprocedurer og design af kapslerne, forklarer Ahlborn til Wired og kalder banen et naturligt næste skridt. Strækningen forventes at koste i omegnen af 665 mio. kr. (100 mio. dollars).</p>
			<p>Den planlagte by Quay Valley har indtil videre været et lige så teoretisk projekt som Hyperloop. Planlægningen af den 3.000 hektar store by gik i stå i 2008, da finanskrisen ramte USA.</p>
			
		</section></div></body></html>
