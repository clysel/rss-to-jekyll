---
layout:     post
title: 	    "Afbud rykker Wozniacki til svær lodtrækning"
post_author:	    
post_date:	    Sun, 22 Feb 2015 16:56:27 +0100
post_site:	    politiken.dk 
post_link:	    http://politiken.dk/sport/ECE2558112/afbud-rykker-wozniacki-til-svaer-lodtraekning/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Det kan blive til et hurtigt gensyn med Wozniackis nemesis fra Australian 
Open, Victoria Azarenka. Det står klart, efter rumænske Simona Halep søndag 
har meldt afbud til den forestående WTA-turnering i Qatar. 
</p><p>
Wozniacki var oprindeligt tredjeseedet til turneringen, hvilket havde placeret 
hende i øverste turneringshalvdel. Her ventede fra anden runde enten Lucie 
Safarova eller et gensyn med Samantha Stosur, som danskeren for nylig slog i 
Dubai.
</p><p><b>Nemmere start, svært på sigt</b></p><p>
Efter Haleps afbud har Wozniacki imidlertid overtaget turneringens andetseed, 
hvilket i første omgang parrer hende med enten en lavt rangeret 
kvalifikationsspiller, eller Alize Cornet fra Frankrig. 
</p><p>
Umiddelbart nemmere udsigter, end det oprindeligt var tilfældet, men på sigt 
en overflytning, der kan blive dyr for danskeren. I den efterfølgende runde 
risikerer hun således at rende ind i Victoria Azarenka, der i sidste måneds 
Australian Open blev sidste stop for Wozniacki. 
</p><p>
Allerede i anden runde spolerede hviderusseren Wozniackis turneringsudsigter i 
det australske med en overbevisende sejr på 6-4, 6-2. 
</p><p><b>Med på et wildcard</b></p><p>
Azarenka har tidligere tronet øverst på verdensranglisten, men en skadesplaget 
sæson har nu sendt hende helt ned som nummer 50. Hun er derfor med i 
turneringen i Qatar på et wildcard, og møder i første runde hård modstand i 
ottendeseedede Angelique Kerber. 
</p><p class=" bl-elem">
Risikoen for hård modstand tidligt i turneringen er dermed stor for Wozniacki. 
Skulle hun alligevel formå at spille sig videre fra den potentielt svære 
indledning, så peger seedningen i retning af, at semifinalemodstanderen 
kommer til at blive tredjeseedede Agnieszka Radwanska. 
</p>	
</div>
</div></body></html>
