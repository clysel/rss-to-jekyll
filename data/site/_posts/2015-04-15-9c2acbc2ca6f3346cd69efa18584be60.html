---
layout:     post
title: 	    "BAGGRUND: Sådan skal atomaftale blokere for iransk a-bombe"
post_author:	    Magnus Boye
post_date:	    Wed, 15 Apr 2015 08:48:50 +0000
post_site:	    ing.dk 
post_link:	    http://ing.dk/artikel/baggrund-saadan-skal-atomaftale-blokere-iransk-bombe-175429
---
<html><body><div><section class="body">
			<p>Der er flere veje at gå, hvis Iran vælger at udvikle et atomarsenal. Men hvad end bomben skal baseres på beriget Uran eller Plutonium fra tungtvandsreaktor, vil Irans vej til bomben blive længere end den er i dag, hvis atomaftalen bliver underskrevet.</p>
			<p>Aftalen sætter i sin nuværende form en grænse for, hvor meget beriget Uran Iran må opbevare, og hvor hurtigt nye mængder kan produceres. Samtidig skal Irans atomprogram være så gennemsigtigt, at enhver mistænkelig aktivitet bliver opdaget.</p>
			<p>Kravene i aftalen går alle mod et samlet mål, lyder det fra Bent Lauritzen, der er afdelingschef i DTU’s Center for Nukleare Teknologier.</p>
			<p>»Det sigter alt sammen mod at forlænge irans <em>breakout-timeline</em>,« forklarer Bent Lauritzen.</p>
			<p><em>Breakout-timelinen</em> er den tid som Iran skal bruge på at producere nok materiale til en atombombe. Lige nu er den tidsgrænse på 2-3 måneder. Med kravene i den internationale aftale vil fristen forlænges til mindst et år, lyder det i den amerikanske version af den foreløbige aftale.</p>
			<p><aside class="plugin right box">
			  <strong>Atomaftalen</strong></aside></p>
			<p><strong>Atomaftalens</strong> hovedpunkter blev vedtaget tidligere på måneden på et møde mellem Iran, EU og P5+1-gruppen, der består af USA, Rusland, Kina, Storbritannien, Frankrig og Tyskland.</p>
			<p><strong>Siden 2006</strong> har parterne forhandlet om Irans atomprogram, der har været offentligt kendt siden 2002, da hemmelige atomanlæg blev afsløret af Iranske systemkritikere.</p>
			<p><strong>Vedtages aftalen</strong> vil Iran fremover kun berige Uran i atomanlægget Natanz, mens anlægget Fordow skal omdannes til en fredelig forskningsstation.</p>
			<p><strong>Tilgengæld for at neddrosle sit atomprogram</strong> vil Iran have USA og EU til at ophæve de økonomiske sanktioner, der siden 2012 har ramt Iranske banker og landets olieeksport. Samtidig vil FN ophæve en række resolutioner, der er blevet vedtaget mod Irak siden 2002.<br/>
			</p>
			<p>Aftaleskitsen blev skåret ud tidligere på måneden på et møde mellem Iran og P5+1-gruppen, der består af USA, Kina, Rusland, Storbritannien, Frankrig og Tyskland. Efter planen skal samtlige detaljer være på plads d. 30. juni i år.</p>
			<h2>Begrænsninger for Uranberigning</h2>
			<p>Fra naturens side består Uran af to isotoper: U235 og U238. I både kernekraft og atombomber er det U235-isotopen, der skal anvendes, og isotopen udgør under én procent af den naturlige Uran. En Uran-bombe kræver at Uranen er beriget op til omkring 90 % for at få en velfungerende a-bombe.<br/>
			For at berige Uranen omdannes grundstoffet til gassen Uranhexaflorid, hvorefter man i en centrifuge kan udnytte den lille masseforskel, der er mellem Uranens isotoper, til at adskille den brugbare Uran fra resten. Efter gentagende centrifugeringer kan Uranen nå de kritiske 90 %.</p>
			<p>»Det er ikke en særlig effektiv måde. Men det er den mest effektive man har,« siger Bent Lauritzen.</p>
			<p>Mens atomaftalen fortsat ikke er underskrevet eller detailplanlagt, lægger den lige nu op til, at Iran skal skille sig af med næsten to tredjedele af landets centrifuger – fra omkring 19.000 til 6.104. Det øvrige udstyr skal placeres i det internationale atomargenturs (IAEA) varetægt. De 6.104 centrifuger skal alle være af landets førstegeneration, der er mindre effektive end sine efterfølgere.</p>
			<p>Dertil kommer, at Iran ikke må berige Uran til over 3,67 % og skal skille sig af med langt størstedelen af landets lavt berigede Uran – beholdningen skal gå fra 10.000 kg til 300 kg.</p>
			<p>»Kravene peger alle i samme retning. Man vil forhindre, at der er beriget uran nok til at lave nok højtberiget uran til en bombe,« forklarer Bent Lauritzen.</p>
			<h2>Reaktorombygning skal forhindre plutoniumsbombe</h2>
			<p>Aftalens regler for berigning skal afholde Iran for en Uranbombe. Men P5+1-gruppen vil også stække muligheden for at udvikle den teknisk mere komplicerede plutoniumsbombe. Her er atomaftalens krav mere kategoriske: Kernen i Irans tungvandsreaktor Arak skal destrueres og bygges om efter et design, der ikke tillader landet at udvinde Plutonium.</p>
			<p>Designet skal godkendes af P5+1. Men det er endnu uvist, hvordan ombygningen skal gøre det umuligt at udvinde det Plutonium, som altid dannes når Uran deles i en fissionsproces.</p>
			<p>Plutoniummet dannes i form af isotoperne Pu239 og Pu240, og det er den førstnævnte man skal bruge i en bombe. Hvis man skal bruge en tungvandsreaktor til at lave Plutonium, skal brændslet ikke sidde længere i  reaktoren end ca. et halvt år. Sidder Uranbrændslet for længe, dannes der mere Pu240. Og det forringer bomben, forklarer seniorforsker ved DTU Erik Nonbøl.</p>
			<p>»En ombygning af Arak-reaktoren kunne derfor potentielt gå ud på at forhindre, at brændslet kan skiftes mens reaktoren kører. Det vil gøre det sværere at udvinde velegnet plutonium til en bombe,« vurderer Erik Nonbøl.<br/>
			De tekniske krav kan dog ikke stå alene, understreger DTU-forskeren.</p>
			<p>»En vigtig del af aftalen er den overvågning som IAEA skal stå for. De kan for eksempel plombere tungtvandsreaktoren, for at sikre, at brændslet ikke fjernes fra reaktoren uden IAEA ved det,« forklarer Erik Nonbøl.</p>
			<h2>Overvåger Uran fra mine til udtjent brændsel</h2>
			<p>Eftersom plutoniumet kan udvindes af det brugte brændsel, kræver aftalen, at de udtjente uranstave transporteres ud af landet, så snart det tages ud af reaktoren. Samtidig skal IAEA have adgang til at overvåge Irans minedrift i 25 år, lyder det i USA’s version af aftaleparametrene.</p>
			<p>Og netop de to led giver god mening, mener Bent Lauritzen.</p>
			<p>»Hvis man har styr på det brændsel, der kommer ind og ud, så kan du forhindre dem i at lave en plutoniumbombe,« forklarer han.</p>
			<p>Ved at holde øje med brændslet fra ende til anden, kan IAEA også opdage, om der forsvinder materiale et sted i forløbet, hvilket kan indikere et skjult atomanlæg. Fatter organisationen mistanke, skal IAEA have bemyndigelse til at udføre inspektioner med kort varsel et hvilket som helst sted i landet, lyder det i den foreløbige aftale.</p>
			<p>Trods det diplomatiske gennembrud tidligere på måneden, er der stadig en række uafklarede spørgsmål, som skal besvares, før atomaftalen kan forsynes med underskrifter fra Iran og verdens mægtigste nationer. I de næste par dage vil Ingeniøren gennemgå, hvordan de to typer bomber konstrueres og se nærmere på atomaftalens mulige effekt.</p>
		</section>
		  </div></body></html>
