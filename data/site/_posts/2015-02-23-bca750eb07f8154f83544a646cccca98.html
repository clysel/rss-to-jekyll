---
layout:     post
title: 	    "Overblik: Det ved vi om gerningsmandens 22-årige liv"
post_author:	    
post_date:	    Mon, 23 Feb 2015 20:52:42 +0100
post_site:	    politiken.dk 
post_link:	    http://politiken.dk/indland/fokus_danmark/fokus_terror/ECE2559230/overblik-det-ved-vi-om-gerningsmandens-22-aarige-liv/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4>Terror i København</h4>
<div class="fakta-body"><p>
To civile blev dræbt og fem betjente såret under det værste angreb på dansk 
jord i nyere tid. 
</p>
</div>
</div>
<p>
Han endte sit liv på Svanevej i København, skudt og dræbt af politiet. 
Forinden lå flere års skolegang i både Danmark og Jordan, jævnlige 
konflikter med loven og et døgn, hvor han begik det værste terrorangreb i 
Danmark i nyere tid. 
</p><p>
Flere medier har den seneste uge forsøgt at komme nærmere, hvem den 
afdøde Omar Abdel Hamid el-Hussein var. Vi har samlet et overblik over, 
hvad vi ved hans 22-årige liv. 
</p><p><b>11. september 1992: Omar Abdel Hamid el-Hussein bliver født </b></p><p>
Omar Abdel Hamid el-Hussein bliver født i Danmark af palæstinensiske forældre, 
der er kommet til landet efter at have boet i en palæstinensisk 
flygtningelejr i Jordan. Nogle medier skriver, at han bliver født i 
Vordingborg, mens andre beretter, at han bliver født i hovedstadsområdet. 
</p><p>
Sikkert er det, at han vokser op sammen med en yngre bror. Han har ifølge eget 
tidligere udsagn en normal opvækst, hvor han aldrig mangler noget. En stor 
del af sin opvækst bor han i Mjølnerparken på Nørrebro. 
</p><p>
På et tidspunkt bliver forældrene skilt. Hans mor uddanner sig ifølge DR til 
biokemiker og arbejder i dag som laborant. Farens baggrund er ukendt. 
</p><p><b>2002 – 2004: Skole på Nørrebro</b></p><p>
Omar Abdel Hamid el-Hussein går på Rådmandsgades Skole på Nørrebro. 
</p><p>
Den daværende skoleleder Lise Egholm fortæller til flere medier, at skolen 
indkalder den unge el-Husseins forældre til et ekstraordinært møde, fordi 
klasselæreren har svært ved at styre ham. Morens løsning er, at han i stedet 
skal gå i skole i Jordan, fordi hun selv har svært ved at opdrage ham. 
</p><p><b>2005 – 2009: Skole i Jordan</b></p><p>
Der er forskellige meldinger om, præcis hvornår moren og hendes to sønner 
tager til Jordan, men det sker på et tidspunkt i årene 2004 til 2006. 
</p><p>
De bosætter sig i Irbid i det nordlige Jordan, hvor Omar Abdel Hamid 
el-Hussein kommer i skole. Ifølge hans eget udsagn går han i skole i Jordan 
i tre år. Til Jyllands-Posten beretter hans venner derfra om en dreng, der 
er dygtig i skolen. De fortæller desuden, at Omar Abdel Hamid el-Hussein 
bliver mere religiøs under sit ophold i Jordan. 
</p><p><b>2009: Tilbage til Mjølnerparken</b></p><p>
Efter 8. klasse vender Omar Abdel Hamid el-Hussein tilbage til Danmark og 
miljøet omkring Mjølnerparken. Ifølge Jyllands-Posten flytter familien 
tilbage, fordi forældrene gerne vil have, at sønnen tager en uddannelse i 
Danmark. 
</p><p><b>December 2009: Første anholdelse </b></p><p>
Første gang Omar Abdel Hamid el-Hussein kommer i konflikt med loven er 21. 
december 2009, hvor han sammen med en eller flere medgerningsmænd begår en 
stribe indbrud hen over jul og nytår, inden han ifølge DR bliver anholdt 
nytårsaften. 
</p><p><b class="ext-link">PORTRÆT</b><a class="embeddedlink" href="http://politiken.dk/indland/fokus_danmark/fokus_terror/ECE2548342/portraet-den-kvikke-og-antaendelige-mand-endte-som-terrormistaenkt/">Den kvikke og antændelige mand endte 
som terrormistænkt</a></p><p>
I løbet af de næste par år bliver han dømt for flere indbrud og tyverier, 
ligesom han flere gange flygter fra politiets varetægt. I 2011 begår han som 
18-årig et overfald, der giver ham den første voldsdom. Han får også flere 
domme for brud på våbenloven. 
</p><p><b>2011: Tilknytning til Brothas</b></p><p>
Ifølge Politikens oplysninger forsøger Omar Abdel Hamid el-Hussein sig i flere 
grupperinger i bandemiljøet, blandt andet hos den lokale bande Brothas. 
</p><p><b>2012 – 2013: Skolegang på VUC</b></p><p>
Omar Abdel Hamid el-Hussein går på VUC i Hvidovre, hvor han forventer at 
afslutte en HF-uddannelse i 2014. Her bemærker klassekammeraterne hans 
voldsomme temperament, særligt når talen falder på konflikten mellem 
palæstinensere og Israel. En klassekammerat advarer ifølge DR politiet om, 
at Omar er en »tikkende bombe« og melder ham for radikalisme og ekstremisme. 
</p><p><b>22. november 2013: Knivoverfald </b></p><p>
Efter skole står Omar Abdel Hamid el-Hussein på S-toget på Hvidovre Station. 
På toget angriber han en tilfældig mand med en kniv og påfører ham 12-13 
centimeter dybe stiksår. Han står af på Ny Ellebjerg Station og stikker af. 
</p><p><b>23. januar 2014: Anholdes for knivoverfald </b></p><p>
Efter overfaldet i S-toget er Omar Abdel Hamid el-Hussein efterlyst. Politiet 
finder og anholder ham ved et tilfælde i en bygning på Tagensvej, hvor 
politiet foretager en aktion. Dagen efter bliver han fremstillet i 
grundlovsforhør. 
</p><p>
I løbet af foråret bliver der foretaget en personundersøgelse af Omar Abdel 
Hamid el-Hussein. På det tidspunkt er der ifølge domspapirerne »ingen tegn, 
som kunne tyde på alvorlig psykisk sygdom«, og det bliver derfor vurderet, 
at en mentalundersøgelse er unødvendig. 
</p><p><b class="ext-link">LÆS MERE</b><a class="embeddedlink" href="http://politiken.dk/indland/fokus_danmark/fokus_terror/ECE2549217/psykiater-om-mistaenkt-attentatmand-ingen-tegn-paa-alvorlig-psykisk-sygdom/">Psykiater om mistænkt attentatmand: 
Ingen tegn på alvorlig psykisk sygdom</a></p><p><b>September 2014: Indberettes til PET </b></p><p>
Mens retssagen pågår, er Omar Abdel Hamid el-Hussein varetægtsfængslet, og her 
bemærker Kriminalforsorgen, at han ændrer adfærd. Derfor foretager 
man en indberetning til PET. Ifølge efterretningstjenesten giver 
indberetningen dog ikke »grund til at tro, at den nu afdøde 22-årige 
formodede gerningsmand planlagde angreb«, oplyser PET i en pressemeddelelse. 
</p><p><b class="ext-link">LÆS MERE</b><a class="embeddedlink" href="http://politiken.dk/indland/fokus_danmark/fokus_terror/ECE2549893/pet-vi-havde-ikke-grund-til-at-tro-at-22-aarig-planlagde-terror/">PET: Vi havde ikke grund til at 
tro, at 22-årig planlagde terror</a></p><p><b>19. december 2014: Dom for knivoverfald </b></p><p>
Omar Abdel Hamid el-Hussein bliver idømt to års fængsel for knivoverfaldet. 
Han bliver fængslet for fjerde gang i sit liv. 
</p><p><b>30. januar 2015: Løslades </b></p><p>
Omar Abdel Hamid el-Hussein bliver løsladt af landsretten. Anklagemyndigheden 
har forinden anket hans dom for at få den skærpet, men i ventetiden på 
landsretssagen bliver han løsladt, da han har siddet fængslet i et år og en 
uge. 
</p><p>
Sammenlagt når han ifølge flere medier at tilbringe knap to år af sit liv bag 
tremmer. 
</p><p><b>Lørdag 14. februar 2015: Terrorangreb i København </b></p><p>
Med en stjålet M-95 automatriffel, der stammer fra et røveri mod en 
hjemmeværnsmand, skyder og dræber Omar Abdel Hamid el-Hussein den 55-årige 
filminstruktør Finn Nørgaard foran et debatarrangement på Krudttønden på 
Østerbro. Han sårer samtidig tre politibetjente med skud. 
</p><p>
Kort forinden, klokken 15.24, har han opdateret sin facebookprofil med en 
erklæring til Islamisk Stats leder: 
</p><p>
»Jeg sværger troskab til Abu Bakr og vil adlyde ham i modgang og medgang«. 
</p><p><b>Søndag 15. februar 2015: Omar Abdel Hamid el-Hussein dør </b></p><p>
Efter midnat, klokken 00.43, trækker Omar Abdel Hamid el-Hussein to pistoler 
foran synagogen i Krystalgade. På klos hold skyder han 37-årige Dan Uzan, 
der holder vagt foran synagogen. Han sårer to betjente, inden han stikker 
af. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/fokus_danmark/fokus_terror/ECE2547600/draebt-mand-i-krystalgade-var-vagt-i-synagoge/">Dræbt mand i Krystalgade var 
vagt i synagoge</a></p><p class=" bl-elem">
Ved 05-tiden søndag morgen råber politiet Omar Abdel Hamid el-Hussein an på 
Svanevej i København. Han åbner ild mod betjentene, som skyder og dræber 
ham. 
</p>	
</div>
</div></body></html>
