---
layout:     post
title: 	    "»En gang imellem giver jeg den måske for meget gas, det ved jeg godt«"
post_author:	    
post_date:	    Sun, 10 May 2015 13:10:34 +0200
post_site:	    politiken.dk 
post_link:	    http://politiken.dk/magasinet/feature/ECE2661319/en-gang-imellem-giver-jeg-den-maaske-for-meget-gas-det-ved-jeg-godt/
---
<html><body><div><div class="art-body"><h3>
Afslørede pædagogiske blålys 
</h3><p>
I dag går der lidt længere mellem politikernes opringninger til Niels Egelund, 
end der har gjort tidligere. 
</p><p>
»Jeg har jo virket som rådgiver for adskillige regeringer. Bare ikke den, vi 
har nu. Så kan man jo tænke lidt over hvorfor. Men de radikale kan ikke 
holde mig ud, og det kan SF’erne nok heller ikke. Jeg har nok også været 
lidt for kras nu og da«, lyder hans egen analyse. 
</p><p>
Det var Bertel Haarder, der som undervisningsminister for Venstre trak Niels 
Egelund helt ind uddannelsespolitikkens maskinrum, da han i 2006 nedsatte 
Skolerådet. Et par år inde i hans tid som undervisningsminister i Anders 
Fogh Rasmussens (V) regering, satte Haarder sig for at få flere facts på 
bordet i uddannelsesverdenen, og i rådets formandskab satte han Niels 
Egelund, professor i økonomi Nina Smith og økonom og daværende direktør for 
SFI Jørgen Søndergaard i formandskabet. 
</p><p>
Internt i rådet var Niels Egelund ofte den, der kunne knytte forbindelse med 
forskningen og virkeligheden i folkeskolen, husker Jørgen Søndergaard. Han 
mindes også den megen modstand, der var mod Skolerådet til at begynde med, 
blandt andet fordi rådet lavede kvantitative undersøgelser, hvilket ikke var 
udbredt inden for pædagogik. 
</p><p>
Han var også vidne til de mange kraftige reaktioner, Egelund kunne vække. 
</p><p>
»Niels Egelund kan få nogle til at se rødt. Han har en meget bramfri facon, og 
han siger ofte tingene på en provokerende måde. Det er klart, at hvis man 
sætter spørgsmålstegn ved noget, som andre holder af som sandheder, kan det 
være bekvemt at rette skytset mod manden og ikke bolden. Men som jeg kender 
Niels Egelund, er der en betydelig konsistens i de synspunkter, han har haft 
om folkeskolen i mange år. Det er ikke noget, han opfinder, fordi der kommer 
en anden farve regering til. Når han er blevet ved med at blive inviteret 
ind på scenen igen, er det da også, fordi han har sagt noget, som vi faktisk 
bør bekymre os om«, siger Jørgen Søndergaard. 
</p><p>
Med Skolerådet var det slut med den tid, hvor læreren som fagprofessionel selv styrede 
alt, hvad der foregik i klasselokalet. Blandt rådets konklusioner var, at 
det ikke har nogen gavnlig effekt at have to lærere i en klasse frem for én, 
at skolen i langt højere grad skulle bruge tests, elevplaner og 
kvalitetsrapporter, og at der blev stillet for få faglige krav til lærernes 
evner til at undervise i deres linjefag. Bertel Haarder betragter Skolerådet 
som en stor succes i den danske uddannelsesdebat. Men han er også klar over, 
at det vakte betydelig personlig modstand at være den, der skabte sprækker i 
den hidtidige kultur. 
</p><p>
»Både Niels Egelund og jeg er stødt ind i den surhedskultur, som præger 
folkeskolen. Der er tre trossætninger, som er svært at komme igennem i 
folkeskolen: Den danske skole er per definition den bedste i verden. Der er 
ikke nogen måde at dokumentere det på. Og hvis man ikke har tilbragt hele 
sit liv i skolen, har man ikke nogen adkomst til at udtale sig om den. 
Folkeskolen har ikke været særlig modtagelig for impulser udefra, men da det 
viste sig, at den ikke kunne lære folk at læse, opstod der en vis skepsis 
for den hævdvundne opfattelse på bjerget. Der har jeg og Niels Egelund været 
med til at afsløre nogle pædagogiske blålys«, siger Bertel Haarder. 
</p><p>
Da Christine Antorini (S) i 2011 kom til som undervisningsminister, valgte hun 
at opløse Skolerådet og danne sit eget Rådet for Børns Læring'. UdenNiels 
Egelunds deltagelse. 
</p><p>
»Og det er også helt o.k. Jeg forstår godt, at en ny minister har lyst til at 
sætte sit eget hold«, siger Egelund om den sag. 
</p><h3>
Egelund som villigt redskab 
</h3><p>
For et par år siden var Niels Egelund til en konference, hvor også lærernes 
formand, Anders Bondo Christensen, deltog. Det havde været en lang dag med 
masser af debat om folkeskolen – og i den debat er Bondo og Egelund sjældent 
enige. 
</p><p>
Ud på aftenen efter middag og fri bar sagde Niels Egelund i spøg til Anders 
Bondo, at han regnede med, at han engang ville blive æresmedlem i Danmarks 
Lærerforening. 
</p><p>
Bondos svar var, at »Hvis jeg skal foreslå det, bliver det den dag, jeg går 
af«. 
</p><p>
Når de to mødes uden for studiet i Deadline, sludrer de hyggeligt sammen, og 
selv om debatten foran kameraerne er hård, kan de godt joke med hinanden 
uden for rampelyset, siger Anders Bondo Christensen. 
</p><p>
»Men jeg lægger ikke skjul på, at jeg synes, Niels har en populistisk tilgang 
til tingene. Det siger jeg også til ham selv«. 
</p><p>
Set fra lærernes synspunkt er der tilfredshed med, at Niels Egelund ikke 
længere sidder med ved bordet i Undervisningsministeriet. Ifølge Anders 
Bondo orker hverken lærere eller andre at høre mere på ham. 
</p><p>
»Han har været legitimerende for alle de politiske strømninger og ændringer, 
der er kommet i de sidste 15 år. Han har haft en enormt stor betydning, men 
jeg tror også, hans rolle er ved at udspille sig. Han er blevet for slidt«, 
siger han og fortsætter: 
</p><p>
»For lærernes vedkommende er de noget trætte af Niels Egelund på grund af hans 
populistiske tilgang. Og så at han er blevet brugt af skiftende regeringer, 
som har hængt folkeskolen ud for dårlige resultater. Der er ingen tvivl om, 
at mange lærere føler, at Egelund har været en væsentlig del i kampagnen mod 
folkeskolen. Når man skal lave nogle forandringer, som først en borgerlig og 
derefter en socialdemokratisk ledet regering har gjort, skal man have 
italesat, at der er en katastrofe lige om hjørnet. I de år jeg har været 
formand, er der blevet lavet tre reformer, som hver gang har skullet have en 
brændende platform under sig. Mange lærere føler, at Niels Egelund har været 
et villigt redskab i den sammenhæng«. 
</p><p><i class=" bl-elem">Er det ikke bare, fordi han rammer nogle ømme punkter? </i></p><p>
»Jo måske. Men vi har også været ude at sige, at der er for mange elever i 
Danmark, der læser for dårligt, og vi har også lavet læseprojekter. Det er 
måden, man siger det på. Jeg oplever, at blandt flertallet af lærere er der 
et enormt engagement i at gøre det godt. Men de oplever også, at Niels står 
og fyrer sin kritik af uden nogen respekt for lærerne«. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00935/Niels_Egelund_935191" data-id="935191" data-imgtype="jpg" data-caption="Under den tidligere VK-regering blev Niels Egelund inviteret med ind i det politiske maskinrum, hvor han rådgav blandt andre Bertel Haarder. I dag rådfører regeringen sig med andre. Det forstår Niels Egelund godt for en ny minister »skal sætte sit eget hold«.Foto: Peter Hove Olesen"/><h3>
»Egelund er en skid«
</h3><p>
I dag er Niels Egelund leder af Center for Strategisk Uddannelsesforskning 
under Aarhus Universitet. Her har han især ansat økonomer, der har forstand 
på kvantitative analyser. 
</p><p>
På hans kontor pryder familiebilleder af børn, børnebørn og flyvere hele 
bagvæggen bag kontorstolen. Sin nuværende kone har han også mødt her. Hans 
to voksne børn er for længst flyttet hjemmefra, men Niels Egelund har stadig 
direkte berøring med folkeskolen gennem sin kones to børn i skolealderen. 
Han er 69 år, men indeni føler han sig langt yngre, fortæller han. Det 
gælder også, når han flyver med sin private jet, en fransk Fouga Magister 
bygget i 1959, som holder til i lufthavnen i Roskilde. 
</p><p>
Til næste år udløber bevillingen til hans forskningscenter, men Egelund har 
aftalt, at han kan fortsætte på Aalborg Universitet, indtil han bliver 75. 
Han har ingen planer om at skrue ned lige nu. I april begyndte landets 
skoler at gennemføre næste runde Pisa-test, og selv om Niels Egelund ikke 
længere er formand for den danske del af Pisa, skal han også bidrage til 
det. Og så kommer der formentlig til at falde brænde ned igen. Ikke mindst 
blandt dem af hans kolleger i forskerverdenen, som i mange år har kritiseret 
Pisa-undersøgelsernes metode. 
</p><p>
Da de seneste Pisa-resultater blev præsenteret i 2013, var det 
undervisningsminister Christine Antorini (S) og Niels Egelund, der var 
formand for Pisa-konsortiet, som sammen holdt pressemødet, hvor de 
præsenterede endnu et nedslående Pisa-resultat for Danmark: I både 
matematik, læsning og naturfag lå Danmark under gennemsnittet blandt 
OECD-landene, hvad angår, hvor stor en andel af eleverne der er særlig 
dygtige. 
</p><p>
»Jeg er bange for, at vi ikke har udfordret den stærke gruppe tilstrækkeligt«, 
sagde Niels Egelund, og undervisningsministeren var »bekymret«. 
</p><p>
»Det er ikke godt nok, hvis vi skal ligge helt i front i forhold til 
fremtidens arbejdsmarked«, sagde hun. 
</p><p>
I forhold til alle de tidligere Pisa-undersøgelser, Undervisningsministeriet 
har offentliggjort, manglede der én ting ved pressemødet. 
</p><p>
De danske elevers nøjagtige placering på ranglisten i forhold til de øvrige 
lande blev ikke nævnt. Denne gang ville regeringen kun forholde sig til, om 
Danmark lå over middel, middel eller under middel i forhold til de andre 
lande. Undervisningsministeriet havde tilsyneladende lyttet til en 
vedvarende kritik af ranglisterne, som adskillige statistikere inden for 
pædagogik har rejst. 
</p><p>
Kritikerne mener, at statistikken bag Pisa-undersøgelserne ikke holder og ikke 
kan bruges til at rangliste lande i forhold til hinanden. Det har 
statistikeren Svend Kreiner blandt andet skrevet i videnskabelige artikler 
og også i en Kronik, der blev trykt her i Politiken. OECD, der står bag de 
internationale Pisa-undersøgelser, har afvist kritikken. Diskussionen er 
lang og temmelig statistisk teknisk, og parterne er ikke enige. Selv 
mistænker Svend Kreiner Niels Egelund for at holde fast i 
Pisa-undersøgelserne af politiske årsager. 
</p><p>
»Hvis du spørger mig, er Pisa uvederhæftig, men alligevel fremturer Niels 
Egelund. Det kan være lidt svært at gennemskue, hvad hans motiver for at 
agere sådan er. Men en del af forklaringen er måske, at han har ønsket at 
blande sig i politik. Det kan alle have lyst til. Men når man sidder som 
professor på Danmarks Pædagogiske Universitet og markedsfører sig som 
forsker, er man nødt til at følge de forskningsmæssige spilleregler. Jeg har 
ikke meget tilovers for Niels Egelunds integritet«, siger Svend Kreiner. 
</p><p>
Også andre kolleger i forskningsverdenen finder stærke ord frem, når de 
fortæller, hvad de synes om Niels Egelund. Psykologen Mads Hermansen 
arbejdede sammen med Egelund på Lærerhøjskolen i 1980’erne. Når han bliver 
spurgt til Niels Egelund, er der hurtig respons: 
</p><p>
»Jeg synes, Niels Egelund er en skid. Og det må du gerne citere mig for«, 
siger han. 
</p><p>
»Det er ikke, fordi jeg har noget personligt udestående med ham. Men allerede 
da vi blev ansat i starten af 80’erne, havde Niels ofte ideologiske 
synspunkter på, hvad man kunne bruge forskningsresultater til. Han har siden 
da altid fortolket sine forskningsresultater i en meget dogmatisk, rigid 
retning. Og hver gang der har været kritik af noget i hans videnskabelige 
arbejde, har han gjort præcis det modsatte af, hvad gode videnskabsfolk skal 
gøre, hvis de får kritik: rette op på det og indrømme fejl og mangler«, 
siger Mads Hermansen. 
</p><p>
»Han fortolker med en firkantethed, som man ikke kan tillade sig med de 
metoder, vi har i psykologi og pædagogik. Vi skal omgås vores resultater med 
forsigtighed«. 
</p><h3>
Klar ved telefonen 
</h3><p>
Al den kritik, Niels Egelund møder, får ham ikke til at søge mod en magelig og 
stille pension. Hans børn og nære venner fortæller, at han privat er et 
meget let omgængeligt menneske, som slet ikke søger konflikter eller hele 
tiden vil diskutere, nærmest tværtimod. Den offentlige kritik vænner man sig 
til, siger han. Kritikken fra kollegerne derimod, den kan godt gøre mere 
nas. 
</p><p>
»Det med, at der ikke skulle være forskningsmæssigt belæg for konklusionerne i 
Pisa, det passer simpelthen ikke. Der vil altid være en diskussion om, 
hvordan forskningsresultater skal udlægges. Det ser vi inden for alle 
videnskaber. Og det er klart, at hvis man ikke kan lide budskabet, kan man 
gå efter manden. Folk kan synes om mig, hvad de vil. Men jeg kan godt blive 
ked af det, når jeg hører om kolleger, der kritiserer mig bag min ryg. Der 
er også dem, der mener, at jeg skulle udtale mig om ting, jeg ikke har 
forstand på, men jeg tror ikke, de kan finde en eneste forsker, der har 
beskæftiget sig så bredt med pædagogik som jeg«, siger Niels Egelund. 
</p><p>
At han skulle fortolke sin forskning for firkantet, er han også uenig i. 
</p><p>
»Mads Hermansen må synes det, hvis han synes det. Jeg er naturligvis ikke 
enig. Størstedelen af den forskning, jeg har lavet, er af kvantitativ 
karakter, det vil sige det bygger på store datamaterialer. Det adskiller sig 
fra flertallet af metoder, hvor man arbejder med casestudier eller lignende, 
som ikke kan generaliseres. Og så giver det jo nok også nogle reaktioner, at 
jeg udtaler mig markant. Jeg står ikke og siger øh og bøh«. 
</p><p>
Er det ikke rigtigt, at du er med til at tale problemerne op? Danmark er trods 
alt et af verdens mest velstående lande. Hvorfor går det os så godt, hvis 
vores skole er så dårlig, som du siger? 
</p><p>
»De, der har skabt vores samfund i dag, er dem, der har en alder på 30 år og 
opefter. De kommer fra en tid, hvor det stod bedre til i skolen. Vi kan se, 
at det er gået dårligere og dårligere de sidste 10 år, hvad angår de rigtig 
dygtige elever. Det synes jeg er problematisk. I Danmark har vi klaret os 
godt, fordi vi har en kultur for at være gode handelsfolk og skabe 
kontakter, sælge varer og knowhow«. 
</p><p><i class=" bl-elem">Står du klar med råd og vejledning, hvis en regering skulle ringe til dig 
igen? </i></p><p>
»Ja da. Jeg synes, det er en forpligtelse, man har, når man er offentligt 
ansat forsker for skatteydernes penge. Så må man stille sig til rådighed«. 
</p><p><i class=" bl-elem">Har du nogensinde overvejet at gå ind i politik?</i></p><p>
»Egentlig ikke. Der er ikke noget parti, der passer. Og jeg har ikke evnen til 
at gå i takt, jeg ville ikke kunne indrette mig efter en partipolitisk 
disciplin. Men jeg vil gerne have magt og indflydelse«. 
</p><p class=" bl-elem"><i class=" bl-elem">Publiceret 10. maj 2015</i></p>	
</div>
</div></body></html>
