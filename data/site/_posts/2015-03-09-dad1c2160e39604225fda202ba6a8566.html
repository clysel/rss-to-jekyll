---
layout:     post
title: 	    "Da det danske guld blev reddet fra nazisterne"
post_author:	    
post_date:	    Mon, 09 Mar 2015 15:40:38 +0100
post_site:	    politiken.dk 
post_link:	    http://politiken.dk/magasinet/fortaelling/ECE2579999/da-det-danske-guld-blev-reddet-fra-nazisterne/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Selv for et postbud er det forbandet tidligt at møde klokken 3 om morgenen. 
Andre vil nok kalde det midt om natten. 
</p><div class="art-fakta article-box">
<header><h4 class="fallback">fakta</h4>
</header><div class="fakta-body" data-buildingblock="embedded_factboxlink">
<p><b>'Guld og bedrag'</b> af Henrik Denta udkommer på Gads Forlag 16. marts. 
</p><p class=" bl-elem"><span class="img-contimg-fl-right"><img class="image inlineLightBox" src="http://multimedia.pol.dk/archive/00919/Henrik_Denta_SH_c_H_919358w.jpg" alt="" border="0"/></span></p>
</div>
</div><p/><p/><p>
Eneste fordel denne aprilnat i 1939 var, at der stort set ikke var nogen 
trafik i det indre København. Af de knap 160.000 biler, der var 
indregistreret i Danmark det år, kørte 11 af dem nu gennem de nattestille 
gader i det indre København med kurs mod Danmarks Nationalbank. 
</p><p>
En tilfældig nattevandrer ville uden tvivl have undret sig over denne 
bilkortege midt om natten. Og især, hvis vedkommende havde bemærket, at alle 
bilerne tilhørte det danske postvæsen. 
</p><p>
I Holmens Kanal, lige over for Christiansborg, drejede bilerne ned ad 
Havnegade og rundt i svinget. Her åbnedes den smalle port ind til gården i 
Danmarks Nationalbank. Og de 11 lastbiler, der hver især kunne laste lidt 
over 1 ton, kørte gennem porten, der hurtigt blev lukket igen, efter at den 
sidste lastbil var kørt gennem. 
</p><p>
Det var ingen tilfældighed, at det netop var postvæsenet, der blev valgt til 
denne usædvanlige opgave. Dels rådede de over et tilstrækkeligt antal 
lastbiler. Men endnu vigtigere: De var embedsmænd, der kunne holde på en 
hemmelighed, når de blev bedt om det. 
</p><p>
Og hvis der slap noget som helst ud om, hvad der var ved at ske denne nat, 
kunne det få katastrofale konsekvenser for hele Danmark. Derfor var det 
afgørende, at hele operationen blev gennemført i dybeste hemmelighed. 
</p><p>
De næste timer kæmper postbuddene med at laste 275 kasser op i lastbilerne. I 
hver kasse ligger der 4 guldbarrer, og med en vægt på 12,5 kilo for en 
enkelt guldbarre vejer hver kasse 50 kilo. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00919/Nationalbanken_919344" data-id="919344" data-imgtype="jpg" data-caption="Nationalbanken som den så ud, indtil den blev revet ned i første halvdel af 1960'erne og erstattet af den nuværende bygning. Foto: Holger Damgaard"/><p>
Hen mod klokken 6 om morgenen går porten til Nationalbankens gård op igen. De 
11 lastbiler triller ud på Havnegade og drejer til højre. Målet er 
Københavns Hovedbanegård, en tur på under et kvarter. Med i lastbilerne er 
nu også bevæbnet dansk politi til at beskytte de store værdier, der ligger 
på ladet af lastbilerne. 
</p><p>
På Hovedbanegården venter et lokomotiv med dampen oppe, klar til afgang. Også 
bevæbnet svensk politi venter på banegården. Guldet bliver læsset over i 
togvogne, og klokken 8.45 forlader toget Hovedbanegården med kurs mod 
Helsingør. De danske og svenske politifolk ved godt, hvad det er for en 
kostbar last, de bevogter. Men de er også embedsmænd og kan holde på en 
hemmelighed, når de bliver bedt om det. 
</p><p>
I Helsingør kører toget om bord på færgen til Helsingborg. Her står det danske 
politi af og overlader resten af opgaven til deres svensk politi. 
</p><p>
Senere på dagen ankommer toget til Stockholm, hvor personale fra det svenske 
postvæsen og fra Sveriges Riksbank står klar til at føre guldet det sidste 
stykke vej ned i kælderen i Sveriges Riksbank, hvor det bliver placeret i 
sikkerhed sammen med svenskernes eget guld. 
</p><p>
En uge efter gentager hele denne natlige seance sig med endnu en sending guld, 
der i hemmelighed skal fragtes ud af landet. Men denne gang går turen til 
Oslo og Norges Bank. Både Stockholm og Oslo blev af alle betragtet som sikre 
steder langt uden for nazisternes rækkevidde. Men ingen havde på dette 
tidspunkt forudset, at Hitlers militære ambitioner ville føre til en 
verdenskrig. 
</p><h3>
Østrigs guld blev krigsbytte 
</h3><p>
I de senere år har det været kendt, at de mange tons guld fra Danmarks 
Nationalbank befandt sig i USA under Anden Verdenskrig. Men det har indtil i 
dag været en velbevaret hemmelighed, hvordan guldet fandt vej til USA. Og 
hvem der tog beslutningen, og hvornår den blev taget. Og det store spørgsmål 
har ikke mindst været, om regeringen ledet af Thorvald Stauning kendte til 
operationen – og havde godkendt den. 
</p><p>
For hvis Thorvald Stauning havde godkendt hele operationen, stod det klart, at 
han og den danske regering op til Anden Verdenskrig spillede et farligt 
dobbeltspil over for nazisterne. Og at det netop var grunden til, at hele 
operationen skulle foregå i yderste hemmelighed. 
</p><p>
I 1938 havde Adolf Hitler på diktatorisk vis ledet Tyskland i fem år. Og han 
var nu klar til at bruge den militære slagkraft, han havde opbygget gennem 
de fem år. Første mål var Østrig, hvor de tyske tropper krydsede grænsen i 
marts 1938 og uden at møde modstand indlemmede landet i det tyske rige. 
</p><p>
Den tyske invasion skræmte det meste af Europa, der stadig huskede Første 
Verdenskrig og havde svært ved at forstå, at Tyskland endnu en gang ønskede 
at føre Europa ud i en omfattende og ødelæggende krig. Men mens de fleste 
diskuterede de militære og politiske konsekvenser, sad der i Danmark en 
mand, der lagde mærke til noget helt andet ved den tyske annektering af 
Østrig. Og det, han så, gjorde ham dybt bekymret. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00919/_____Intet_navn_____919341" data-id="919341" data-imgtype="jpg" data-caption="Nationalbankdirektør og tidligere finansminister C.V. Bramsnæs. Foto: Erik Petersen"/><p>
Carl Valdemar Bramsnæs, i daglig tale C.V. Bramsnæs, var øverste direktør i 
Danmarks Nationalbank. Og det, han lagde mest mærke til ved tyskernes 
invasion af Østrig, var, hvordan de straks efter invasionen var gået ind i 
Østrigs nationalbank. Her beordrede soldaterne personalet til at åbne boksen 
i kælderen, og i de følgende timer blev 78 tons guld båret op fra kælderen, 
forbi personalet og ud på lastbiler, der kørte guldet til det nærmeste tog. 
Næste dag lå det østrigske guld sikkert i bankbokse i Deutsche Bundesbank i 
Berlin. 
</p><p>
I kælderen i Danmarks Nationalbank under C.V. Bramsnæs’ kontor lå der meget 
mindre guld end i Østrig. Men dog stadig mange tons guld, guldet var 
Bramsnæs’ ansvar – og det var et ansvar, han tog meget alvorligt. 
</p><p>
Han var nu klar over, at hvis tyskerne også satte sig for at invadere Danmark, 
ville de også hurtigst muligt opsøge ham og bede ham åbne boksen til guldet 
i Nationalbankens kælder. Spørgsmålet var, om tyskerne havde interesse i at 
besætte Danmark? 
</p><p>
Bramsnæs vidste godt, hvem der var den nærmeste at spørge til råds. Hans gamle 
chef Thorvald Stauning sad i Statsministeriet. 
</p><h3>
Frygten for Tyskland 
</h3><p>
I to omgange havde C. V. Bramsnæs været finansminister i Staunings regeringer. 
I 1924 dannede Thorvald Stauning Danmarks første socialdemokratiske 
regering. Hans gamle ven fra arbejderbevægelsen C.V. Bramsnæs havde uddannet 
sig til økonom, og han var derfor nærmest selvskrevet til jobbet. 
</p><p>
Da Stauning næste gang dannede regering, i 1929 sammen med Det Radikale 
Venstre, valgte han igen Bramsnæs til finansminister. Bramsnæs var en mand, 
der havde sine egne meninger. Og han kunne være stædig. Det fandt Stauning 
ud af i 1933, da han under den økonomiske krise indgik det senere så berømte 
Kanslergadeforlig med partiet Venstre. Forliget indebar blandt andet en 
devaluering af den danske krone på 10 pct. En billigere krone ville især 
hjælpe landmændene til at eksportere mere og arbejde sig ud af krisen. 
</p><p>
Bramsnæs havde lugtet, at dette kunne blive resultatet af et forlig med 
Venstre, så han holdt sig helt væk fra forhandlingerne. I hans 
verdensbillede var en devaluering en utroværdig politik, som han ikke kunne 
være med til. Konsekvensen blev, at han kort efter trak sig ud af 
regeringen. Men hans gode forhold til Stauning forblev intakt. Og det var 
Stauning, der kort efter udpegede Bramsnæs til øverste direktør for Danmarks 
Nationalbank. 
</p><p>
Nu stod Bramsnæs her i 1938 med ansvaret for den danske guldbeholdning. Og en 
stor frygt for, at tyskerne kunne finde på at invadere Danmark. 
</p><p>
Bramsnæs’ problem var, at Stauning ikke delte denne frygt. I hvert fald ikke 
officielt. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00919/C_V__Bramsn_s_og_Th_919328" data-id="919328" data-imgtype="jpg" data-caption="C.V. Bramsnæs med sin chef, statsminister Thorvald Stauning. Foto: Holger Damgaard"/><p>
Mens Adolf Hitler havde oprustet militært år efter år op gennem 1930’erne, 
havde Danmarks udgifter til militæret været næsten konstante. Militæret 
havde ellers gentagne gange bedt om flere penge til at udbygge forsvaret af 
især grænsen til Tyskland, men bevillingerne kunne slet ikke leve op til 
militærets ønsker. 
</p><p>
Det var især Det Radikale Venstre og dets leder, P. Munch, der var modstandere 
af øgede militærudgifter og en udbygning af forsvaret. Thorvald Stauning og 
Socialdemokratiet ville hellere bruge pengene på at hjælpe de arbejdsløse og 
på den socialreform, der var gennemført nogle år tidligere. 
</p><p>
Så den danske politik lå klar. Danmark satsede alt på at holde sig neutralt 
under en eventuel kommende krig på samme måde, som vi havde gjort under 
Første Verdenskrig. At opnå en status som et neutralt land indebar først og 
fremmest, at man ikke provokerede Nazityskland på nogen måde. 
</p><p>
Derfor oprustede Danmark ikke. Det ville have provokeret Tyskland. Derfor 
indgik Danmark ikke alliancer med Storbritannien og bad om beskyttelse. Det 
ville have provokeret Tyskland. 
</p><p>
Alt blev sat ind på at berolige danskernes frygt for en kommende krig og ikke 
give Tyskland den mindste undskyldning for at besætte Danmark. 
</p><p>
Derfor vidste Bramsnæs, at han måtte være diskret, hvis han besluttede sig for 
at dele sin frygt med landets statsminister. Men han var nødt til det. For 
uden statsministerens opbakning var hans hænder bundne. 
</p><p>
17. september 1938 klokken 13 samledes regeringen til møde. Det var et af 
regeringens sædvanlige møder. Men denne dag var et af punkterne på 
dagsordenen ikke sædvanligt. 
</p><h3>
Sprængfarlig dagsorden 
</h3><p>
Af ministermødeprotokollen denne dag fremgår det, at regeringen »på 
Nationalbankens foranledning drøftede spørgsmålet om sikring af bankens 
beholdninger, særligt guldbeholdningen, i tilfælde af fjendtlige angreb og 
eventuel besættelse«. Handelsministeren blev bemyndiget til »at undersøge 
mulighederne for at deponere guldbeholdningen eller dele af den i Sverige 
under faretruende forhold«. 
</p><p>
Mere står der ikke i ministermødeprotokollen. Der eksisterer ikke referater 
fra disse møder, og det er kun dagsordenens punkter, der bliver omtalt. Og 
hvert punkt på dagsordenen bliver i disse år kun omtalt med få linjer. 
</p><p>
Så isoleret set lyder dette punkt på dagsordenen ikke så sprængfarligt. Men 
det var det af flere grunde. 
</p><p>
For det første var det forbudt at udføre guld. Det havde det været siden 1931, 
da den samme regering med Bramsnæs som finansminister havde indført et 
forbud. 
</p><p>
Indtil da havde pengesedlernes værdi i Danmark som i mange andre lande været 
defineret i forhold til guld. En krone var lig med 0,403 gram guld, og det 
stod endda trykt på pengesedlerne, at alle frit kunne gå ned i Danmarks 
Nationalbank og veksle deres sedler til guld, hvis de ikke troede på selve 
sedlens påtrykte værdi. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00919/TIL_PS_919329" data-id="919329" data-imgtype="jpg" data-caption="Danmark 'gik fra guldet' i september 1931. Men i flere år derefter blev det ved med at stå på pengesedlerne, at de kunne indløses med guld af Nationalbanken."/><p>
Men i 1931 forlod Storbritannien uden varsel bindingen til guld, og det 
britiske pund faldt drastisk i værdi. Det var en ensidig og bevidst 
handling, der skulle hjælpe briterne med at rette op deres håbløse økonomi 
og arbejdsløshed. Med et billigere pund ville britiske virksomheder og 
landmænd få lettere ved at sælge deres varer i udlandet, og det kunne måske 
bringe landet økonomisk på fode igen. 
</p><p>
Men det medførte en voldsom valutauro i alle de andre lande, hvor valutaen 
fortsat var bundet til guld, ikke mindst i Danmark. 
</p><p>
Danmark var i starten af 1930’erne også ramt af massiv arbejdsløshed oven på 
det store børskrak i USA i 1929, der havde sendt en verdensomspændende 
økonomisk krise til Europa. 
</p><p>
Både danske og udenlandske investorer blev nu nervøse for, om Danmark kunne 
finde på at gøre det samme som Storbritannien. Det medførte et pres på 
Nationalbanken fra investorer, der ville veksle deres kontanter til guld. 
Guldet fossede ud af Nationalbanken i et tempo, der tvang regeringen til at 
gribe hurtigt ind. 
</p><p>
Første skridt blev at forbyde al udførsel af guld fra Danmark – dermed kunne 
udenlandske investorer godt veksle deres tilgodehavender til guld, men de 
kunne ikke få guldet ud af landet. Det hjalp. Men det var i realiteten også 
et signal om, at Danmark ville forlade guldfoden og det faste valutasystem, 
hvor kronen var defineret i forhold til guld. Det skete så nogle dage senere 
i 1931, og Danmark har ikke siden defineret sin valuta i forhold til guld. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00919/til_PS_919352" data-id="919352" data-imgtype="jpg"/><p>
Guldet lå i 1938 stadig i Nationalbankens kælder. Og det stod faktisk stadig 
på pengesedlerne, at de kunne omveksles til guld. Man havde ikke ønsket at 
betale de store omkostninger ved at trykke nye pengesedler, selv om det nu 
ikke længere var muligt at veksle sine penge til guld i Nationalbanken. Men 
forbuddet mod at udføre guld var stadig gældende, da regeringen i september 
bemyndigede handelsministeren til at udarbejde planer for at bringe guldet 
til Sverige. 
</p><p>
Af mødeprotokollen fra september 1938 fremgår det også, at regeringen 
diskuterer spørgsmålet om guldet »på Nationalbankens foranledning«. Det er 
altså lykkedes Bramsnæs at overbevise Stauning og regeringen om, at truslen 
om et tysk angreb er en realistisk mulighed. 
</p><p>
Stauning og regeringen har på deres side kun et krav til Bramsnæs for at 
acceptere at gå videre med dette spørgsmål. Kravet er, at alt herefter skal 
holdes hemmeligt. Ikke et eneste ord, ikke et eneste rygte må slippe ud. Der 
må ikke foreligge noget som helst på skrift, der kan afsløre planerne. 
</p><p>
Både statsminister Thorvald Stauning og regeringen risikerer her deres 
politiske liv og spiller højt spil om Danmarks fremtid. 
</p><p>
For hvis det slipper ud, at man arbejder med planer om at sende guldet til 
udlandet af frygt for et fjendtligt angreb, vil både oppositionen og den 
danske befolkning rive regeringens troværdighed fra hinanden. For hvorfor 
sende guldet til udlandet af frygt for et fjendtligt angreb, når den samme 
regering ikke opruster eller skaber alliancer med andre magter, der kan 
beskytte Danmark mod et fjendtligt angreb. Det ville have været nærmest 
umuligt at snakke sig ud af. 
</p><p>
Værre ville situationen se ud, hvis tyskerne opdagede planerne. Regeringens 
ambitioner om at holde Danmark neutralt hvilede netop på, at tyskerne kunne 
stole på Danmark. Og så havde danskerne planer om at føre guldbeholdningen 
ud af landet »af frygt for et fjendtligt angreb«. Det ville have fået store 
konsekvenser for Danmark, hvis det slap ud. 
</p><p>
Men regeringen er altså her i september 1938 så bekymret for et fjendtligt 
angreb, at den går med til at diskutere den ulovlige handling, det er at 
sende guldbeholdningen ud af landet. Ingen andre historiske kilder har 
hidtil kunnet dokumentere den danske frygt for et tysk angreb så tidligt som 
i september 1938, mere end halvandet år før den tyske invasion og besættelse 
9. april 1940. 
</p><p>
C.V. Bramsnæs har altså fået regeringens opbakning til at gå videre med 
planerne om at sende guldet i sikkerhed i udlandet. Spørgsmålet er, hvor han 
skal sende det hen? Og hvordan? 
</p><p>
Bramsnæs holder ord og holder alle forberedelser hemmelige, uden at der 
foreligger noget på skrift. 
</p><p>
15. april 1939, knap seks måneder senere, er emnet igen på regeringens 
dagsorden, da den mødes kl. 10 om formiddagen. Der er mange emner på dagsordenen 
denne dag, det bliver diskuteret, om man skal holde en højtidelighed i 
Rigsdagen senere på året, når den nye grundlov er blevet vedtaget ved en 
folkeafstemning (det blev den dog ikke), og der blev udnævnt en ny domprovst 
i Ribe. 
</p><p>
Og så »drøftede man sikringen af guldbeholdningen ved deponering i andet 
land«. 
</p><p>
Andet og mere står der ikke. I sig selv ser dette ret så uskyldigt ud. Men når 
man sammenholder denne oplysning med begivenhederne de følgende dage, står 
det klart, at Bramsnæs har brugt de foregående seks måneder på at lægge 
detaljerede planer, som er blevet forelagt regeringen på dette møde. Og 
regeringen har accepteret planerne og givet Bramsnæs og Nationalbanken grønt 
lys til at sende guldbeholdningen i sikkerhed i udlandet. Forudsat 
stadigvæk, at hele operationen kan holdes tophemmelig. 
</p><h3>
275 tophemmelige kasser guld 
</h3><p>
De følgende begivenheder bygger på aktindsigt i Danmarks Nationalbank, 
Sveriges Riksbank, Norges Bank, Finlands Bank og Federal Reserve Bank i New 
York. 
</p><p>
I dagene efter at regeringen for anden gang har drøftet spørgsmålet om 
Nationalbankens guldbeholdning på sit møde 15. april 1939, bliver der travlt 
i Nationalbanken. 
</p><p>
Dagene går med at pakke guldbarrer ned i kasser, 4 styk i hver kasse. Og da 
bankens personale er færdig, står der 275 kasser fyldt med guldbarrer i 
Nationalbanken, klar til afsendelse. 
</p><p>
Operationen kan gå i gang. 
</p><p>
24. april sender Bramsnæs og hans to meddirektører i Nationalbanken en 
ansøgning til handelsministeren, der er bankens formelle minister. 
Ansøgningen er usædvanlig kort. Der står: »Under Henvisning til tidligere 
personlige Samtaler anmoder vi hermed om Tilladelse til at udføre Guld til 
Værdi ca. 31 Mill. Kr., 1 Kg = 2.480 Kr.«. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00919/Dokumenter_til_PS_919335" data-id="919335" data-imgtype="jpg"/><p>
Det må betegnes som den korteste ansøgning i dansk bankhistorie. Der står ikke 
et ord om hvorfor. Ikke et ord om, hvor guldet skal hen. Ikke et ord om 
hvordan transporten skal foregå, eller hvordan Nationalbanken har tænkt sig 
at beskytte guldet under transporten. Kun denne henvisning til »tidligere 
personlige samtaler«. 
</p><p>
Bramsnæs har holdt ord. Intet har foreligget på skrift – men der har været 
flere møder, hvor regeringen og Nationalbanken har diskuteret alle 
detaljerne i planen. Det helt usædvanlige understreges af, at ministeren 
Johannes Kjærbøl ikke behøver lang tid til at svare. Han skal hverken spørge 
statsministeren eller andre til råds først. 
</p><p>
Han svarer allerede samme dag: »I Anledning af Bankens i Skrivelse af D.D. 
fremsatte Anmodning om Tilladelse til – uanset det gældende Udførselsforbud 
for Guld – at udføre Guld for et Beløb af ca. 31 Mill. Kr. – efter Værdi 1 
Kg = 2.480 Kr. – skal man meddele, at Handelsministeriet herved giver den 
ansøgte Tilladelse«. 
</p><p>
En imponerende kort svartid. Og ministeren refererer endda til, at det jo 
faktisk er forbudt at udføre guld. Alligevel giver han tilladelsen. Uden at 
stille et eneste spørgsmål eller krav. Han har været fuldt orienteret om 
planerne på forhånd. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00919/Dokumenter_til_PS_919333" data-id="919333" data-imgtype="jpg"/><p>
Værdien af denne forsendelse af guldbarrer angives til 31 millioner kroner. 
Omregnet til vore dages penge svarer det til knap 1 milliard kroner. Senere 
samme dag skriver Nationalbanken endnu en ansøgning, denne gang til 
forsikringsselskabet De Private Assurandører. Heri udbeder Nationalbanken 
sig et tilbud på at forsikre en forsendelse af guldbarrer. Og her beskrives 
også i detaljer, hvordan forsendelsen skal ske, og hvor guldet skal hen. 
</p><p>
Det har næppe været en af den slags forespørgsler, forsikringsselskabet får 
hver dag. Alligevel får de ikke lang tid til at beregne tilbuddet til 
Nationalbanken på, hvad sådan en forsikring skal koste. For forsendelsen 
afgår allerede samme nat, skriver Nationalbanken i sin ansøgning. 
</p><p>
Også forsikringsselskabet har altså været inddraget mundtligt i planerne. Men 
det har været afgørende for hemmeligholdelsen, at der intet forelå på skrift 
før i sidste øjeblik, den dag operationen kunne gå i gang. Så skulle alle 
formalia være på plads. 
</p><p>
Og med formalia på plads er alt klar til, at postvæsenet kan hente de 275 
kasser med guldbarrer midt om natten 24. april. Men dermed er kun halvdelen 
af den hemmelige operation gennemført. 
</p><p>
2. maj, bare en uge senere, sender Nationalbanken endnu en ultrakort ansøgning 
med næsten samme ordlyd til handelsministeren, der lige så hurtigt giver sin 
tilladelse til at udføre endnu en sending med guld. 
</p><p>
Igen afgår der et brev til forsikringsselskabet med ønske om at få et 
forsikringstilbud på en guldtransport. 
</p><p>
Og igen skal guldet afsendes samme nat. Men denne gang er det tyske 
guldmønter, der ligger i de 200 kasser, som postvæsenet henter midt om 
natten i Nationalbankens gård. Og turen går ganske vist atter til Københavns 
Hovedbanegård, men denne gang er togets destination Oslo og Norges Bank. 
</p><p>
Klokken 5.20 om morgenen forlader toget Københavns Hovedbanegård med bevæbnet 
dansk og norsk politi om bord. 
</p><p>
De tyske guldmønter når sikkert frem til Oslo og bliver anbragt i kælderen i 
Norges Bank sammen med Norges eget guld. 
</p><p>
De omfattende hemmelighedsforanstaltninger har sikret, at ingen har opdaget 
noget som helst, og at transporten er forløbet sikkert. Ingen har talt over 
sig. Ikke et eneste rygte er sivet ud. 
</p><p>
Både Sverige og Norge har været inddraget i planerne på et tidligt tidspunkt. 
I modsætning til Danmark, der grænser op til Tyskland, har svenskerne og 
nordmændene følt, at en mulig krig var noget, der ville komme til at foregå 
nede i Europa og langt fra deres grænser. Det danske guld ville derfor være 
sikkert i deres bankbokse, og de er villigt trådt til for at hjælpe en nabo 
i nød. 
</p><p>
Det lykkes at bevare hemmeligheden. På intet tidspunkt slipper noget ud om, at 
det danske guld ikke længere befinder sig i kælderen under Danmarks 
Nationalbank. 
</p><p>
Thorvald Stauning kan dermed fortsætte sin officielle politik og arbejde for 
at holde Danmark neutralt. 31. maj underskriver Danmark og Tyskland endda en 
ikkeangrebspagt på tysk begæring. Sverige og Norge får også tilbudt en sådan 
pagt, men afslår, da de er overbevist om, at det kun er et tysk pr-nummer. 
Danmark med grænse til Tyskland skriver til gengæld under for ikke at 
provokere den mægtige tyske nabo unødigt. 
</p><p>
Men 1. september 1939 står Hitlers militære ambition efterhånden lysende klart 
for alle. Nazityskland angriber Polen, og to dage efter erklærer Frankrig og 
Storbritannien krig mod Tyskland. Anden Verdenskrig er nu en realitet. 
</p><p>
Fra nu af bliver også Sveriges Riksbank og Norges Bank bekymret for et tysk 
angreb. De respektive bankchefer føler sig ikke sikre. Og nu har de ikke 
bare ansvaret for deres eget lands guld, men også for det danske. 
</p><h3>
Over havet til sikkerheden 
</h3><p>
En omfattende hemmeligstemplet korrespondance mellem de tre landes 
nationalbanker afslører, hvordan nervøsiteten for et tysk angreb vokser og 
vokser. Og de tre landes bankchefer bliver hurtigt enige om, at guldet må 
videre, og at USA er det eneste sikre sted, da England jo er i krig. 
</p><p>
Sveriges Riksbank går nu forrest i bestræbelserne på at finde ledig 
skibskapacitet til at transportere guldet til USA. I et brev opregner 
Riksbanken, at der i alt bliver behov for at transportere 80 tons guld til 
USA – og det vil kræve mange skibe. 
</p><p>
I løbet af december 1939 og januar 1940 lykkes det at finde ledig 
skibskapacitet til det danske guld. Men alene guldet fra Danmarks 
Nationalbank vejer så meget, at det kræver ni selvstændige afgange at få det 
hele med. 
</p><p>
Guldet bliver endnu en gang lastet på togvogne og fragtet, nu fra Stockholm 
og Oslo til Bergen, der er den store udskibningshavn. 
</p><p>
December og januar er præget af den værste vinter i mange år, i Danmark fryser 
havene til is, og uden for Bergen ligger tyske ubåde konstant på lur for at 
sænke handelsskibe, der kan medføre forsyninger til fjenden. 
</p><p>
På mirakuløs vis ender intet af det danske guld på bunden af Atlanterhavet. 
Alle ni skibe når sikkert frem til New York, og de danske guldbarrer og 
guldmønter bliver fragtet til bankboksene i Federal Reserve Bank. 
</p><p>
Sverige forbliver neutralt under Anden Verdenskrig og får alligevel ikke behov 
for at sende sit guld i sikkerhed. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00919/Dokumenter_til_PS_919334" data-id="919334" data-imgtype="jpg"/><p>
I Norge ansøger Norges Bank ligesom i Danmark politikerne om lov til at udføre 
guldet. Men hvor den danske minister svarer på en sådan ansøgning samme dag, 
har de norske politikere endnu ikke svaret 9. april 1940, da Tyskland 
angriber både Danmark og Norge. 
</p><p>
Norge sætter sig kraftigt til modværge, og det giver bankens personale tid til 
om morgenen 9. april at få guldet ud af banken og op på lastbiler. Og mens 
lastbilerne kører ud af Oslo i den ene ende af byen, marcherer nazisterne 
ind i Oslo i den anden ende. Først efter en dramatisk flugt på flere uger op 
gennem Norge lykkes det til sidst at få alt det norske guld bragt i 
sikkerhed i England. 
</p><p>
Danmark bliver rendt over ende af tyskerne i løbet af få timer. Militæret var 
slet ikke opbygget til at forsvare Danmark, og den dag i dag er det en 
skamplet for mange, at der blev ydet så lidt modstand. Talemåden ’Aldrig 
mere en 9. april’ stammer netop herfra. 
</p><h3>
Naziavis afslører hemmeligheden 
</h3><p/><hr class="img-placeholder" data-classname="aside-img" data-src="http://multimedia.pol.dk/archive/00919/_____Intet_navn_____919455" data-id="919455" data-imgtype="jpg" data-caption="Bramsnæs' redegørelse for mødet med den nazistiske Dr. Meulemann."/><p>
Nyheden om, at det danske guld ikke længere er i Danmark, slipper dog ud til 
sidst. Det er den danske nazistiske avis Fædrelandet, der 15. marts 1940, få 
uger før den tyske invasion og besættelse af Danmark, afslører, at guldet 
»efter ordre fra den internationale højfinans« er ført til USA i dybeste 
hemmelighed. Og at »det danske folk kræver klar besked af regeringen«. 
</p><p>
Ingen andre danske medier citerer historien. Dels troede de færreste på 
artiklerne i avisen Fædrelandet, dels har der antagelig været en vurdering 
af, at det kunne gavne tyskernes interesser at rode op i den historie. 
</p><p>
Da tyskerne 9. april 1940 besætter Danmark, ved de derfor godt, at guldet ikke 
længere er i Danmark, og de har ikke travlt med at lede efter det. 
</p><p>
Først i 1941 dukker en nazist fra det tyske gesandtskab, dr. Meulemann, op i 
Nationalbanken for at afhøre Bramsnæs om det danske guld og om, hvorfor det 
var sendt til USA. 
</p><p>
Og Bramsnæs har forberedt sin dækhistorie godt. Guldet skulle bruges i USA til 
at betale for danske varer såsom bomuld og benzin, som Danmark havde brug 
for. 
</p><p>
Det er C.V. Bramsnæs selv, der har nedfældet referatet af dette møde. Og det 
fremgår tydeligt, at den tyske nazist ikke er tilfreds med Bramsnæs’ svar, 
men han kan ikke stille meget op, da svarene lyder fornuftige nok. Den 
rigtige forklaring giver Bramsnæs aldrig den tyske nazist; forklaringen om, 
at det netop var frygten for et tysk angreb og en tysk udplyndring, der fik 
Bramsnæs og regeringen til at tage den risikable beslutning om at føre 
guldet i sikkerhed i udlandet i dybeste hemmelighed. 
</p><p>
I slutningen af 1940’erne kommer guldet hjem til Danmark igen. Men det får kun 
lov til at ligge i Danmarks Nationalbank nogle få år, før frygten for en 
krig endnu en gang indfinder sig. Denne gang er det den kolde krig og 
frygten for et angreb fra Sovjetunionen, der får Nationalbanken til igen at 
sende guldet i sikkerhed i udlandet. I dag ligger det meste af guldet i Bank 
of England i London, ifølge den seneste opgørelse fra Nationalbanken ligger 
der knap 65 tons til en nutidsværdi på knap 13,5 milliarder kroner. 
</p><p>
C.V. Bramsnæs dør i 1965 og bliver begravet under stor mediebevågenhed. Men 
ikke på grund af sin rolle i at redde det danske guld. Bramsnæs tager den 
historie med sig i graven. Heller ikke andre af de medvirkende har på noget 
tidspunkt antydet eller berettet om de dramatiske beslutninger, de følte, de 
måtte tage for at redde det danske guld. 
</p><p>
Det kan skyldes, at de måske ikke har været stolte over, at de var nødt til at 
bryde gældende dansk lov, og at de har været usikre på, hvordan eftertiden 
ville dømme dem for det. 
</p><p>
Der er også en anden mulighed. 
</p><p>
Rigtige helte praler ikke af deres bedrifter. 
</p><p class=" bl-elem"><i class=" bl-elem">Publiceret 10. marts 2015</i></p>	
</div>
</div></body></html>
