---
layout:     post
title: 	    "Forskere præsenterer ultrahurtigt aluminiumbatteri"
post_author:	    Anne Marie Lykkegaard
post_date:	    Tue, 07 Apr 2015 12:48:00 +0000
post_site:	    ing.dk 
post_link:	    http://ing.dk/artikel/forskere-praesenterer-ultrahurtigt-aluminiumbatteri-175246
---
<html><body><div><section class="body">
			<p>Forskere har længe set på mulighederne for at udvikle et batteri med udgangspunkt i det billige metal aluminium. Nu er det lykkedes for amerikanske forskere fra Stanford University. Deres aluminiumbatteri kan genoplades på omkring ét minut og mange flere gange end de almindelige lithium-ion-batterier.</p>
			<p>»Vi har udviklet et genopladeligt aluminiumbatteri, der formentlig kan erstatte eksisterende lagringsenheder såsom alkaline-batterier, der er dårlige for miljøet, og lithium-ion-batterier, der i tide og utide bryder i brand. Vores nye batteri vil ikke bryde i brand, selv hvis du borer i det,« siger Hongjie Dai, der er professor i kemi ved Stanford University og har ledet udviklingen af det nye batteri, i en <a href="http://news.stanford.edu/news/2015/march/aluminum-ion-battery-033115.html">pressemeddelelse fra universitetet</a>.</p>
			<h2>7.500 genopladninger senere</h2>
			<p>Fordelene ved at anvende aluminium er ifølge forskerne, at det er billigt, har en lav brandrisiko og kan lagre meget energi. Indtil videre har udfordringen med aluminiumbatterier dog været at finde et materiale, der kan skabe den fornødne spænding efter gentagne opladninger. Den udfordring har de løst på Stanford University.</p>
			<p>»Folk har afprøvet forskellige slags materiale til katoden. Vi fandt tilfældigvis ud af, at en nem løsning er at bruge grafit. I vores studie har vi identificeret nogle få typer af grafit, der kan give os en god performance,« siger Hongjie Dai i pressemeddelelsen.</p>
			<p><section class="video plugin"/></p>
			
			<p/></section>
			<p>Ifølge pressemeddelelsen kan batteriet holde til mere end 7.500 genopladninger uden at tabe kapacitet. Til sammenligning kan et normalt lithium-ion-batteri kun holde til omkring 1.000 genopladninger.</p>
			<p>Selv om batteriet ser ud til at ville gøre sig godt på det kommercielle marked, erkender forskerne, at det kræver en videreudvikling. Batteriet kan nemlig ikke hamle op med lithium-ion-batteriernes høje spænding.</p>
			<p>»Vores batteri producerer omkring den halve spænding af et typisk lithium-ion-batteri. Men ved at forbedre katodematerialet kan vi formentlig øge spændingen og energitætheden. På den anden side har vores batteri alt, man kan drømme om. Billige elektroder, høj sikkerhed, hurtig genopladning, fleksibilitet og en lang levetid,« siger Hongjie Dai.</p>
			</div></body></html>
