---
layout:     post
title: 	    "Kampagne: Cyklister, stir på forhjulet"
post_author:	    
post_date:	    Mon, 11 May 2015 19:19:48 +0200
post_site:	    politiken.dk 
post_link:	    http://politiken.dk/forbrugogliv/forbrug/dintransport/ECE2664483/kampagne-cyklister-stir-paa-forhjulet/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Da Gitte Bjerno intetanende kørte ud i et kryds med helt almindelig cykelfart 
og for grønt lys, havde hun skam set sig til siderne. Men ikke skråt bagud. 
Det var tæt på at koste hende livet. 
</p><p>
Her kom en lastvogn lastet til en vægt på 53 tons tromlende, den svingede 
rundt og ramte Gitte Bjerno med de forreste hjul på sættevognen og sugede 
hende ind under køretøjet. Havde det ikke været for et vennepar, der sprang 
ud på vejen og råbte »stop« til chaufføren, havde Gitte Bjerno formentlig 
ikke været levende i dag. 
</p><p>
Det er hun heldigvis.
</p><p>
Som hun selv siger, har hun i dag – ti år efter – »et grimt ben«, for al huden 
blev skrællet op til låret, og en muskel blev beskadiget, men hun bevarede 
førligheden. Det betyder ikke, at ulykken ikke for altid har prentet sig i 
Gitte Bjernos sind. Og hendes råd er: »Man kan ikke se sig nok for, og nogle 
gange skal man endda se sig tilbage«. 
</p><h3>
Forhjulet viser, om du er set 
</h3><p>
Helt så langt går en række myndigheder og organisationer ikke, når de i dag 
starter en kampagne mod højresvingsulykker, men den lægger vægt på, at 
cyklisterne og fodgængerne også skal tage sig mere i agt. 
</p><p>
Budskabet er først og fremmest, at man som blød trafikant skal kigge på 
lastbilers og andre store køretøjers højre forhjul. 
</p><p>
Er der den mindste bevægelse, som antyder, at kolossen er ved at svinge, så er 
det bare med at stoppe op. 
</p><p><b class="ext-link">LÆS ARTIKEL</b><a class="embeddedlink" href="http://politiken.dk/forbrugogliv/livsstil/familieliv/ECE856938/blink-i-asfalten-skal-redde-cyklister/">Blink i asfalten skal redde 
cyklister </a></p><p>
Kampagnen, der blandt andet kan opleves i tv i hele landet og langs cykelstier 
i de fire største byer, er en slags opgør med myter om, at det er nok, hvis 
man har øjenkontakt med chaufføren, samt at det er nede langs lastbilens 
side, at det er farligt. 
</p><h3>
Det er chaufførens ansvar, men ... 
</h3><p>
Kampagnen rokker ikke ved, at det er lastbilchaufførens juridiske ansvar, hvis 
der sker noget, men de bløde trafikanter skal – for deres egen skyld – tage 
et større medansvar, fastslår Mette Fynbo, der er formand for 
Havarikommissionen for Vejtrafikulykker. 
</p><p>
Mette Fynbo er ikke i tvivl om, at der er grund til at øge opmærksomheden på, 
at cyklister ikke bare kan køre frem, alene fordi de har retten på deres 
side. 
</p><p>
»Havarikommissionens dybdeanalyser af højresvingsulykker viser, at det stort 
set altid er ved højre del af forvognen, at påkørslen sker. Og mange tror, 
at når de befinder sig der og måske nærmest er forbi lastvognen, så har 
chaufføren set dem. Men det har han ikke altid«, siger Mette Fynbo. 
</p><p><b class="ext-link">LÆS ARTIKEL</b><a class="embeddedlink" href="http://politiken.dk/forbrugogliv/forbrug/dintransport/ECE2649521/25-procent-flere-cykler-til-jobbet-i-koebenhavn/">25 procent flere cykler til 
jobbet i København</a></p><p>
Hun understreger, at selv om der er lavet meget oplysning om forebyggelse af 
højresvingsulykker, er der stadig meget at gøre: 
</p><p>
»For det første er denne type af ulykker næsten altid alvorlig, og medierne 
har meget fokus på dem. Og for det andet er vi nødt til hele tiden at skabe 
opmærksomhed, for gør vi det ikke, bliver de gode råd glemt. Og der kommer 
hele tiden nye cyklister og nye lastbilchauffører til«. 
</p><p>
Gitte Bjerno, der reddede livet trods de 53 tons, hun fik over benet, har også 
en anden formulering af sit trafikråd: »Stol aldrig på de andre«. 
</p><p>
»Undersøgelser viser vist, at det især er kvinder og piger, der er ofre ved 
højresvingsulykker, og det har nok noget at gøre med, at vi har mere tillid 
til, at andre overholder deres regler. Det skal vi holde op med«. 
</p><p class=" bl-elem"><b class="ext-link">LÆS ARTIKEL</b><a class="embeddedlink" href="http://politiken.dk/forbrugogliv/sundhedogmotion/ECE2586715/nu-er-det-dokumenteret-cykelhjelme-virker/">Nu er det dokumenteret: 
Cykelhjelme virker</a></p>	
</div>

</div></body></html>
