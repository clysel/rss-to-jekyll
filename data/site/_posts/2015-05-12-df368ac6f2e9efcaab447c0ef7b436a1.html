---
layout:     post
title: 	    "Spædbarn udsat for grov vold: Far skal fem år i fængsel"
post_author:	    
post_date:	    Tue, 12 May 2015 19:05:48 +0200
post_site:	    politiken.dk 
post_link:	    http://politiken.dk/indland/ECE2666959/spaedbarn-udsat-for-grov-vold-far-skal-fem-aar-i-faengsel/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
En lille dreng var i overhængende livsfare og risikerer varige mén, efter at 
hans far i sommeren 2013 flere gange tævede ham i hjemmet i Køge.
</p><p>
Tirsdag blev den nu 28-årige far ved Retten i Roskilde idømt fem års fængsel 
og betinget udvisning for den grove vold.
</p><p>
Drengen blev født i slutningen af marts 2013, og allerede i begyndelsen juli, 
da han kun var godt tre måneder gammel, fik drengen første gang tæsk af sin 
far.
</p><p>
Mindst to gange mere i den næste måneds tid udsatte faren spædbarnet for grov 
vold, idet 'han tildelte (ham) slag og/eller anden stump vold mod hoved, 
krop og lemmer', som det hedder i anklageskriftet.
</p><p>
Drengen blev ifølge anklageskriftet bogstaveligt talt tævet gul og blå. Han 
fik underhudsblødninger på kæben, brystkassen, ryggen og ved hoften.
</p><h3>
Var i overhængende livsfare
</h3><p>
Desuden fik han voldsomme skader i hovedet - blandt andet brud på issebenet, 
flere blødninger over og under den hårde hjernehinde samt flere blødninger 
mellem de bløde hjernehinder.
</p><p>
Den brutale behandling betød, at drengen var i overhængende livsfare. Han 
overlevede, men har en stor risiko for varige mén, herunder hjerneskade og 
nedsat syn.
</p><p>
Allerede i sidste uge fandt nævningetinget 28-årige skyldig i volden mod sin 
søn, og tirsdag blev straffen så udmålt. Han ankede på stedet dommen til 
frifindelse.
</p><p>
»Jeg står stadig på mine ben. Sandheden skal nok komme frem. Jeg er uskyldig«, 
sagde han ifølge Sjællandske Mediers netavis inden voteringen.
</p><p class=" bl-elem">
Den 28-årige har været på fri fod under retssagen, men med den lange straf 
vurderede retten, at han skal varetægtsfængsles frem til ankesagen. Den 
vurdering var forsvareren dybt uenig i, og overvejer nu at kære 
varetægtsfængslingen, skriver sn.dk.
</p>	
</div>

</div></body></html>
