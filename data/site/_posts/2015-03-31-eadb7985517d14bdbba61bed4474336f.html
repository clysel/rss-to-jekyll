---
layout:     post
title: 	    "Reportage-serie er ganske interessant thrash-fjernsyn, men det lugter fælt"
post_author:	    
post_date:	    Tue, 31 Mar 2015 21:41:45 +0200
post_site:	    politiken.dk 
post_link:	    http://politiken.dk/kultur/filmogtv/tvanmeldelser/ECE2612586/reportage-serie-er-ganske-interessant-thrash-fjernsyn-men-det-lugter-faelt/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4 class="">
De beskidte helte</h4>
<h5>
Dokumentarserie</h5>
<div class="fakta-body" data-buildingblock="embedded_factboxlink">
<div class="clearfix m-top5 m-bottom5">
<img class="pol-rating-img" src="http://politiken.dk/graphics/ratings/4_hjerter_red.png" alt="Politiken synes"/>
</div>
<p>
Instruktion og tilrettelæggelse: Louise Ellerbæk. Produktion: United. 
</p><p class=" bl-elem">
Første afsnit sendes i aften på Kanal 5, kl. 22.00.
</p>
</div>
</div><p>
Der er penge i lortet, sagde slamsugeren. Ja, og i alle mulige andre former 
for oprydning efter menneskers liv og gøren og laden. 
</p><p>
Hvad enten det er et indbrud og en omgang groft hærværk i et kolonihavehus i 
Ballerup, en dødligger, som efterlader sig en lejlighed med affald i en 
meters højde overalt – eller et mellager efter et bageri, der stinker i 
miles omkreds. 
</p><p>
Og det handler dokuserien ’De beskidte helte’ om. 
</p><h3>
»Det er sgu spændende«
</h3><p>
Den følger et antal ansatte i skadesservicebranchen, hvilket er den tekniske 
betegnelse for mennesker, der med egne ord »laver alt det, ingen andre gider 
lave«. Så vi er altså ude i nogle områder af livet, hvor mider, fluer, 
larver og alskens kryb hører til dagens orden, og hvor sarthed er en 
utilgivelig synd. Ofte er odøren værre end en ulykke og kvalmefremkaldende. 
</p><p>
Men det forhindrer ikke sanitøren Allan i at møde op med godt humør og en 
sandwich i den ene hånd samt en dåse Coca-Cola i den anden. For som han 
siger: »Skulle man få det lidt dårligt, så har man da noget at kaste op«. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/magasinet/feature/ECE2574764/nu-skal-skilsmissens-betaendte-byld-trykkes-ud-for-aaben-skaerm/">Nu skal skilsmissens betændte 
byld trykkes ud for åben skærm</a></p><p>
Trods det lidet appetitlige arbejdsområde er de mennesker, der udfører det, 
ganske tilfredse med jobbet. Nu er der næppe tale om mennesker, der havde 
studievært eller filmstjerne som realistisk alternativ. Men alle programmets 
deltagere fortæller med entusiasme om erhvervet. Og fremhæver, at jobbets 
forudsigelighed er tiltalende. 
</p><p>
»Man ved aldrig, hvad dagen bringer«, som en siger. Og som den muntre Allan 
formulerer det: »Det er sgu spændende. Godt nok lugter det. Men det er altså 
spændende«. 
</p><p>
Og man fornemmer også en betydelig faglig stolthed. Eksempelvis aner man en 
nærmest Ingvald Lieberkindsk passion, da en skadedyrsbekæmper finder et 
sikkert bevis på væggelus: »Se her. En skal. Den er god nok«, siger han. 
</p><h3>
Mere end almindeligt kendis-interessant 
</h3><p>
Sine steder er billederne ekstremt uhumske. Og uhyggelige. Som da man følger 
et hold ind i en lejlighed, hvor der har ligget et dødt menneske i tre 
måneder, og hvor aviser, madrester, møbler og sager ligger hulter til bulter 
som på en losseplads. Man kan næsten mærke stanken i næseborene, og det er 
svært ikke at blive påvirket af de konkrete rester efter så massiv en 
menneskelig ensomhed. 
</p><p>
Så rent indholdsmæssigt er der sådan set tale om gedigen dokumentar, der 
beretter om noget, kun de færreste kender til. Problemet er indpakningen. 
</p><p>
For reality-dokumentarens heftige klipning, evindelige rekapituleringer og 
udskydelse af klimaks er mildest talt irriterende. Sådan er formatet på de 
kommercielle kanaler, kan man hævde. Der skal være plads til reklamer, og 
nye seere skal hele tiden kunne stige på. 
</p><div class="art-quote article-box">
<p class="quote"/>
<blockquote>
<p class="quote-txt">
</p><p class=" bl-elem">Det er helt banalt oplysende, og dertil pikant, fordi der lurer overraskelser i hvert et skab. Ligger der monstro et lig i kælderen under bageren?</p>

</blockquote>
</div><p/><p>
Javist, men det gør det faktisk bare endnu mere røvirriterende, fordi det 
faktisk er mere end almindeligt kendis-interessant. Det handler for en gangs 
skyld ikke om teenagegraviditeter eller Oliver Bjerrehuus på afveje, men om 
et spændende virkelighedsområde. 
</p><p>
Det er helt banalt oplysende, og dertil pikant, fordi der lurer overraskelser 
i hvert et skab. Ligger der monstro et lig i kælderen under bageren? Finder 
vi en død hund i skabet? Lugter der så grimt, fordi han samlede på afhuggede 
hoveder fra myrdede pizzabude? 
</p><p class=" bl-elem">
Desværre smadres fornøjelsen en smule af det tvungne format. Man bliver træt 
af for 17. gang at høre de samme payoffs og se de samme oplæg, som man godt 
ved, heller ikke bliver forløst i denne ombæring. Og det er træls. Når nu 
der er kød på fuglen. På den anden side kan man jo heller ikke bebrejde en 
zombiefilm, at den er fyldt med ulækre omvandrende væsner. Vel? 
</p>	
</div>

</div></body></html>
