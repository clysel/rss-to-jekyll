---
layout:     post
title: 	    "USA frygter en europæisk pendant til Lehman Brothers' konkurs"
post_author:	    
post_date:	    Wed, 29 Apr 2015 17:04:10 +0200
post_site:	    politiken.dk 
post_link:	    http://politiken.dk/oekonomi/gloekonomi/ECE2647758/usa-frygter-en-europaeisk-pendant-til-lehman-brothers-konkurs/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Øst for Atlanterhavet bakser EU for tiden med at få fortalt, at en græsk 
betalingsstandsning, ja selv en græsk euroexit, ikke vil være den store 
katastrofe. 
</p><p>
På det nyligt afholdte møde med Den Internationale Valutafond (IMF) gjorde 
tyske politikere sig til fortalere for, at markederne allerede har 
indkalkuleret risikoen for en græsk exit, og at chokket derfor vil være af 
begrænset omfang. 
</p><p>
På den anden side af Atlanterhavet ser de amerikanske politikere dog mindre 
optimistisk på situationen. 
</p><p>
Tidligere på ugen advarede formanden for Det Økonomiske Råd i USA, Jason 
Furman, offentligheden om, at »en græsk exit ikke blot vil være dårligt for 
den græske økonomi, men vil udgøre en meget omfattende og unødvendig risiko 
for den globale økonomi, og det på et tidspunkt, hvor tingene ellers lige er 
begyndt at gå i den rigtige retning«. Og på tomandshånd udtrykker 
amerikanske embedsfolk endnu mere bekymring. 
</p><h3>
Af med fløjlshandskerne 
</h3><p>
Hvad skyldes denne forskel på tværs af Atlanten? Delvis handler det om 
motivation. Lande som Tyskland har forgæves brugt de seneste tre måneder på 
at forhandle med den nye græske regering og er nu så frustreret, at de vil 
tage fløjlshandskerne af og blot er på udkig efter gode begrundelser for at 
følge en hård kurs. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/udland/hjertetafeuropa/hjertet_analyse/ECE2642792/analyse-fuld-fart-mod-maalstregen-eller-muren---har-graekenland-opgivet-at-undgaa-fallit/">Analyse: Fuld fart mod 
målstregen eller muren - har Grækenland opgivet at undgå fallit?</a></p><p>
Amerikanerne ser tingene mere på afstand. Men hertil kommer den faktor, der 
hedder Lehman Brothers. 
</p><p>
Da investeringsbanken for syv år siden gik konkurs, lærte amerikanske 
embedsfolk en dyrebar lektie om, hvordan små skælv kan komme ud af kontrol. 
</p><h3>
Smitten bredte sig hurtigt 
</h3><p>
Deres europæiske modstykker oplevede samme krise, men aktionærerne på Wall 
Street og bureaukraterne i Washington oplevede, hvor hurtigt smitten bredte 
sig, og det gav dem ar på sjælen. Og nogle amerikanske embedsfolk er nu 
nervøse for, at adskillige af de årsager, der førte til sammenbruddet i 
2008, også vil gøre sig gældende i Grækenlands tilfælde. 
</p><p>
For det første ved de, at selv om man foretager en grundig risikoanalyse – og 
måske endda kommer den i forkøbet – er der ingen garanti for, at der ikke 
dukker væmmelige uforudsigelige konsekvenser op. 
</p><p>
Lad os tænke tilbage på 2008. Seks måneder før Lehman gik konkurs, var en 
krise brudt ud i lys lue i en anden bank, nemlig Bear Stearns. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/udland/hjertetafeuropa/ECE2646945/over-graensen-game-over-for-graekenlands-finansielle-fraekkert/">Over Grænsen: ’Game Over’ for 
Grækenlands finansielle frækkert?</a></p><p>
Denne krise forberedte lovgiverne og bankfolk på, at nye økonomiske chok kunne 
ventes, så de famlede efter forholdsregler. Lige op til Lehman Brothers’ 
konkurs arbejdede lovgivere eksempelvis som besat på at få kontrol over de 
risici, som afledte kreditaktiver udgjorde. 
</p><p>
Der var bare i det konkrete tilfælde en væsentlig detalje, lovgiverne overså: 
Det, der udløste panik på markedet, da Lehman gik konkurs, var nemlig ikke 
de kontrakter, der blev indgået om afledte kreditaktiver. 
</p><p>
Det var derimod et lovgivningsmæssigt problem, som man hidtil havde lukket 
øjnene for, nemlig at briternes konkurslovgivning satte andre grænser for 
investeringsaktiver end amerikanernes. 
</p><h3>
Generel usikkerhed 
</h3><p>
En anden lære, man har draget af Lehman, er, at når det går galt for en 
udsteder, går det også ud over tilliden til andre. Og det skyldes ikke kun, 
at investorerne begynder at blive bekymrede over fejl ved andre enheder, men 
at der opstår en generel usikkerhed om, hvilken politik man skal føre. 
</p><p>
Da det slog fejl for Lehman, virkede hele det paradigme, man bedømte den 
finansielle verden ud fra, pludselig uforudsigeligt. Og det førte så til den 
panik, der kom til at omgærde finansmarkedet. Og hermed kastes så lys over 
et tredje problem, nemlig at politisk usikkerhed spiller ind. 
</p><p>
Det, der for alvor sendte de globale markeder i frit fald i 2008, var, at 
Kongressen i USA et par dage efter Lehmans fald i første omgang afviste den 
bankpakke, daværende finansminister Hank Paulson havde foreslået. 
</p><h3>
Uigennemsigtige institutioner 
</h3><p>
Måske disse tre fareelementer kan undgås i Grækenlands tilfælde. Lovgivere og 
bankfolk har i månedsvis undersøgt de finansielle sammenhænge, der omkranser 
Grækenland, og gennemført brandøvelser for, hvad der skal ske i tilfælde af 
en græsk exit. 
</p><p>
Lande som Spanien og Irland er i dag ved langt bedre helbred, hvilket (i 
teorien) bør betyde, at smittefaren er mindsket. Og ender det med en græsk 
betalingsstandsning eller exit, vil resten af eurozonen svare igen som en 
samlet enhed og med en sammenhængende politik. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/tv/udland/ECE2642486/morten--morten-har-euroen-givet-graekerne-stockholm-syndrom/">Morten € Morten: Har Euroen 
givet grækerne Stockholm-syndrom?</a></p><p>
Eller det var i hvert fald det, som embedsfolk fra eurozonen forsøgte at 
fortælle deres modstykker i IMF. 
</p><p>
Men alle tre argumenter – eller forhåbninger – kan vise sig at være for 
optimistiske. For det første skaber alene uigennemsigtigheden i de 
finansielle institutioner masser af spillerum for grumme logistiske eller 
lovgivningsmæssige overraskelser. 
</p><h3>
Det store regnskab 
</h3><p>
Grækenland er givetvis heller ikke det eneste land, der er overbebyrdet af 
gæld. Og endelig er der ingen garanti for, at de politiske overraskelser vil 
høre op, hvis Grækenland træder ud af eurozonen. 
</p><p>
Som det sås i 2008, kan det meget vel i første omgang blot skabe endnu større 
politisk usikkerhed. 
</p><p>
Man kan også formulere det sådan, at selv om eurozonens embedsfolk insisterer 
på, at de kan tackle de umiddelbare risici knyttet til en eventuel græsk 
exit, er det de mindre umiddelbare problemer, der bekymrer amerikanerne. 
</p><p>
Ikke mindst fordi der kan drages en fjerde lektie af Lehman Brothers: Når en 
krise rammer, er der også tendens til, at værdien af de ramte enheder 
begynder at skrumpe ind. 
</p><p>
Underskuddet i Lehmans regnskab blev langt større, end nogen havde forestillet 
sig. Og det er en skræmmende tanke, hvis man overfører den til det scenarie, 
en græsk exit kan føre til – skræmmende ikke bare for Grækenland, men for 
hele eurozonen. 
</p><p><i class=" bl-elem">Oversættelse: Jacob Giese</i></p><p class=" bl-elem"><i class=" bl-elem">Med licens fra Financial Times</i></p>	
</div>

</div></body></html>
