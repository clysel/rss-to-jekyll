---
layout:     post
title: 	    "Briterne sætter kritisk lup på lukrativ vindstøtte til Dong"
post_author:	    
post_date:	    Fri, 27 Mar 2015 13:18:50 +0100
post_site:	    politiken.dk 
post_link:	    http://politiken.dk/oekonomi/virksomheder/ECE2605159/briterne-saetter-kritisk-lup-paa-lukrativ-vindstoette-til-dong/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Den givtige britisk støtteordning til Dong Energys tre store havmølleprojekter 
i Storbritannien og fem andre projekter til andre selskaber er kommet i 
søgelyset hos den britiske konkurrencemyndighed Competition &amp; 
Markets Authority (CMA). 
</p><p>
Det sker som et led i en undersøgelse af den britiske energisektor. 
</p><p>
Den britiske konkurrencemyndighed CMA er især kritisk over for, at det 
britiske Energi- og Klimaministerium (DECC) gav den statsgaranterede støtte 
til de otte vedvarende energiprojekter, uden at der var en konkurrence om 
prisen. 
</p><p>
»Vi vil gerne nærmere forstå DECC’s rationale bag at fordele disse kontrakter 
uden for auktionsprocessen«, skriver CMA i redegørelsen for undersøgelsen, 
som skal løbe frem til udgangen af i år. 
</p><h3>
Højere elregning 
</h3><p>
Den britiske konkurrencemyndighed er især bekymret for, at de britiske 
elforbrugere kommer til at betale en markant højere elregning end 
nødvendigt, fordi der ikke har været en priskonkurrence i forbindelse med de 
otte projekter. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/virksomheder/ECE2602901/dong-fik-gyldne-vinger-i-storbritannien/">Dong fik gyldne vinger i 
Storbritannien</a></p><p>
Der findes nemlig ikke en mere guldrandet støtteordning til vedvarende energi 
andre steder i verden. Den britiske regerings mål er, at 30 procent af den 
britiske strøm i 2020 skal komme fra vedvarende energikilder. 
</p><p>
Derfor var regeringen villig til at betale den høje støtte. Ellers var den 
bange for, at der ikke ville være investorer nok til bygningen af de store 
havmølleparker. 
</p><h3>
Kritisk rigsrevision 
</h3><p>
Allerede i juni 2014 kritiserede den britiske rigsrevision, National Audit 
Office (NAO) de otte projekter, hvor Dong Energy altså har fået tildelt tre 
store havmølleparker. 
</p><p>
Rigsrevisionen frygter, at de britiske elforbrugere kommer til at betale for 
meget til den gyldne CfD-ordning. 
</p><p>
Også ifølge NAO er det et problem, at CfD-kontrakterne blev tildelt Dong og de 
andre selskaber uden konkurrence om prisen. Eller som det hed i rapporten: 
</p><p>
»The National Audit Office er ikke overbevist om, at regeringen tilstrækkeligt 
har beskyttet forbrugernes interesser ved uden konkurrence at tildele 
kontrakter til otte vedvarende energiprojekter til en værdi af 16,6 
milliarder pund«. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/dkoekonomi/ECE2602770/danmark-oversaa-milliardgevinst-ved-dong-salg-til-goldman-sachs/">Danmark overså milliardgevinst 
ved Dong-salg til Goldman Sachs</a></p><p>
Altså var over 168 milliarder kroner sat i spil. 
</p><p>
Dong kan få knap 80 milliarder statsgaranterede kroner over 15 år i indtægt 
for strømmen fra de tre havmølleparker Burbo Bank Extension, Walney 
Extension og Hornsea. 
</p><p>
Foreløbig har det danske energiselskab besluttet at opføre Burbo Bank 
Extension, mens de to andre projekter afventer en endelig beslutning. Alle 
tre parker ventes at stå klar senest i 2020. 
</p><p>
Dongs ledelse har ikke ønsket at kommentere den britiske konkurrencemyndigheds 
undersøgelse, der altså også omfatter selskabets tre havmølleprojekter. 
</p><p>
Den britiske rigsrevision peger på, at »omfanget af de tidlige kontrakter 
tildelt uden konkurrence kan have øget forbrugernes omkostninger«. 
</p><p>
»Beslutningen kan muligvis give højere afkast til selskaberne end nødvendigt 
for at sikre investeringen, og det begrænser også det resterende budget, der 
kan konkurreres om i senere runder«, skriver rigsrevisionen. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/debat/ledere/ECE2604089/vi-maa-tage-konsekvensen-af-dong-fadaesen/">Vi må tage konsekvensen af 
Dong-fadæsen </a></p><p>
Rigsrevisionens kritik blev fulgt op i oktober sidste år af Labour-politiker 
Margaret Hodge, som er formand for de britiske statsrevisorer. 
</p><p>
»Hvis ministeriet havde brugt priskonkurrence, ville det have ført til lavere 
energipriser for forbrugere, som allerede møder store afgifter«, erklærede 
Margaret Hodge. 
</p><h3>
Nye projekter med konkurrence 
</h3><p>
Det var i april sidste år, at Dong fik tildelt de lukrative CfD-kontrakter, og 
fremover skal alle CfD-runder med projekter indeholde en konkurrence om 
prisen. 
</p><p>
Den første budrunde blev holdt for nylig. Her fik andre selskaber en 
garanteret pris på strømmen fra de to havmølleparker, der var markant mindre 
end den, som Dong sikrede sig til sine projekter. 
</p><p>
Mens det danske energiselskab fik en garanteret elpris på lidt over 1,40 
kroner pr. kWh, får de nye britiske projekter under 1,19 kroner pr. kWh. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/ECE2603673/konservativt-regnestykke-foerer-frem-til-moelle-milliarderne/">Konservativt regnestykke fører 
frem til mølle-milliarderne</a></p><p>
I forvejen driver Dong Energy fem havmølleparker i britisk farvand efter en 
anden britisk støttemodel: Barrow, Burbo Bank, Walney 1 + 2, Gunfleet Sands 
og West of Duddon Sands. 
</p><p class=" bl-elem">
Derudover har Dong en 25-procents andel i verdens største havmøllepark, London 
Array, og en fjerdedel af havmølleparken Lincs. Desuden er Dong i gang med 
at bygge havmølleparken Westermost Rough. 
</p>	
</div>
</div></body></html>
