---
layout:     post
title: 	    "Chevron opgiver fracking i Europa"
post_author:	    Magnus Boye
post_date:	    Wed, 25 Feb 2015 13:58:00 +0000
post_site:	    ing.dk 
post_link:	    http://ing.dk/artikel/chevron-opgiver-fracking-i-europa-174370
---
<html><body><div><section class="body"><p>Der skulle have været gas nok til at holde Rumænien forsynet i et århundrede. Nu er det yderst tvivlsomt, om skifergassen kommer op af undergrunden, eller om den nogensinde har været der i det hele taget.</p>
			<p>Mandag besluttede den amerikanske oliegigant Chevron at forlade landet efter et lille år med dårlige resultater og skuffende fund. Tidligere på måneden vinkede Chevron farvel til fracking i Polen og droppede aftaler med Litauen og Ukraine. Med et exit fra Rumænien har Chevron officielt opgivet forsøget på at udvinde skifergas i Europa.</p>
			
			<p>I en e-mail til nyhedsbureauet Reuters forklarer Chevrons Kent Robertson, at forretningsudsigterne ikke var gode nok.</p>
			<p>»Det er en forretningsbeslutning, som er et resultat af Chevrons overordnede vurdering af, at projektet i Rumænien ikke på nuværende tidspunkt konkurrerer med andre investeringsmuligheder i vores portefølje,« skriver han ifølge <a href="http://www.cnbc.com/id/102446971#.">CNBC</a>.</p>
			<p>Både Polen og Rumænien var i tidligere estimater blandt de fem mest lovende lande i Europa for skifergas. Men efter boring på boring har gassen altså ikke levet op til løfterne.</p>
			<p>Resultaterne har været så tynde, at Rumæniens premierminister, Victor Ponta, sidste år luftede muligheden for, at hele affæren kunne være forgæves.</p>
			<p>»Det ser ud til, at vi ikke har skifergas,« sagde han til rumænsk tv og tilføjede:</p>
			<p>»Jeg kan ikke sige mere, men jeg tror ikke, vi har kæmpet for noget, som eksisterer.«</p>
			<p>Statsgeolog ved Geus Peter Britze har tidligere fortalt Ingeniøren, at de første estimater for skifergas i Europa var voldsomt optimistiske. Analyserne tog ikke højde for, at ikke to slags skifer er ens, og mængden af organisk materiale i den europæiske skifer lader meget tilbage at ønske.</p>
		</section></div></body></html>
