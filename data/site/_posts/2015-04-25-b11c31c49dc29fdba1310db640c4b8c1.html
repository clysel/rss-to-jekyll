---
layout:     post
title: 	    "Eksplosiv gas-sø skal stille Rwandas energi-hunger"
post_author:	    Magnus Boye
post_date:	    Sat, 25 Apr 2015 12:00:11 +0000
post_site:	    ing.dk 
post_link:	    http://ing.dk/artikel/eksplosiv-gas-soe-skal-stille-rwandas-energi-hunger-175638
---
<html><body><div><section class="body">
			<p>Under overfladen i Rwandas største sø gemmer sig et energilager, der kan strømføde landet, hvor kun de færreste i dag har elektricitet.</p>
			<p>Søen hedder Kivu, og dens bredder strækker sig over flere kilometer på hver side af grænsen mellem Rwanda og landets mindre stabile nabo, den Demokratiske Republik Congo. I Kivus dybere lag er omkring 60 milliarder kubikmeter methan og 300 milliarder kubik­meter CO2 opløst.</p>
			<p>Gasindholdet, der stiger år for år, kan potentielt forsyne landet med naturgas lige så længe, de geologiske forhold forbliver uændrede. Men uden indgreb er Kivus voksende gas­indhold også en lurende katastrofe.</p>
			<h2>Gas-sø kan eksplodere</h2>
			<p>Når søens gasindhold overstiger den mængde, som vandet kan optage, vil søen nemlig eksplodere i et gasudbrud til fare for de tætbefolkede byer ved dens bred. To gange i historien har verden set sådanne såkaldte limniske udbrud – begge gange i mindre søer i Cameroun. I 1986 eksploderede søen Nyos i en vand­søjle på 100 meter, der frigjorde en gassky, som spredte sig flere kilometer fra vandet og kvalte 1.700 mennesker, før  gassen blev fortyndet i atmosfæren til mindre farlige koncentrationer.</p>
			<p><aside class="plugin reference info_graphics">
			  <a class="content" href="http://ing.dk/infografik/saadan-skal-gassen-fra-eksplosiv-soe-blive-til-stroem-175662">
			    <img src="http://ing.dk/sites/ing/files/styles/w1120_reference_illustration/public/teaser_28.jpg?itok=-q4zlhKP" alt=""/>  </a>
			  
			</aside></p>
			<p>Endnu er mængden af gas i Kivu et stykke fra at mætte søens vand. Men eksperter anslår, at et udbrud vil indfinde sig inden slutningen af århundredet – hvis ikke man gør noget for at tage gassen af søen.</p>
			<p>På den måde får en eventuel energiproduktion på basis af Kivus gasholdige vand en todelt betydning, forklarer Jarmo Gummerus, der er country manager for energiselskabet Contour Global:</p>
			<p>»Vi sørger for at hente gas ud fra søens bund, hvor gaskoncentrationen er højest. Det vil reducere faren for et ødelæggende gasudbrud,« siger han.</p>
			<h2>Statsejet testprojekt banede vejen</h2>
			<p>Tragedien ved Nyos sættes i perspektiv af Kivus enorme gaslager, der kommer fra vulkansk aktivitet og organisk materiale, der komposteres af bakterier på søbunden og er det største af sin slags i verden. Kivu rummer over 1.000 gange så meget gas som den dødbringende sø i Cameroun. Et udbrud vil potentielt kunne true to millioner mennesker i de tætbefolkede byer omkring søen.</p>
			<p>Nu er teknologien dog ved at være klar til at tappe gassen i et omfang, der kan nedbringe eksplosionsrisikoen, beretter Jarmo Gummerus.</p>
			<p>I en årrække har et statsejet pilotprojekt testet gasudvindings­metoden, der henter vand fra søens dybeste lag op mod overfladen. Ved hjælp af trykforskellen og en renseproces kan en gas med 85 procent methanindhold udvindes og senere omsættes til strøm.</p>
			<p>Efter år med svingende resultater kan pilotprammen nu producere omkring 3-5 MW stabilt. Den succesfulde test har lokket internationale energigiganter som Contour Global til Kivus breder. Selskabet mener med sit KivuWatt-projekt at være klar til at kommercialisere den ophobede gas fra juni.</p>
			<p>»Vi starter med 25 MW, og så skal vi bruge nogle måneder på at indsamle erfaringer,« fortæller Jarmo Gummerus og fortsætter:</p>
			<p>»Hvis alt går vel, kan vi udvide med omkring 25 MW om året.«</p>
			<h2>Gasudvinding vækker bekymring</h2>
			<p>Efter planen skal gasudvindingsanlægget således have en kapacitet på 100 MW inden årtiets udgang, mens hele søen vurderes at have potentiale til at give op til 950 MW.</p>
			<p>Til sammenligning er Rwandas elkapacitet i dag på omkring 150 MW.  KivuWatt-projektet, der er resultatet af en investering på 325 millioner dollars, skal sammen med planer for to nye vandkraftværker og tørvebrændingsanlæg udvikle Rwandas beskedne strømforsyning, der i dag kun kommer 20 procent af landets befolkning til gode.</p>
			<p>Ikke alle deler dog Contour Globals positive holdning. Et ekspertpanel fik i 2009 til opgave at vurdere, hvilke regler Rwanda bør sætte for udvinding af gas fra Kivu. Og her var der delte meninger om konsekvenserne af at hente gas op af søen i stor målestok. Nærmere bestemt er det vandet, der pumpes tilbage, som bekymrer blandt andre paneldeltageren Philip Morkel.</p>
			<p>»Lige så snart du slår igennem vandlagene, begynder du at gøre skade på den beskyttende mekanisme, som søen har til at opretholde sig selv. På en stor skala bliver det seriøst problematisk,« siger ingeniøren ifølge MIT Technology Review.</p>
			<p>Bekymringen deles selvsagt ikke af Jarmo Gummerus, der understreger, at vandlagenes forskellige densitet gør det svært for dem at blande sig. Selskabet er dog ikke blindt for de eksplosive kræfter, der hviler få hundrede meter under gasudvindingsprammen.</p>
			<p>»Vi overvåger arbejdet fra den første time, så vi kommer til at opdage med det samme, hvis der er grund til bekymring,« siger han.</p>
		</section>
		  </div></body></html>
