---
layout:     post
title: 	    "Nu kan allierede købe dræber-droner af USA "
post_author:	    Anne Marie Lykkegaard
post_date:	    Thu, 19 Feb 2015 14:56:20 +0000
post_site:	    ing.dk 
post_link:	    http://ing.dk/artikel/nu-kan-allierede-koebe-draeber-droner-af-usa-174253
---
<html><body><div><section class="body"><p>Ubemandede, bevæbnede droner fra USA har været brugt i en lang række missioner i eksempelvis Syrien, Pakistan og Yemen, og nu skal de i højere grad eksporteres til allierede. Det skriver det amerikanske udenrigsministerium <a href="http://www.state.gov/r/pa/prs/ps/2015/02/237541.htm">i en pressemeddelelse</a>.</p>
			<p>Indtil videre er det kun Storbritannien, som har fået lov til at købe bevæbnede droner af USA, mens bl.a. Frankrig og Italien har importeret ubevæbnede droner til overvågning fra USA.</p>
			<p>»Teknologien er kommet for at blive, og det er til vores fordel, at bestemte allierede og partnere er ordentligt udstyret,« siger en ledende embedsmand fra udenrigsministeriet til <a href="http://www.washingtonpost.com/world/national-security/us-cracks-open-door-to-the-export-of-armed-drones-to-allied-nations/2015/02/17/c5595988-b6b2-11e4-9423-f3d0a1ec335c_story.html">The Washington Post</a>.</p>
			<h2>USA må overvåge de eksporterede droner</h2>
			<p>Den nye lov giver altså lande som eksempelvis Frankrig mulighed for at indkøbe en bevæbnet drone, som de kan bruge til militære formål. Men de må ikke gøre med den, hvad de vil.</p>
			<p>USA vil ifølge The Washington Post overvåge, hvad de eksporterede droner bliver brugt til og sørge for, at brugen er i overensstemmelse med amerikanske nationale sikkerhedsinteresser, skriver udenrigsministeriet i pressemeddelelsen:</p>
			<p>»USA er førende inden for den teknologiske udvikling og implementering af Unmanned Aerial Systems (UAS). USA har derfor et ansvar for at sikre, at salg, overdragelse og efterfølgende brug af alle produkter fra USA er i overensstemmelse med amerikanske sikkerhedsinteresser, udenrigspolitiske interesser og internationale standarder,« hedder det.</p>
			
			<p>Ud over at leve op til den amerikanske nationale sikkerhed skal brugerne af de erhvervede droner også overholde en række principper.</p>
			<ul><li><p>Bevæbnede og andre avancerede Unmanned Aerial Systems må kun bruges i operationer, hvor der er en basis for anvendelsen af magt under den internationale lovgivning – herunder nationalt selvforsvar.</p></li>
			<li><p>Modtagerne af de militære systemer må ikke bruge dem til ulovlig overvågning eller magtanvendelse over for civile.</p></li>
			</ul><h2>Lov kan øge den globale konkurrence</h2>
			<p>Det er især producenterne af de bevæbnede droner, som længe har presset på for muligheden for mere eksport, som ellers har ligget under for skrappe restriktioner.</p>
			<p>Producenterne har ifølge nyhedsbureauet Reuters mistet adskillige handelsaftaler med eksempelvis Israel på grund af restriktionerne. De håber derfor, at mulighederne for mere eksport, vil øge konkurrencen på det globale drone-marked, både hvad de bevæbnede og ubevæbnede droner angår.</p>
			<p>Ifølge Micah Zenko, der er forsker ved det amerikanske Council of Foreign Relations, vil den nye lov udfylde et hul i den amerikanske lovgivning, nu hvor der er en stigende global interesse i droner til militær og overvågning. Han vurderer samtidig, at dronerne vil sænke antallet af magtanvendelser generelt i lande med bevæbnede droner.</p>
			<p>»I forhold til bevæbnede droner er det vigtigt at vide, at de, baseret på amerikanske data, sænker tærsklen for, hvornår lande anvender bevæbnet magt,« siger han til The Washington Post.</p>
		</section></div></body></html>
