---
layout:     post
title: 	    "Fra skadedyr til arkæolog: Muldvarp i samfundstjeneste"
post_author:	    
post_date:	    Sun, 01 Mar 2015 22:44:28 +0100
post_site:	    politiken.dk 
post_link:	    http://politiken.dk/kultur/ECE2569143/fra-skadedyr-til-arkaeolog-muldvarp-i-samfundstjeneste/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Det blæser iskoldt mellem de nøgne egetræer på borgbanken ved Viborg Sø. Men 
nogen er klar over, at kalenderen varsler forår. Muldvarpene. Det grønne 
græs med det gamle løvfald er plettet af hundredvis af friske muldvarpeskud. 
</p><p>
Mens han beretter, lader middelalderarkæolog og museumsinspektør Jesper 
Hjermind snuden på sin termostøvle skubbe til toppen af en af jordbunkerne, 
han stopper så sig selv og udbryder et: »Hov!«. 
</p><p>
»Se, der er masser af teglsten«, siger han og peger på en samling rød-orange 
stenstykker. 
</p><p>
»Og der er et potteskår«. 
</p><p>
Han har bukket sig ned efter stykket. 
</p><p>
»Det ser ud til at være bunden af en potte«. 
</p><h3>
Graver efter væsentlige oplysninger 
</h3><p>
Vi står ved et af landets historiske hotspots, Hald Sø syd for Viborg, hvor 
nogle af danmarkshistoriens store mænd har sat deres præg og efterladt tre 
voldsteder og to herregårdspladser. 
</p><p>
På netop dette voldsted, der hæver sig 7-8 meter over det fugtige terræn, har 
arkæologer og muldvarpe – mennesker og dyr – indgået et slags samarbejde. 
</p><p>
Målet har været at finde ud af, hvad jorden gemmer her, hvor man i århundreder 
har antaget, at storgodsejer Niels Bugge opførte sin stenborg for at modstå 
angreb fra kong Valdemar Atterdag i slutningen af 1300-tallet. 
</p><p>
Sidst man foretog en udgravning, var i 1908 – her fandt herredsfoged 
Christoffer Krabbe en ovn i røde munkesten – og siden har man ladet det 
fredede sted være. 
</p><p>
I de seneste år har Viborg Museum imidlertid afprøvet en række nye teknikker, 
der kan give oplysninger om, hvad jorden gemmer, uden at tygge den igennem 
med gravko, spade og graveske. Muldvarpene, der i forvejen bor på 
borgbanken, har i den forbindelse indtaget en ganske central rolle. 
</p><p>
»Den store gevinst er, at vi ikke har ødelagt noget på voldstedet for at få en 
masse væsentlige oplysninger«, siger Jesper Hjermind. 
</p><h3>
Kolleger 
</h3><p>
De har officielt status af skadedyr. Du må fange dem med fælder, og du må 
gasse dem med fosforbrinte, så de falder døde om i deres egne gange. I 
1970’erne lagde staten pres på de danske kommuner for at få sat gang i 
muldvarpebekæmpelse af hensyn til bondemanden og hans stordrift. Og derfor 
er dette en slags breaking news i dyreriget: 
</p><p>
For første gang siden dengang, man troede, at en indtørret muldvarpeklo kunne 
helbrede gigt, feber og tandpine, har muldvarpen fået status af nyttedyr. 
</p><div class="art-quote article-box">
<p class="quote"/>
<blockquote>
<p class="quote-txt">
Det er en ordentlig skovl, de har i forhold til, hvor små de er
</p>
<p class="sender">
Jens Lodal, skadedyrs-biologisk konsulent 
</p>
</blockquote>
</div><p>
Selv om der blev grinet rundt om mødebordet i Kulturstyrelsen sidste år, da 
Viborg Museum søgte om tilladelse til at gå i gang med deres projekt, blev 
tilladelsen givet. For ideen gav ved nærmere eftertanke mening. <br/><br/>
Siden er metoden, der har fået navnet muldvarpologi, blevet fremlagt på den 
internationale fælleseuropæiske borgkonference Château Gaillards.</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/ECE2387180/den-vildeste-vikingedroem-gaar-i-opfyldelse-vest-for-koege/">Den vildeste vikingedrøm går i 
opfyldelse vest for Køge</a></p><p>
»Det er simpelthen en god metode til at screene et stort område, der er 
fredet, og hvor det er meget svært at få tilladelse til at lave arkæologiske 
udgravninger«, siger Jesper Hjermind og forklarer, at metoden fik en positiv 
modtagelse af de udenlandske kolleger bortset fra de irske arkæologer. 
</p><p>
»Men det er, fordi der ikke er muldvarpe i Irland«, siger Jesper Hjermind. 
</p><p>
Han tilføjer smilende: 
</p><p>
»Jeg foreslog, at man løste problemet ved at give dem en han og en hun med 
hjem«. 
</p><p><i class=" bl-elem">Så muldvarpene her på stedet er blevet jeres kolleger?</i></p><p>
»Ja, men jeg synes nu ikke, det er så mærkeligt. Vi arkæologer går jo også 
under tilnavnet muldvarpe, fordi vi graver i jorden«, siger Jesper Hjermind. 
</p><h3>
Travlhed i parringstid 
</h3><p>
To amatørarkæologer står bøjet over et muldvarpeskud. En af dem skubber jorden 
op i en hvid spand med sin rødskaftede graveske og måler af, mens den anden 
sier jorden. 
</p><p>
Mulden sladrer om de bygninger og mennesker, der befandt sig her, dengang 
kongerne hed Valdemar, og man frygtede den sorte død. Gule målebånd løber nu 
fra fikspæle i kanten af borgbanken og ind til det muldvarpeskud, der 
undersøges. 
</p><p>
Al information om placering, mængde jord og genstande bliver noteret og 
behandlet i en database. Den omsætter oplysningerne til et grafisk kort over 
området, og de steder, der er fundet mest byggemateriale, viser rødt. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/ECE2435217/plyndringer-af-jyske-gravhoeje-vidner-om-dumhed/">Plyndringer af jyske gravhøje 
vidner om dumhed</a></p><p>
»Arkæologer og amatørarkæologer har altid gået og sparket til muldvarpeskud 
for at se, om der var noget at finde i dem. Her er metoden bare blevet mere 
videnskabeligt stringent«, siger Erik Lauridsen, der er tidligere 
gymnasielærer i geografi og historie. 
</p><p>
På Viborg Museum findes for eksempel et klædeplombe fra Hamburg i samlingen, 
som en muldvarp havde bragt med sig op, og det er ikke unormalt at finde 
pilespidser fra stenalderen på den måde, fortæller den anden amatørarkæolog, 
tidligere arkitekt Henry Petersen. 
</p><p>
Om foråret ser man mange skud, fordi hannerne leder efter hunner at parre sig 
med. Amatørarkæologen peger på et stort skud, hvorunder der er fundet spor 
af en kælder. 
</p><p>
»Der ligger hr. og fru muldvarp nedenunder og hygger sig«. 
</p><h3>
Fra skadedyr til nyttedyr 
</h3><p>
At muldvarpen har vist sig at være en glimrende arkæologisk hjælper, kommer 
ikke bag på en af landets førende specialister i det lille pattedyr. 
</p><p>
»Det giver mening. Muldvarpeskud fortæller, hvad der er i jorden ned til en 
meters dybde«, siger biolog Jens Lodal. 
</p><div class="art-quote article-box">
<p class="quote"/>
<blockquote>
<p class="quote-txt">
Generelt er det min mening, at det er alt for snævert at kalde et dyr et 
skadedyr i alle situationer, hvor det optræder
</p>
<p class="sender">
Jens Lodal, skadedyrs-biologisk konsulent 
</p>
</blockquote>
</div><p>
»Muldvarpen graver jorden løs inden for et begrænset område og skubber jorden 
opad. Så den jord og de småting, man finder i muldvarpeskuddet, afspejler 
jorden nedenunder«. <br/><br/>
Jens Lodal arbejder som skadedyrsbiologisk konsulent og har i 30 år arbejdet 
på Statens Skadedyrlaboratorium med udvikling af forebyggelse og 
miljørigtige udryddelsesmetoder rettet mod blandt andet muldvarpe.</p><p><i class=" bl-elem">Er det ikke forkert at behandle et dyr som et skadedyr, hvis det i 
virkeligheden kan have funktion af et nyttedyr?</i></p><p>
»Både og. Muldvarpe er skadedyr i landbruget. Men generelt er det min mening, 
at det er alt for snævert at kalde et dyr et skadedyr i alle situationer, 
hvor det optræder. Muldvarpe skal være velkomne i min have, og de har mange 
gode egenskaber. De er for eksempel gode til at gennemlufte jorden og gøre 
den mindre sur«. 
</p><p>
Muldvarpen har netop en enestående graveteknik, der adskiller den fra de 
menneskelige arkæologer. Den slår for eksempel ofte kolbøtter, når jorden 
skal flyttes, og så har poten på forbenet en særlig egenskab. 
</p><p>
»Det er en ordentlig skovl, de har i forhold til, hvor små de er. Det er 
fantastisk at se dem arbejde«, siger Jens Lodal. 
</p><p>
Muldvarpen er meget udbredt på marker og i skove i Danmark, og de ses ifølge 
arkæolog Jesper Hjermind ofte på de steder, hvor de fredede fortidsminder 
er. Men man må være opmærksom på én udfordring, understreger Jens Lodal. 
</p><p>
»Man kan ikke dressere muldvarpe. Det går de ikke med til! Så man kan ikke 
sætte dem ud et bestemt sted, hvor man gerne vil have muldvarpeskud. De har 
et højt stofskifte og bevæger sig efter, hvor der er regnorme og 
insektlarver«. 
</p><h3>
Undersøgelse verificeret 
</h3><p>
De resultater, som Viborg Museum er nået frem til ved hjælp af det lille 
svagtseende og hørehæmmede pattedyr med den store skovl, står ikke alene. De 
er blevet sammenlignet med andre geofysiske målinger, bl.a. 
magnetometermålinger, georadarmålinger og elektromagnetiske målinger 
foretaget på fortidsminderne ved De Fem Halder. 
</p><p>
Når arkæolog Jesper Hjermind kan fremhæve de resultater, som muldvarpene har 
frembragt, er det, fordi de er blevet sammenlignet med de andre 
højteknologisk frembragte resultater. 
</p><p>
»Resultatet af vores arbejde med muldvarpe viser, at der er en stor 
koncentration af teglsten i den sydlige del af voldstedet og en lav 
koncentration i den nordlige del. Det korresponderer med resultaterne af de 
geofysiske undersøgelser«, siger arkæologen og peger. 
</p><p>
»Her ved kælderen viste muldvarpene og geoelektrikken det samme«. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/ECE2457876/styrelse-afviser-kritik-nyhed-om-vikingeborg-er-god-nok/">Styrelse afviser kritik: Nyhed 
om vikingeborg er god nok</a></p><p>
Derfor ved han nu mere præcist, hvor det vil give mening at placere en 
udgravning uden at skulle grave hele banken op. 
</p><p>
»Udgravningen vil løbe her«, siger han og sætter et lille kryds i landskabet. 
</p><p>
De samlede resultater af de ikke-destruktive undersøgelsesmetoder, hvor 
muldvarpe har spillet en rolle, har været vigtige, vurderer arkæologen. Ikke 
mindst fordi de har sat spørgsmålstegn ved, om den historiske overlevering 
om stedet overhovedet er rigtig. 
</p><p>
»Vi ved, at her har været bygninger. Men hvem byggede dem? Hvorfor ser vi 
ingen stenbygning i tilknytning til ovnen? Var det overhovedet Niels Bugges 
Hald, eller ligger den i virkeligheden under Jørgen Friis’ Hald«, siger han 
og peger mod en kanonrundel, der er synlig på den anden side af søen. 
</p><p>
»Det begynder jeg at mistænke. Og det bliver meget spændende at arbejde videre 
med«, siger arkæologen. 
</p><p class=" bl-elem">
På Viborg Museum er planen desuden nu at undersøge andre af omegnens 
voldsteder med muldvarpenes hjælp. 
</p>	
</div>
</div></body></html>
