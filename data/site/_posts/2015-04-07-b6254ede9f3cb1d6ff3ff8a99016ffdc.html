---
layout:     post
title: 	    "Dong Energy entrer det amerikanske offshore-marked "
post_author:	    Sanne Wittrup
post_date:	    Tue, 07 Apr 2015 13:01:00 +0000
post_site:	    ing.dk 
post_link:	    http://ing.dk/artikel/dong-energy-entrer-det-amerikanske-offshore-marked-175252
---
<html><body><div><section class="body">
			<p>Dong Energy udvider sit havvind-territorium til USA og overtager et mere end 1.000 MW stort offshore-udviklingsprojekt ud for Massachusetts kyst fra amerikanske RES Americas Developments Inc. (RES)</p>
			<p>Det amerikanske selskab sikrede sig rettighederne til at udvikle ét af to områder, der blev udbudt ved en auktion over offshore-vindudviklingsprojekter, som blev afholdt af den amerikanske myndighed 29. januar 2015.</p>
			<p>Aftalen dækker et område, hvor man potentielt kan opføre mere end 1.000 MW vindkraft.</p>
			
			<p>Ved endelig tilladelse fra de amerikanske myndigheder (BOEM) vil projektet blive overtaget af Dong Energy, som er verdensførende inden for udvikling, konstruktion og drift af havmølleparker.</p>
			<p>RES vil forsat bidrage til udviklingen af projektet efter aftale med Dong Energy.</p>
			<p>Med indtrædelsen på det amerikanske havmøllemarked er det første gang, Dong Energy involverer sig i offshore-projekter uden for Europa, og selskabet ser et stort potentiale i det amerikanske marked:</p>
			<p>»Med overtagelsen af dette offshore-vindudviklingsprojekt i USA udvider vi vores geografiske område og bevæger os ind på det markedspotentiale, der ligger uden for vores nuværende aktivitetsområde,« siger Samuel Leupold, der er Executive Vice President i Dong Energy Wind Power i en pressemeddelelse.</p>
			
			<p>Myndighederne i staten Massachusetts har fremlagt et udkast til et lovforslag om de lovgivningsmæssige rammer for udbygningen af offshore vind, hvor der sigtes mod at give stabile investeringsvilkår, der vil gøre det muligt at opføre projekter og skabe nye arbejdspladser.</p>
			<p>Projektet i Massachusetts dækker et område på i alt 760 km2 og ligger ca. 90 kilometer fra land. Vanddybden er på mellem 40 og 50 meter.</p>
			<p>"Forholdene på siten er meget lig dem, som vi i øjeblikket arbejder med i Nordvesteuropa, hvilket betyder, at projektet kan udvikles ved hjælp af velkendt teknologi og logistik," siger Samuel Leupold.</p>
			
			<p>Auktionen over havmølleprojekter i Massachusetts var den fjerde af sin slags i USA, hvor man satte potentielle udviklingsprojekter inden for offshore-vindenergi på bud.</p>
			<p>Forud for auktionen havde det amerikanske indenrigsministerium BOEM tildelt fem konkurrencedygtige områder inden for vindenergi ud for Atlanterhavskysten: to offshore-projekter ud for Massachusetts-Rhode Island, to offshore-projekter ud for Maryland og ét offshore-projekt ud for Virginia.</p>
			<p>Det er ét af de to første projekter, som Dong Energy nu har overtaget.</p>
			<p>Til dato har Dong Energy bygget næsten hver tredje offshore-vindmølle i verden. Det er virksomhedens mål at have installeret 6.500 MW vindkraft i 2020, hvilket er en tredobling, i forhold til hvad virksomheden har bygget indtil nu.</p>
		</section>
		  </div></body></html>
