---
layout:     post
title: 	    "Flyekspert: SAS tjener »rigtig gode penge« på Norwegians strejke"
post_author:	    
post_date:	    Sun, 08 Mar 2015 14:17:16 +0100
post_site:	    politiken.dk 
post_link:	    http://politiken.dk/oekonomi/virksomheder/ECE2578450/flyekspert-sas-tjener-rigtig-gode-penge-paa-norwegians-strejke/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Mens Norwegians top kæmper med at begrænse skaden af de skandinaviske piloters 
strejke, varmer konflikten »i den grad« hos selskabets direkte konkurrent 
SAS. Det vurderer chefredaktør på Check-In.dk Andreas Krog, der har et 
indgående kendskab til flybranchen. 
</p><p>
»SAS har tjent og tjener rigtig gode penge på strejken. Ikke kun på de norske 
indenrigsflyvninger, men også på ruten mellem København og Oslo, hvor 
Norwegian har fløjet i mindre grad«, siger han. 
</p><p>
Op mod 150.000 passagerer er ramt af konflikten mellem det norske 
lavprisselskab og piloterne, der har stået på siden sidste lørdag og for 
alvor tog til i styrke, da samtlige skandinaviske piloter i selskabet valgte 
at strejke fra i onsdags. Alene i dag forventes konflikten at ramme 20.000 
passagerer. 
</p><p><b class="ext-link">FORSTÅ KONFLIKTEN</b><a class="embeddedlink" href="http://politiken.dk/oekonomi/virksomheder/ECE2571344/timetal-og-tilhoersforhold-det-skiller-ledelse-og-piloter-ad-i-norwegian/">Timetal og tilhørsforhold: 
Det skiller ledelse og piloter ad i Norwegian</a></p><p>
Norwegian har som følge af piloternes arbejdsnedlæggelse aflyst så godt som 
alle skandinaviske flyvninger. Især når det gælder de norske 
indenrigsflyvninger er Norwegian hårdt ramt af strejken, fortæller Andreas 
Krog. Mange passagerer vandrer nemlig over til SAS under konflikten. 
</p><p>
»En meget stor del af SAS' og Norwegians omsætning kommer fra den norske 
indenrigstrafik. På ruten mellem for eksempel Stavanger og Oslo flyver både 
Norwegian og SAS rigtig mange gange om dagen. Der er tale om nogle af 
Europas største indenrigsruter, så det er klart her, de to selskaber 
konkurrerer«, forklarer han. 
</p><p>
I dag er alle Norwegians 16 enkeltvejsflyvninger mellem Oslo og Stavanger 
aflyst ifølge selskabets egen hjemmeside. 
</p><p>
Konflikten mellem Norwegian og selskabets piloter drejer sig om piloternes 
løn- og arbejdsvilkår. Forhandlingerne har fundet sted siden oktober, men 
brød sammen sidste lørdag. Flere gange har parterne siden uden held forsøgt 
at finde frem til en aftale. 
</p><h3>
SAS indhenter noget af det tabte 
</h3><p>
Norwegian vil ikke acceptere piloternes hovedkrav om at få en 
overenskomstaftale med Norwegians moderselskab. Selskabet fastholder, at de 
skandinaviske piloter, som er samlet i Norwegian Pilot Union, fortsat skal 
være ansat i Norwegians datterselskaber. 
</p><p>
SAS var i stil med Norwegians ramt af en arbejdsmarkedskonflikt med 
medarbejderne i sidste weekend. Kabinepersonalet nedlagde arbejdet, efter 
147 medarbejdere var blevet flyttet til SAS' nyopkøbte datterselskab Cimber. 
Da personalet frygtede, at de på sigt ville komme over på en dårligere 
overenskomst, nedlagde de arbejdet. 
</p><p>
Selv om konflikten kun varede en lille uges tid, ramte den SAS hårdt på 
pengepungen. Derfor kommer strejken i Norwegian belejligt for det 
skandinaviske flyselskab. 
</p><p><b class="ext-link">NORWEGIANS DATTERSELSKABER </b><a class="embeddedlink" href="http://politiken.dk/oekonomi/virksomheder/ECE2576768/norwegians-kringlede-opbygning-hvorfor-alle-de-doetre/">Norwegians kringlede 
opbygning: Hvorfor alle de døtre?</a></p><p>
»SAS kom selv ud af selskabets egen konflikt i mandags med et underskud på 
omkring 40 millioner. De kan bruge strejken til at indhente noget af det 
tabte. For hver dag strejken fortsætter, tjener SAS flere penge«, siger han. 
</p><p>
Mens SAS profiterer på Norwegians strejke, henter Norwegian udenlandske fly 
ind fra selskaber som portugisiske White Airlines og tjekkiske Czech 
Airlines for at få passagerne frem trods strejke. De udenlandske fly bliver 
primært sat ind på selskabets europæiske ruter, mens de norske, svenske og 
danske indenrigsruter aflyses. 
</p><p class=" bl-elem">
»Det kan undre, at Norwegian forsøger at begrænse skaden til de skandinaviske 
indenrigsmarkeder, når man tænker på, hvor mange indenrigsflyvninger de 
udfører. Men det kan handle om, at hvis du lukkede det europæiske marked, 
ville det skade selskabets image i hele Europa«, siger han. 
</p>	
</div>
</div></body></html>
