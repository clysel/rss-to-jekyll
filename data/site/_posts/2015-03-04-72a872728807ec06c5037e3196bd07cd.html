---
layout:     post
title: 	    "Sundhedsredaktør: Jeg kan godt lide alkohol"
post_author:	    
post_date:	    Wed, 04 Mar 2015 07:30:40 +0100
post_site:	    politiken.dk 
post_link:	    http://politiken.dk/forbrugogliv/sundhedogmotion/ECE2566878/sundhedsredaktoer-jeg-kan-godt-lide-alkohol/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Jeg havde sjældent historie om fredagen i 3.g. Som i ’næsten aldrig’. Og jeg 
var ikke alene. 
</p><p>
Den time – dagens første i et fag, jeg ellers elskede og siden blev bachelor i 
– lå klokken 10 om formiddagen. Og var efterfulgt af to mellemtimer. Og så 
to timers billedkunst. Smart planlagt var det ikke, men smart var det, at 
jeg kunne give den gas hver lillefredag i det helsingoranske natteliv. 
</p><p><b class="ext-link">LÆS ARTIKEL</b><a class="embeddedlink" href="http://politiken.dk/forbrugogliv/sundhedogmotion/ECE2566582/saadan-virker-alkohol-paa-din-krop/">Sådan virker alkohol på din krop</a></p><p>
Og gas, det gav vi den. Min generation. Vi, der gik i gymnasiet og flyttede 
hjemmefra i 1990’erne. 
</p><p>
Tal fra en ny alkoholrapport fra Sundhedsstyrelsen og Statens Serum Institut 
dokumenterer, at den generation, der var ung i 1990’erne, var særlig glad 
for promillerne. 
</p><p>
I 1988 havde omkring halvdelen af de 15-årige prøvet at være fulde mindst to 
gange. Tre år senere steg det til næsten 70 procent. Og niveauet lå relativt 
stabilt indtil årtusindskiftet. 
</p><p>
Så vi drak. Vi, der er børn af babyboomerne efter Anden Verdenskrig. Den 
generation, der i deres ungdom gik imod autoriteterne, imod det bestående og 
ændrede meget. Også danskernes alkoholkultur i takt med velstandsfremgangen. 
I 1956 drak hver dansker i snit 4 liter ren alkohol om året. To årtier 
senere var det steget til 12 liter. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/forbrugogliv/sundhedogmotion/ECE2566486/aeldre-akademikere-drikker-mere-end-teenagere-og-kortuddannede/">Ældre akademikere drikker mere 
end teenagere og kortuddannede</a></p><p>
Når vi unge i 1990’erne drak meget, handler det måske også om, at vi er børn 
af en generation, der nød eskapismen i alkohol og de øvrige rusmidler, som 
den generation introducerede i Danmark. Og de drak meget – og drikker 
fortsat rigtig meget, de, der nu er i 60’erne og 70’erne. 
</p><p>
Og det <i>er </i>skønt at drikke alkohol. Synes jeg. Beruselsen. 
Virkelighedsflugten. Følelsen af, at blodet ruller hurtigere, de mere 
intense indtryk. Livet får en nerve, det ikke altid havde i gymnasiet eller 
har nu foran computerskærmen. Gensynet med vennerne føles varmere. 
</p><p>
Men det er selvfølgelig usmart, når danske unge i årevis har haft en trist 
europarekord i druk. I ingen andre europæiske lande har så mange 15-16-årige 
været fulde inden for den seneste måned som i Danmark. Alkohol i de mængder 
er usundt og farligt. 
</p><h3>
Unges kampdruk er på retur 
</h3><p>
Sundhedsstyrelsens rapport om danskernes alkoholvaner rummer dog en 
fremragende historie: Danske unges rekordstore alkoholforbrug er på kraftig 
retur. Virkelig kraftig. 
</p><p>
I 2010 havde lige under 60 procent af de 15-årige drenge været fulde mindst to 
gange. Fire år senere var det blot omkring 40 procent. De helt unge er de 
seneste to årtier begyndt senere og senere med promillerne. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/forbrugogliv/sundhedogmotion/ECE2566637/8-svar-fra-forskeren-saa-farligt-er-alkohol/">8 svar fra forskeren: Så 
farligt er alkohol?</a></p><p>
Og ingen aldersgruppe i befolkningen oplever i disse år så stort et fald i 
andelen, der hver uge drikker mere end 21 genstande – Sundhedsstyrelsens 
højrisikogrænse – som unge 16-24-årige mænd. Fra 22 procent til lige under 
14 procent på bare tre år. Dermed er de nu stort set på niveau med de meget 
drikkende 65-74 årige, babyboomerne. 
</p><p>
Den sundhedsmæssige succeshistorie skyldes et markant samlet fokus på 
alkoholpolitik i skoler og uddannelsesinstitutioner, informationskampagner, 
øgede aldersgrænser for salg af alkohol og generelt fokus på unges 
drukvaner. 
</p><p>
Siden 2010 har færre unge mænd og kvinder drukket over både høj- og 
lavrisikogrænsen, flere ønsker at nedsætte forbruget, og flere har slet ikke 
drukket den seneste uge. Men sammenholder vi unges sundere alkoholvaner med 
opgørelser over deres mentale velbefindende, hvor flere har psykiske 
problemer og føler sig stressede og pressede, kan man godt frygte, at vi er 
ved at få skabt en så målrettet, konkurrencestatsorientet ungdom, at de ikke 
føler, at de har tid til fest. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/forbrugogliv/sundhedogmotion/ECE2566297/65-et-portraet-af-landets-mest-fugtige-generation/">65+: Et portræt af landets 
mest fugtige generation</a></p><p>
Alkohol er jo ikke kun et problem og noget, der – som cigaretter – bør ryddes 
af vejen. Alkohol er også det nydelses- og beruselsesmiddel, som vi nu har 
valgt i Danmark. 
</p><p class=" bl-elem">
Alkohol kan, hvis det ikke kammer over, øge velvære, samvær og livsnydelse. 
Alkohol er socialt. Både alkohol – og beruselse – er i min optik en del af 
det gode liv. Så længe det ikke skader andre. 
</p>	
</div>
</div></body></html>
