---
layout:     post
title: 	    "Taleban-talsmand afviser forhandlinger med USA"
post_author:	    
post_date:	    Thu, 19 Feb 2015 16:22:02 +0100
post_site:	    politiken.dk 
post_link:	    http://politiken.dk/udland/ECE2554563/taleban-talsmand-afviser-forhandlinger-med-usa/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Taleban i Afghanistan har ingen planer om at forhandle fred med hverken 
amerikanerne eller andre.
</p><p>
Det siger bevægelsens centrale talsmand ifølge nyhedsbureauet AFP.
</p><p>
»Vi har ingen planer om forhandlinger med nogen i Qatar«, siger talsmanden, 
Zabihullah Mujahid, i en udtalelse.
</p><h3>
Modstridende oplysninger
</h3><p>
Tidligere havde militante ledere ellers oplyst, at fredsforhandlingerne ville 
blive genoptaget inden for de kommende uger.
</p><p>
»Den første runde finder sted i dag i Qatar, og der vil følge endnu en runde 
fredag. Lad os se, hvad der sker, da tidligere møder ikke har givet noget 
resultat«, sagde et ledende medlem af Taleban i Afghanistan tidligere ifølge 
nyhedsbureauet Reuters.
</p><p>
Det Hvide Hus afviste imidlertid oplysningerne om et fredsmøde med Taleban i 
Qatar. Meldingerne er »ikke sande«, sagde en talskvinde.
</p><h3>
Pakistan: Forhandlinger til marts
</h3><p>
Højtstående pakistanske militærkilder og diplomatiske kilder siger, at 
ledelsen i afghansk Taliban har signaleret over for Pakistan, at den 
islamistiske gruppe er klar til fredsforhandlinger.
</p><p>
Pakistan havde imidlertid heller ikke fået meldinger om, at et møde skulle 
finde sted allerede torsdag. Pakistanerne nævner derimod marts som en 
mulighed.
</p><p>
Afghanistans præsident, Ashraf Ghani, har siden sin magtovertagelse sidste år 
forsøgt at vinde støtte fra Pakistan og Kina til at få Taleban til 
forhandlingsbordet.
</p><p class=" bl-elem">
Bestræbelserne har været ekstra presserende, efter at den internationale 
Isaf-koalition forlod Afghanistan ved årsskiftet.
</p>	
</div>
</div></body></html>
