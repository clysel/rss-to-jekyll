---
layout:     post
title: 	    "Militæranalytiker: Rapport om russiske angreb på Ukraine er overbevisende "
post_author:	    Anne Marie Lykkegaard
post_date:	    Sat, 21 Feb 2015 15:00:10 +0000
post_site:	    ing.dk 
post_link:	    http://ing.dk/artikel/militaeranalytiker-rapport-om-russiske-angreb-paa-ukraine-er-overbevisende-174268
---
<html><body><div><section class="body"><p>»Overbevisende«. Sådan lyder kommentaren til <a href="https://www.bellingcat.com/wp-content/uploads/2016/02/bellingcat_-_origin_of_artillery_attacks_02-12-15_final1.pdf">en britisk rapport (pdf)</a>, der angiveligt viser, at Rusland har angrebet Ukraine med granater og missiler.</p>
			<p>Rapporten er offentliggjort på <a href="https://www.bellingcat.com/">Bellingcat.com</a> – et website for undersøgende borgerjournalistik – der har udarbejdet rapporten ved hjælp af open source satellitbilleder af mulige affyringspositioner samt videoer fra sociale medier. Tilsammen giver de ifølge rapportens forfattere et tydeligt bevis på Ruslands indblanding i konflikten.</p>
			
			<p>Thomas Elkjer Nissen, der er militæranalytiker ved Forsvarsakademiet, vurderer da også, at der er hold i metoden bag rapporten:</p>
			<p>»De trækker blandt andet på en masse våbenteknisk viden og har indsamlet en række videoer, som de har fundet geodata på. Deres metode ser ganske overbevisende ud, men jeg kan ikke med 100 procent sikkerhed sige, at det er sandt, det de konkluderer,« siger Thomas Elkjer Nissen.</p>
			<h2>Sociale medier er vigtige under krig</h2>
			<p>De videoer, som journalisterne har brugt, kommer blandt andet fra YouTube, og Thomas Elkjer Nissen fortæller, at det generelt ikke er nogen dum idé at bruge billeder og optagelser fra de sociale medier, når man vil undersøge et hændelsesforløb i verdens brændpunkter.</p>
			<p>»Det bliver sværere og sværere at skjule, hvad der sker i verden, og hvis du ønsker en form for overblik over, hvad der foregår uafhængigt af krigenes parter, så er de sociale medier en god måde at opnå indsigt på,« siger han og tilføjer, at videoer og billeder på sociale medier flere gange har afsløret russisk tilstedeværelse i Ukraine.</p>
			<p><figure class="plugin right zoomable"><img data-original-image="http://ing.dk/sites/ing/files/bild9.jpg" src="http://ing.dk/sites/ing/files/styles/w1120_media_right/public/bild9.jpg?itok=rlQurOF9" alt=""/><figcaption> Dette satellitbillede viser ifølge forfatterne fra Bellingcat.com, at russerne 750 meter fra den ukrainske grænse har affyret missiler. (Foto: Bellingcat) </figcaption></figure></p>
			<p>»Ukraine-konflikten har indtil nu budt på flere tilfælde, hvor man kunne bevise eller modbevise noget via sociale medier. Eksempelvis har flere videoer vist, at russiske tropper har været til stede i Ukraine,« siger han.</p>
			<p>Selvom rapporten ifølge Thomas Elkjer Nissen giver overbevisende dokumentation for, at Rusland har angrebet Ukraine fra egne territorier, mener han ikke, at det presser russerne. De vil blot fortsætte med at benægte alt.</p>
			<p>»Rusland vil til hver en tid benægte, for de kan ikke tåle at blive taget med fingrene i kagedåsen i forhold til at være indblandet i konflikten, det er derfor at Rusland slår på, at der ingen russiske styrker er i området,« siger han.</p>
			<h2>Metoderne skal efterprøves</h2>
			<p>For at kunne sige med 100 procent sikkerhed, om rapportens konklusioner er sande, er det ifølge Thomas Elkjer Nissen nødvendigt, at metoderne og dokumentationen efterprøves af af andre eksperter:</p>
			<p>»Der er flere eksperter, der skal læse rapporten igennem, og det vil også kræve, at de laver de samme eksperimenter. Selv kigger de sociale medier igennem og selv henter satellitbilleder. Det vil også kræve hjælp fra våbeneksperter, der kan bidrage med viden om, hvilke våbensystemer og militærenheder russerne har, for det er svært at finde de informationer via open source. Alt det som rapporten bygger på er open source,« siger Thomas Elkjer Nissen.</p>
			<p>Men fordi der netop ligger så mange oplysninger på nettet, som er open source og altså gratis at få fingrene i, betyder det ifølge Thomas Elkjer Nissen, at vi vil se flere af den type rapporter og undersøgelser fra borgerjournalister og andre aktivister.</p>
			<p>»Det er højst sandsynligt noget vi vil se mere af, at ikke-statslige, private aktører sammensætter materiale i rapporter, fordi der er så mange open source-dokumenter derude. Hvis vi eksempelvis tager weekendens attentat i København, der kan man uden tvivl finde en masse på de sociale medier, hvoraf man kan sammenstykke hændelserne,« siger han.</p>
		</section></div></body></html>
