---
layout:     post
title: 	    "Guldpigen slipper fint fra VM-debut på højeste plan"
post_author:	    
post_date:	    Sun, 22 Feb 2015 07:36:34 +0100
post_site:	    politiken.dk 
post_link:	    http://politiken.dk/sport/cykling/ECE2557683/guldpigen-slipper-fint-fra-vm-debut-paa-hoejeste-plan/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Når Danmarks sidste deltager ved verdensmesterskaberne i banecykling, den 
18-årige Amalie Dideriksen, skal ud i de afsluttende tre afdelinger søndag, 
har hun efter en imponerende stærk førstedag skaffet sig et stærkt 
udgangspunk til at opfyldt de forventninger, hun gik ind til opgaven med.
</p><p>
Efter den imponerende indledning med andenpladsen i scratch gik det ganske 
vist en anelse ned i forfølgelsesløbet, hvor hun blev nr. 11, men 
VM-debutanten i seniorsammenhæng sluttede fint af i Veldrome National i 
Saint-Quentin-en-Yvelines med at besætte femtepladsen i udskilningsløbet.
</p><p>
Det betyder, at danske cykelsports guldpige fra de seneste tre 
juniorverdensmesterskaber, hvor hun er strøget helt til tops – to gange på 
landevej og en på bane – indtager samme placering i klassementet blandt de 
20 medvirkende.
</p><h3>
Tænker slet ikke på medaljer
</h3><p>
Det føres af hollænderen Kirsten Wild med 102 point foran australieren Annette 
Edmondson med 98, den britiske olympiske guldvinder og tidligere 
verdensmester Laura Trott med 96, belgieren Jolien D’Hoore med 92, mens den 
unge dansker har scoret 90, men selv om medaljepladserne således er inden 
for rækkevidde, er det slet ikke i den retning tanker går hos kappestridens 
yngste deltager.
</p><p>
»Inden vi startede havde jeg sat næsen op efter at blive mellem de 10 bedste, 
og som dagen har udviklet sig, er det stadig mit mål«, konstaterer Amalie 
Dideriksen, hvis nærmest efterfølgende rivaler er de senste to års 
amerikanske VM-guldvinder Sarah Hammer med 82 point, hviderusseren Tatsiana 
Sharakova med 78, spanieren Leire Olaberria med 72 og newzealænderen Racquel 
Sheath med 70.
</p><h3>
Rart at hve lidt at give væk af
</h3><p>
»Forfølgelsesløbet gik ikke helt, som jeg havde håbet, men måske havde jeg 
brugt lidt for mange kræfter i scratch. Det var dejligt at slutte godt af i 
udskilningsløbet, for det er lidt af et chancespil, og overordnet er jeg 
fint tilfreds med, som dagen er gået«.
</p><p>
»Nu håber jeg så, at denne start også kan smitte af på de to første 
discipliner i morgen, 500 m på tid og omgang med flyvende start, som helt 
klart er mine svageste punkter. Selvtilliden er i hvert fald styrket, og det 
er rart at have lidt at give væk af. Så kan jeg måske redde noget af det 
tilbage i pointløbet, som jeg sikkert taber i de to tidskørsler«.
</p><h3>
Den anden danske teenager blev nr. 13
</h3><p>
For den anden 18-årige danske VM-deltager Casper Pedersen sluttede de to dages 
kappestrid med en samlet 13.-plads og 117 point blandt de 21 deltagere, 
hvilket vil sige, at han forbedrede sig med en enkelt position i forhold til 
i går.
</p><p>
Det skete i det afsluttende poinbtløb, hvor han bl.a. erobrede en omgang og 
vandt to spurter, men som forudset var der langt op til topplaceringerne»Det 
har været hårdt, men også både sjovt og lærerigt«, konstaterede den endnu 
regerende juniorverdensmester, mens han slappede af efter VM-debuten..
</p><h3>
Håber snart at kunne køre med om medaljer
</h3><p>
»Rent resultatmæssigt havde jeg ikke regnet med at få meget mere ud af det. 
Det er trods alt første gang, jeg er oppe mod så mange skrappe modstandere 
på én gang, men jeg har da fået mod på meget mere, og jeg håber, det ikke 
varer så længe, før jeg kan kæmpe med om medaljerne«.
</p><p>
»OL i Rio bliver nok lige tidligt nok for mig, når det handler om omnium. Ikke 
fordi jeg føler, jeg er for ung, for da Lasse Norman vandt i London, var han 
også kun 20 år, som jeg vil være, når det går løs i Brasilien«.
</p><h3>
Landevejen venter efter kort pause
</h3><p>
»Men Lasse vender jo efter alt at dømme tilbage, og han vil have et højere 
niveau, end jeg har til den tid. I 2020 håber jeg imidlertid, at det bliver 
mig, der skal kæmpe med om olympiske hæder«.
</p><p>
»Nu skal jeg holde en lille pause, når jeg kommer hjem, inden jeg tager på 
træningslejr. Jeg har haft et krævende program i denne vinter, men jeg er 
også sikker på, at det har udviklet mig, og jeg glæder mig til at tage fat 
igen«, siger Casper Pedersen, der på den sidste konkurrencedag blev nr. 16 i 
1.000 m på tid og 9 i en omgang med flyvende start.
</p><h3>
Colombianer susede af sted med guldet
</h3><p>
Guldet i mændenes omnium gik til den 20-årige colombianer Fernando Gaviria, 
der for lidt over en måned siden vakte opsigt på den internationale scene, 
da han i to spurter i det argentinske etapeløb Tour de san Luis besejrede 
ingen ringere end den britiske eksverdensmester Mark Cavendish.
</p><p>
Dennes belgiske arbejdsgiver Etixx-Quick Step var da heller ikke sen til at 
sikre sig en aftale med den unge sydamerikaner fra 2016 og frem.
</p><p>
Her i Saint-Quentin-en-Yvelines havde Gaviria kontrol over begivenhederne, og 
han formåede med 205 point at henvise så stærke rivaler som den tidligere 
australske verdensmester Glenn O’Shea og den etablerede italienske 
landevejssprinter til Elia Viviani, der scorede henholdsvis 190 og 181, til 
de to andre medaljepladser.
</p><h3>
Fantastisk finish af ung schweizer
</h3><p>
Ungt blod var der også øverst på sejrsskamlen i 4 km individuelt 
forfølgelsesløb, hvor den 21-årige schweiziske sølvvinder fra sidste sæson 
Stefan Küng i en knivskarp finale besejrede den australske 
verdensrekordholder på distancen Jack Bobridge.
</p><p>
Sidstnævnte, der erobrede VM-guld i 2011 og sølv året efter, så ellers ud til 
at skulle få en herlig opmuntring, efter at det for få uger siden ikke 
lykkedes ham at forbedre timeverdensrekorden.
</p><p>
Bobridge førte langt ind på den afsluttende km, men Küng, der ved årsskiftet 
indledte en professionel landevejskarriere på det amerikanske BMC-mandskab, 
fyrede en forrygende sidste runde af.
</p><p class=" bl-elem">
Da tidtagningen standsede, viste lystavlen 4.18.915 minutter ud for 
schweizeren, mens Bobridge med 4.19.184 kun var godt to tiendedele af et 
sekund langsommere.
</p>	
</div>
</div></body></html>
