---
layout:     post
title: 	    "Dansk design hædret i Milano"
post_author:	    
post_date:	    Fri, 24 Apr 2015 13:08:42 +0200
post_site:	    politiken.dk 
post_link:	    http://politiken.dk/forbrugogliv/boligogdesign/boligdesign/ECE2640050/dansk-design-haedret-i-milano/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Da designugen I Salone sluttede i Milano i søndags, var smilene ekstra store 
hos Statens Kunstfond og i Kulturstyrelsen. Udstillingen Mindcraft modtog 
nemlig en særpris for kombinationen af fremragende værker og en effektfuld 
udstillingsarkitektur. Dette års udstilling var kurateret og iscenesat af 
den dansk-italienske designduo GamFratesi, som havde indtaget et gammelt 
kloster i Milanos centrum og placeret udstillingsgenstandene på et 
spejlgulv, som spillede sammen med værkerne og de historiske omgivelser. 
</p><p>
»Det var en meget stor anerkendelse. Der er så mange store udstillere, 
designere og kunstnere i Milano i den uge, så det, at vi fik en pris, var en 
stor ære«, siger Kristian Kastoft, der er konsulent i Kulturstyrelsen, og 
som har været tilknyttet Mindcraft i en årrække. 
</p><p><b class="ext-link">MERE DANSK DESIGN </b><a class="embeddedlink" href="http://politiken.dk/forbrugogliv/boligogdesign/boligdesign/ECE2107087/dansk-design-bliver-hyldet-i-sydneys-beroemte-operahus/">Dansk design bliver hyldet i 
Sydneys berømte operahus</a></p><h3>
Folk kom for at se nyt dansk design
</h3><p>
Udstillingen bestod af 14 nye værker fra en række af Danmarks førende 
designere og kunsthåndværkere: Benandsebastian, Louise Campbell, Rosa Tolnov 
Clausen, Claydies, Edvard-Steenfatt, Halstrøm-Odgaard, Ole Jensen, 
Jørgensen-Depping, Akiko Kuwahata, Cecilie Manz, Eske Rex, Tora Urup, Henrik 
Vibskov og Jakob Wagner. 
</p><p>
»300.000 mennesker tager til Milano i løbet af designugen, og vi fik alene 
15.000 besøgende«, fortæller Kristian Kastoft. 
</p><p>
»Folk kom jo for at se udstillingen, men også for at se helt nyt dansk 
design«. 
</p><h3>
Hvis man vil frem må man satse
</h3><p>
Mindcraft har eksisteret i otte år og viser hvert år et nyt udvalg af det 
bedste danske kunsthåndværk og design for den internationale designbranche 
under designugen i Milano. For to år siden blev Mindcraft lagt ind under 
Statens Kunstfond. 
</p><p>
»Årets udstilling var en megasatsning og et godt eksempel på, at hvis man vil 
frem, så må man satse«, siger Astrid Krogh, der er formand for Statens 
Kunstfonds Projektstøtteudvalg for Kunsthåndværk og Design, som hvert år 
bevilger Mindcraft de godt 2 millioner kroner, som det koster at gennemføre 
udstillingen. 
</p><p>
»GamFratesi satsede ved at placere hele udstillingen i en udendørs klostergård 
på et spejlgulv«. 
</p><p><b class="ext-link">POPULÆRE KLASSIKERE </b><a class="embeddedlink" href="http://politiken.dk/forbrugogliv/boligogdesign/boligdesign/ECE1761095/alle-elsker-de-danske-moebelklassikere/">Alle elsker de danske 
møbelklassikere</a></p><h3>
Udstilling er i fare til næste år
</h3><p>
Da Mindcraft blev lagt ind under Statens Kunstfond, blev man lovet støtte til 
og med 2015. Om den støtte fortsætter næste år, kan Astrid Krogh ikke 
garantere. 
</p><p>
»Det kræver, at vi som projektstøtteudvalg får penge nok, men vi er meget 
begejstrede for Mindcraft«. 
</p><p><i class=" bl-elem">Vil det ikke være underligt at stoppe Mindcraft-udstillingerne nu, hvor man 
har fået så stor succes?</i></p><p>
»Man kan også sige, at nu topper det for Mindcraft, og så er det måske på tide 
at røre rundt i gryden og overveje, om man skal gøre noget helt andet næste 
år«, siger Astrid Krogh. 
</p><p class=" bl-elem">
»Design er jo en levende ting, og sådan en udstilling skal også udvikle sig. 
Men det er endnu for tidligt at sige, hvad der skal ske med Mindcraft til 
næste år«. 
</p>	
</div>

</div></body></html>
