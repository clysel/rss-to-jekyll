---
layout:     post
title: 	    "200-års tysk fødselar kan ses som landsfader, krigsherre og dæmon"
post_author:	    
post_date:	    Wed, 01 Apr 2015 12:46:47 +0200
post_site:	    politiken.dk 
post_link:	    http://politiken.dk/kultur/ECE2613386/200-aars-tysk-foedselar-kan-ses-som-landsfader-krigsherre-og-daemon/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Otto Eduard Leopold von Bismarck-Schönhausen bliver i dag fejret med pomp og 
pragt i Tyskland. Måske med en anelse mindre virak end den, som 
Forbundsrepublikken i 2001 fejrede det militaristiske Prøjsens 300-års 
jubilæum med. Bismarck fylder trods alt kun 200 år. Prøjsisk nøjsomhed 
inviterer ikke til frås. 
</p><div class="art-fakta article-box">
<h4 class="">
BLÅ BOG</h4>
<h5>
Otto von Bismarck</h5>
<div class="fakta-body" data-buildingblock="embedded_factboxlink">
<p><b>Født 1815. </b>Faren var adelig, moren borgerlig. Juridisk uddannet. 
</p><p><b>Første politiske </b>mandat i en lokal landdag i 1845. I 1849 valgtes 
han ind i den prøjsiske landdag.
</p><p><b>22. september</b> 1862 udnævnte den prøjsiske kong Wilhelm Frederik 
Bismarck til leder af en enevældig regering i Prøjsen. 
</p><p class=" bl-elem"><b>Afsat i </b>1890 og døde i 1898.
</p>
</div>
</div><p>
Bismarck kan ikke tænkes uden Prøjsen og Prøjsen ikke uden Bismarck. Som 
Tysklands første rigskansler – eller rettere ’jernkansler’ – samlede han med 
hård hånd et kludetæppe af små og store tyske konge- og fyrstendømmer under 
Prøjsens overhøjhed og satte med våbenmagt det tyske Østrig uden for døren. 
</p><p>
Som vi ved fra historikeren Tom Buk-Swientys to bøger om den dansk-tyske krig, 
bærer Danmark et tungt ansvar for, at Bismarck kunne skrive Tysklands 
historie om efter sejren i 1864. To år senere, i 1866, besejrede Bismarck 
det østrigske kongerige og dets allierede i slaget ved Königgrätz i Böhmen. 
I 1870-71 knuste han det franske kejserrige under Napoleon III. 
</p><p>
De bitre frugter af Bismarcks blodige grundlæggelse af det tyske rige måtte 
hans efterkommere høste. Bismarck lærte dem foragt for parlamentarismen, 
førerdyrkelse, umådeholdenhed og lydighed. Det skriver den tyske historiker 
Johannes Willms i sin biografi ’Bismarck – Tyskernes dæmon’, der netop er 
genudgivet med et nyt forord i forbindelse med 200-års dagen for 
hovedpersonens fødsel. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/rejser/storbyogkultur/ECE2436671/kontroversiel-kirkegaard-viser-berlins-moerke-bagside/">Kontroversiel kirkegård viser 
Berlins mørke bagside</a></p><p>
Willms skrev sin bog som reaktion på, at det genforenede Tysklands første 
kansler, Helmut Kohl, ville grundlægge en tysk historisk identitet på blandt 
andet Bismarck. Det skete med oprettelsen af Det Tyske Historiske Museum i 
Berlin og den statsdrevne Otto von Bismarck-stiftelse nær Bismarcks 
herregård Friedrichruh i Lauenburg. 
</p><p>
»I den tyske historiske identitet spillede Bismarck naturligvis en ganske 
prominent rolle. Han var den sidste betydelige tyske statsmand før Hitler. 
Derfor skulle han bygges stærkt op, mente Kohl. Det ærgrede mig«, siger 
Johannes Willms: 
</p><p>
»Det er Bismarck ikke værd«. 
</p><h3>
Den fysiske arv er væk 
</h3><p>
Willms ser ligesom andre moderne tyske historikere Bismarck som en reaktionær 
politiker, der med stadig højere og stadig mere tvivlsomme diger søgte at 
dæmme op for det moderne samfunds komme. Han er enig med den store tyske 
sociolog Max Weber (1864-1920), der sagde om Bismarck: 
</p><p>
»Han efterlod sig en nation uden nogen som helst politisk opdragelse og frem 
for alt en nation uden nogen politisk vilje, vænnet, som den var, til, at 
den store statsmand i dens top allerede havde ordnet politikken for den«. 
</p><div class="art-quote article-box">
<p class="quote"/>
<blockquote>
<p class="quote-txt">
Han efterlod sig en nation uden nogen som helst politisk opdragelse og frem 
for alt en nation uden nogen politisk vilje
</p>
<p class="sender">
Max Weber 
</p>
</blockquote>
</div><p>
Bismarcks karriere, hans taler, hans breve og erindringer, for slet ikke at 
tale om de kendsgerninger, han skaffede på det politiske landkort i Europa i 
sidste halvdel af 1800-tallet, banede vejen for eftertidens katastrofer. 
Selv om den fysiske arv efter ham er væk i dag, mener Johannes Willms: 
</p><p>
»Det, der er blevet tilbage efter ham, er en ny grænse til Danmark og grænsen 
mellem Bayern og Østrig. Resten er væk«. 
</p><p><i class=" bl-elem">Gælder det også hans mentale arv?</i></p><p>
»Nej, den arv er igen blevet aktuel. Se på Rusland og Ukraine. Mange siger, at 
vi skal nærme os Rusland. At vi skal have et tættere forhold. Alt sammen 
hvad netop Bismarck også gjorde sig umage for. Han forbandt sig med 
Rusland«, påpeger Johannes Willms: »Den holdning vender sig i dag imod de 
bånd, vi siden 1945 har haft til Vesten. Al denne anger: at vi igen må hælde 
mod Rusland, at Putin har ret, at vi må hjælpe Putin. Det anser jeg for 
fuldstændig vanvid. Tyskland er et vestligt land«. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/ECE1525597/unik-bismarck-optagelse-fundet-paa-edisons-kontor/">Unik Bismarck-optagelse fundet 
på Edisons kontor</a></p><p><i class=" bl-elem">Men Bismarcks foretrukne politiske arbejdsredskab, det berømmelige ’jern og 
blod’, det findes ikke mere i Tyskland?</i></p><p>
»Nej, den forestilling har vi ikke mere. Den hører hjemme i en tid, hvor krig 
blev betragtet som en nødvendig fortsættelse af politik med andre midler«. 
</p><p>
Mange mener, at Bismarcks tre krige fra 1864 til 1871, mod Danmark, Østrig og 
Frankrig, var forudsætningen for Tysklands samling. Hertil svarer Willms, at 
formålet med de tre krige på ingen måde var at skabe en tysk enhed. 
Bismarcks Prøjsen skulle ikke gå op i Tyskland. Det var de andre tyske 
nationer, der skulle gå op i Prøjsen. 
</p><div class="art-quote article-box">
<p class="quote"/>
<blockquote>
<p class="quote-txt">
Bismarck oprettede ikke et parlamentarisk system, og han førte 'kold 
borgerkrig' mod katolikker og socialdemokrater
</p>
</blockquote>
</div><p>
»Bismarck oprettede ikke et parlamentarisk system, og han førte ’kold 
borgerkrig’ mod katolikker og socialdemokrater. Det har intet at gøre med at 
skabe en tysk nation, en politisk nation«, siger han. </p><p>
»Tyskerne blev først samlet i en nation som følge af Første Verdenskrig. Først 
derefter følte de sig ikke længere som bayrere og prøjsere, men som tyskere. 
Da forsvandt det adelsvælde, der indtil da havde holdt de regionale 
forbundslande sammen. Bismarck hindrede faktisk landets enhed«. 
</p><h3>
Skæbnesvangre sejre 
</h3><p>
Fredsslutningen med Frankrig bar den næste krig i sit skød. Bismarck 
indlemmede to store franske provinser, Alsace og Lorraine, i det tyske 
kejserdømme og krævede en stor krigsskadeserstatning af Frankrig. Ironisk 
nok overophedede denne uventede pengestrøm tysk økonomi, så den tyske børs 
krakkede i 1873. 
</p><p>
»Det var Bismarcks største fejl, at han tog Alsace-Lorraine. Han forvekslede 
franskmændene med polakkerne. Polen havde Prøjsen delt med Rusland tre gange 
i slutningen af 1700-tallet, indtil der ikke var mere tilbage. Måske 
forestillede Bismarck sig, at man kunne gøre det samme med Frankrig. Men her 
tog han fejl. Og han burde have vidst bedre. Franskmændene hadede Tyskland 
for det til det sidste«, siger Willms. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/rejser/guider/berlin/sevaerdigheder/ECE2202626/berlin-bliv-klogere-paa-tyskernes-tragedier/">Berlin: Bliv klogere på 
tyskernes tragedier </a></p><p>
Bismarcks tre sejre i træk blev skæbnesvangre. De var ’lynkrige’. De 
inspirerede den tyske kejser Wilhelm II og hans generaler til deres påtænkte 
lynkrig i 1914 mod Frankrig. Den endte med at vare fire år og førte i 1918 
til kejserrigets undergang. 
</p><p>
I 1939 og i 1941 troede Adolf Hitler, at han kunne føre lynkrig mod Europa og 
Sovjetunionen. Resultatet blev, at det nazistiske Tusindårsrige gik under. 
</p><p class=" bl-elem">
Og ret skal være ret. Johannes Willms hvisker Bismark et meget lille tillykke 
med dagen ved at understrege, at i sammenligning med de dæmoner, der kastede 
evig skam over Tyskland i 1900-tallet, var rigskansleren nok en forholdsvis 
positiv undtagelse i nyere tysk historie. 
</p>	
</div>

</div></body></html>
