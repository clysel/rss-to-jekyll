---
layout:     post
title: 	    "Norske kvinder får sensationelt kæmpe tæv"
post_author:	    
post_date:	    Tue, 24 Feb 2015 15:18:08 +0100
post_site:	    politiken.dk 
post_link:	    http://politiken.dk/sport/ECE2561010/norske-kvinder-faar-sensationelt-kaempe-taev/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
De er vant til at sidde på medaljerne, de norske kvinder, og en række medier i 
hjemlandet havde også regnet med medaljer på tirsdagens 10 km fri ved VM i 
de nordiske skidiscipliner i Falun. Men det blev en kæmpe skuffelse for 
Norge, da de norske deltagere havnede langt nede på resultatlisten, der blev 
toppet af Charlotte Kalla (25:08.8 min.). 
</p><p>
Svenskeren, der på 15 km skiathlon i weekenden måtte 'nøjes' med bronzen efter 
norske Therese Johaug og Astrid Uhrenholdt Jacobsen, var fuldstændig suveræn 
på 10 kilometeren, hvor hun distancerede sin nærmeste udfordrer med mere end 
40 sekunder. Sølv og bronze gik meget overraskende til USA ved hhv. Jessica 
Diggins og Caitlin Gregg. 
</p><p><b>Kallas første individuelle VM-guld</b></p><p>
»Jeg har meget længe ventet på denne succes, og det er jo en drøm, der går i 
opfyldelse at vinde foran mit eget publikum her i Falun«, sagde Charlotte 
Kalla foran de ekstatiske tilskuere i et lidt lunt snevejr. Det var hendes 
første individuelle VM-guldmedalje. 
</p><p>
De fem norske deltagere fik følgende placeringer: Heidi Weng 22 (+1:51.9), 
Therese Johaug 27 (+2:14.0), Ragnhild Haga 29 (+2:20.4), Marit Bjørgen 31 
(+2:23.6), og Astrid Uhrenholdt Jacobsen 33 (+2:32.4), og meget tyder på, at 
det får en gangs skyld er gået helt galt med smøringen for de norske 
eksperter i kulisserne. 
</p><p><b>Tung, våd sne ikke norsk livret </b></p><p>
Vejret i Falun bød på vådt snevejr, og det var nogle meget tunge norske 
deltagere, man kunne iagttage i bakkerne. De var nærmest ikke til at 
genkende, og der vil uden tvivl blive talt med store bogstaver i den norske 
lejr, inden det i dag er mændenes tur til deres 15 km fri. 
</p><p class=" bl-elem">
Men 27-årige Charlotte Kalla fra Tärendö i Norrbotten har i hvert fald vist 
sine svenske holdkammerater, hvordan det skal gøres, og det bliver 
interessant at se, om det kan blive til flere svenske medaljer, inden VM 
rundes af på søndag med mændenes 50 km-klassiker. 
</p>	
</div>
</div></body></html>
