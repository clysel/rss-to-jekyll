---
layout:     post
title: 	    "Elever: Muhammed-krisen er vigtig, men lad lærerne styre undervisningen"
post_author:	    
post_date:	    Fri, 06 Mar 2015 17:54:28 +0100
post_site:	    politiken.dk 
post_link:	    http://politiken.dk/indland/politik/ECE2576813/elever-muhammed-krisen-er-vigtig-men-lad-laererne-styre-undervisningen/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Muhammedkrisen er en afgørende begivenhed i nyere dansk historie, men det bør 
være op til folkeskolelærerne at bestemme, om deres elever skal undervises i 
den. 
</p><p>
Det mener formanden for Danske Skoleelever Miranda Wernay Dagsson. 
</p><p>
»Muhammedkrisen er en vigtig historisk begivenhed. Det er noget, der kommer 
til at skrive sig ind i danmarkshistorien, og derfor naturligt burde fylde 
noget i undervisningen. Men jeg synes ikke, at man nødvendigvis bør gå ind 
og styre, at lærerne skal undervise i det her. Derfor synes jeg ikke, det 
bør gøres obligatorisk, men det må selvfølgelig gerne have sin plads i 
historiebøgerne«, siger hun. 
</p><h3>
Hensyn til elevsammensætning 
</h3><p>
Hendes reaktion kommer, efter at de konservatives politiske ordfører Mai 
Mercado med en kronik i Jyllands-Posten har sat gang i diskussionen om, 
hvorvidt Muhammed-krisen bør være en del af Undervisningsministeriets 
historiekanon, der rummer en liste over begivenheder, der er så skelsættende 
i historien, at de er obligatoriske for historielærere at undervise i. 
</p><p>
»Vi skal ikke frygte at tale om sagen, for det er en sag, der skal kunne tales 
åbent om. Også udenfor folkeskolen. Og derfor hører Muhammed-tegningerne 
selvfølgelig hjemme blandt de punkter i Undervisningsministeriets 
historiekanon«, skriver hun blandt andet. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/politik/ECE2575706/k-muhammed-tegningerne-skal-have-fast-plads-paa-skemaet/">K: Muhammed-tegningerne 
skal have fast plads på skemaet</a></p><div class="art-fakta article-box">
<h4 class="">
Fakta</h4>
<h5>
Undervisningsministeriets historikanon</h5>
<div class="fakta-body" data-buildingblock="embedded_factboxlink">
<p>
Historiekanon er betegnelsen for en liste med 29 punkter, der efter forslag af 
undervisningsminister Bertel Haarder (V) i juni 2006 blev udarbejdet af 
'Udvalget til styrkelse af historie i folkeskolen'. 
</p><p>
Listens punkter indeholder emner, der er obligatoriske for eleverne i 
folkeskolens historieundervisning. Kanonens 29 punkter er: 
</p><ul><li>Ertebøllekulturen</li><li>Tutankhamon</li><li>Solvognen</li><li>Kejser Augustus</li><li>Jellingstenen</li><li>Absalon</li><li>Kalmarunionen</li><li>Christofer Columbus</li><li>Reformationen</li><li>Christian 4.</li><li>Den westfalske fred</li><li>Statskuppet 1660</li><li>Stavnsbåndets ophævelse</li><li>Stormen på Bastillen</li><li>Ophævelse af slavehandlen</li><li>Københavns bombardement</li><li>Grundloven 1849</li><li>Slaget ved Dybbøl</li><li>Systemskiftet 1901</li><li>Slaget på Fælleden</li><li>Kvinders valgret</li><li>Genforeningen</li><li>Kanslergadeforliget</li><li>29. august 1943</li><li>FN's Verdenserklæring om Menneskerettighederne</li><li>Energikrisen 1973</li><li>Murens fald</li><li>Maastricht 1992</li><li class=" bl-elem">11. september 2001</li></ul><p>
Kanonpunkterne er udvalgt, idet de markerer væsentlige brud eller forandringer 
i det historiske forløb eller har signalværdi som symboler for et bredere 
historisk fænomen. 
</p><p class=" bl-elem">
Kilde: Undervisningsministeriet 
</p>
</div>
</div><p>
Miranda Wernay Dagsson understreger, at Muhammed-krisen selvfølgelig ikke må 
negligeres, men at det bør stå lærerne frit for, hvordan de vil gribe krisen 
og dens betydning an i undervisningen. </p><p>
»Man må tage hensyn til, at der er forskellige klasser med forskellige 
sammensætninger af elever. Nogle af dem er selvfølgelig muslimske, og der må 
man altså stole på, at lærerne kender deres elever og ved, hvordan de 
håndterer det«, siger hun og fortsætter: 
</p><p>
»Samtidig skal man også fokusere på, hvordan man tager denne debat. Man skal 
jo ikke begynde at pege fingre ad den ene og den anden. Det handler mere om, 
at man skal tage diskussionen om ytringsfrihed, hvad den betyder, og også 
tage nogle andre perspektiver ind i debatten om Muhammed-krisen og 
tegningerne«. 
</p><h3>
Forældre: Unødvendigt 
</h3><p>
Hos foreningen Forældre og Skole ser man heller ingen grund til at gøre 
Muhammed-krisen til en tvungen del af pensum. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/kultur/boger/ECE2550872/medier-overvejer-muhammed-artikler-noeje/">Medier overvejer 
Muhammed-artikler nøje</a></p><p>
»Vi synes, det er unødvendigt at sige, for det sker allerede. Jeg tror ikke, 
der er noget barn, der går ud af folkeskolen i dag uden at have været 
omkring Muhammed-krisen i et eller andet omfang, for det er aktuelt og 
relevant og passer jo ind i rigtig mange faglige sammenhænge, sådan som 
skolen ser ud i dag«, siger formand Mette With Hagensen og tilføjer: 
</p><p>
»Hvis vi så skal gå videre til, at de konservative vil have det med i 
historiekanonen, så mener vi, at vi skal have et lidt længere historisk 
perspektiv på. De begivenheder, der skal med i historiekanonen er jo 
begivenheder, som har haft afgørende betydning for vores lands udvikling og 
samfunds opbygning, og det kan godt være, at Muhammed-krisen bliver den 
begivenhed, som på sigt skal i historiekanonen, men det kan også være, at 
det bliver en anden. Havde det været en samfundsfagskanon, skulle den klart 
have været med, fordi den er aktuel lige nu, men når vi snakker historie, 
skal vi altså lige være sikre på, at det er en af de skælsættende 
begivenheder, inden vi tager den med«. 
</p><h3>
Historielærere savner faglige argumenter 
</h3><p>
Det er historielærerne, som de konservative forestiller sig skal undervise i 
Muhammed-krisen, men heller ikke her er man tilhængere af idéen: 
</p><p>
»Jeg kan ikke se det faglige argument for at gøre det til et selvstændigt 
punkt i historiekanonen, for så ville det betyde, at vi om fem år også 
skulle gøre skyderiet mod Krudttønden til et punkt. Vi mener sagtens, at det 
kan dækkes ind under det kanonpunkt, der hedder 11. september og på den måde 
blive perspektiveret«, siger formanden for Foreningen af lærere i Historie &amp; 
Samfundsfag, Dennis Hornhave Jacobsen. 
</p><p>
Ifølge ham er der allerede rigtig mange af hans kolleger, der beskæftiger sig 
med Muhammed-krisen, men han frygter, at den egentlige lære af den 
skelsættende begivenhed vil blive overskygget af det faktuelle, hvis man 
begynder at gøre undervisning i krisen obligatorisk. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/politik/ECE2575946/s-og-v-afviser-at-kraeve-muhammedtegninger--paa-skoleskemaet/">S og V afviser at kræve 
muhammedtegninger på skoleskemaet</a></p><p>
»Det, vi har set med de andre kanonpunkter, er, at de blevet til indhold, og 
intentionen med kanonen var, at man skulle perspektivere kanonpunkterne i 
tid og rum, i temaer og i emner for udvisningen. Men man er kommet til at 
undervise i dem som indhold, og det har aldrig været intentionen«. 
</p><p>
»Det samme, kunne jeg frygte, ville ske med Muhammed-krisen. Så ville man 
præsentere forløbet omkring tegningerne, og så ville man føle sig dækket 
ind, i stedet for at gøre det til en generel problemstilling, der handler om 
menneskerettigheder overfor dogmatisk religion eller noget i den dur«, siger 
Dennis Hornhave Jacobsen. 
</p><h3>
Kræver fingerspitzengefühl 
</h3><p><i class=" bl-elem">Handler det ikke i virkeligheden ikke om, at der en masse problemer 
forbundet med Muhammed-tegningerne, og I derfor gerne vil have muligheden 
for ikke beskæftige jer med dem? </i></p><p>
»Nej, og jeg ville ikke definere det som problemer, men det kræver 
fingerspitzengefühl. Det kræver, at du kender dine elever og ved, hvordan du 
skal turnere det, så man ikke blænder for målet. Hvis målet er, at de skal 
kunne forholde sig til det som kilde, kan et godt være, at man skal inddrage 
det. Hvis målet er, at de skal forholde sig til ytringsfrihed og 
menneskerettigheder generelt, så er det ikke sikkert, det giver mening. Så 
det afhænger af, hvilket mål man har for undervisningen«, siger 
historielærerformanden. 
</p><p class=" bl-elem">
Dennis Hornhave Jacobsen får desuden opbakninger af formanden for Danmarks 
Lærerforening, ligesom der heller ikke på Christiansborg er flertal for at 
gøre Muhammed-krisen til en obligatorisk del af undervisningen. 
</p>	
</div>
</div></body></html>
