---
layout:     post
title: 	    "Redegørelse: Omar havde »cellefællesskab« med Islamisk Stat-sympatisør"
post_author:	    
post_date:	    Tue, 14 Apr 2015 17:02:54 +0200
post_site:	    politiken.dk 
post_link:	    http://politiken.dk/indland/ECE2627983/redegoerelse-omar-havde-cellefaellesskab-med-islamisk-stat-sympatisoer/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Den 22-årige formodede gerningsmand bag terrorangrebene i København i februar 
blev så radikaliseret under sit ophold i flere fængsler, at han talte om at 
tage til Syrien og kæmpe. Og en 21-årig mand, som Omar El-Hussein på et 
tidspunkt delte celle med, sympatiserede åbenlyst med Islamisk Stat. Den 
21-årige var, ligesom Omar El-Hussein, indberettet til PET. 
</p><p>
Det fremgår af en fortrolig redegørelse fra Rigsadvokaten, som <a target="_blank" href="http://nyhederne.tv2.dk/krimi/2015-04-14-afsloering-omar-el-hussein-havde-cellefaellesskab-med-islamisk-stat-stoette">TV 
2 Nyhederne</a> har haft adgang til. 
</p><p>
Hele tre gange indberettede fængselsbetjente den nu afdøde 22-årige Omar 
El-Hussein til Kriminalforsorgen for radikal adfærd mellem maj og september 
2014. 
</p><p>
»Omar udviser ekstreme islamiske holdninger«, står der i en mail, som blev 
sendt til Kriminalforsorgen i august 2014. 
</p><p>
Og en måned senere lød advarslen: 
</p><p>
»Hans ekstremisme skærpes«. 
</p><h3>
Redegørelse: Omar ville til Syrien 
</h3><p>
Ifølge TV 2 kan man læse i den fortrolige redegørelse, at myndighederne havde 
mistanke om, at Omar Abdel Hamid El-Hussein ville rejse til udlandet og 
deltage i væbnet kamp, hvis han blev sat på fri fod. 
</p><p>
»Det forlyder i dag, at Omar skulle have udtalt sig om, at han vil tage til 
Syrien for at kæmpe, når han bliver løsladt«, står der i den tredje 
indberetning, der dog tilføjer: 
</p><p>
»Udtalelserne er ikke bekræftet«. 
</p><p>
Indberetningen er dateret 25. september 2014, og ifølge redegørelsen blev den 
som den eneste af de tre sendt videre til PET af Kriminalforsorgen. 
</p><p>
På det tidspunkt var Omar Abdel Hamid El-Hussein varetægtsfængslet for et 
voldsomt og umotiveret knivoverfald i et S-tog, der nær havde kostet hans 
offer livet. 
</p><h3>
Medindsat støttede IS 
</h3><p>
Advarslen om hans ekstreme islamistiske holdninger fik dog tilsyneladende 
ingen effekt på, hvilke personer Omar El-Hussein havde samvær med, mens han 
sad inde. 
</p><p>
Da den 22-årige senere blev flyttet til Politigårdens Fængsel efter et 
overfald på en anden indsat, fik han ifølge redegørelsen "cellefællesskab" 
med en 21-årig mand, som sympatiserede åbenlyst med terrororganisationen 
Islamisk Stat - og som ligesom Omar El-Hussein var indberettet til PET. 
</p><p>
»Under anbringelsen i Politigårdens Fængsel havde den pågældende 
cellefællesskab med en anden indsat, som Københavns Fængsler den 25. 
november 2014 havde indberettet til direktoratet for via en profil på 
Facebook at støtte Islamisk Stat«, står der ifølge TV 2 i den fortrolige 
redegørelse. 
</p><p>
»Bekymringerne blev af direktoratet givet videre til PET samme dag. Den 
pågældende medindsatte er medlem af Brothas«. 
</p><p>
Omar El-Hussein blev idømt to års fængsel for det umotiverede overfald i et 
S-tog. I retten var man uenig om, om overfaldet blot var grov vold - eller 
drabsforsøg. 
</p><p>
Flertallet mente ikke, at den 22-årige havde forsæt til at dræbe sit offer i 
S-toget. 
</p><h3>
Statadvokat: Omar skulle blive i fængslet 
</h3><p>
Statsadvokaten ankede sagen til landsretten, men da landsretten først kunne 
behandle sagen i august 2015, besluttede Østre Landsret at løslade den 
22-årige. 
</p><p>
Ifølge sagens retsbog argumenterede statsadvokaten for, at der var en risiko 
for, at Omar El-Hussein på fri fod ville begå ny grov personfarlig 
kriminalitet. 
</p><p>
Noget, der efter statsadvokatens opfattelse talte for, at den 22-årige skulle 
blive i fængsel. 
</p><p>
Det forholdt landsretten sig aldrig direkte til. 
</p><p>
»Under hensyn til den af byretten idømte straf og til, at hovedforhandlingen i 
Østre Landsret er berammet som anført ovenfor, må en fortsat 
varetægtsfængsling, indtil der bliver afsagt dom i sagen, anses at stå i 
misforhold til den retsfølge, der kan ventes«, noterede Østre Landsret sig 
blot - og løslod Omar Abdel Hamid El-Hussein. 
</p><p class=" bl-elem">
Få uger senere var det efter alt at dømme statsadvokatens værste mareridt, der 
blev til virkelighed, da Omar El-Hussein skød og dræbte to mænd og sårede 
fem politifolk. 
</p>	
</div>

</div></body></html>
