---
layout:     post
title: 	    "Balladen om Riis følges omsider op af hårdt tiltrængt jubeloplevelse"
post_author:	    
post_date:	    Thu, 09 Apr 2015 19:33:12 +0200
post_site:	    politiken.dk 
post_link:	    http://politiken.dk/sport/cykling/ECE2622191/balladen-om-riis-foelges-omsider-op-af-haardt-tiltraengt-jubeloplevelse/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>Efter den seneste tids voldsomme interne omvæltninger og ikke alt for opmuntrende resultater var der i dag omsider atter lejlighed til jubeludbrud over en flot sportslig bedrift på det russiske Tinkoff-Saxo mandskab.</p><p>Det sørgede den 28-årige italiener Manuele Boaro for, da han slog til på den 190,3 km lange 4. etape i Circuit Cycliste Sarthe fra Angers til Pre-en-Pail foran franskmændene Pierre Rolland (Eurpcar) og Jonathan Hivert (Bretagne Séché).</p><p>Samtidig erobrede Boaro også løbets førertrøje, og det er så blot at håbe for italieneren, at han formår at forsvare den bedre, end tilfældet var sidste år i Post Danmark Rundt, da han på den afsluttende færd til Frederiksberg måtte aflevere den til sin danske holdkammerat Michael Valgren.</p><h3>Valgren mistede førsteplads i ungdomskonkurrencen</h3><p>Den 23-årige danske mester meldtes i første omgang inde på en ottendeplads på etaspen, men det viste sig at være en fejl fra arrangørernes side.</p><p>Valgren kom i mål i en lille gruppe, der noteredes for et minus på 36 sekunder til Boaro, og det indebar, at danskeren fra sin samlede tiendeplads dumpede ned som nr. 23, hvor han er 48 sekunder efter holdkammeraten.</p><p>Samtidig satte Valgren også sin førsteplads i ungdomskonkurrencen over styr, men den bliver i Tinkoff-Saxos besiddelse, idet den er overtaget af australieren Jay McCarthy.</p><p>I stedet er Cult Energys Rasmus Guldhammer nu bedste dansker sammenlagt på 17.-pladsen med 41 sekunder op til Borao. Guldhammer nåede til vejs ende på dagens etape i et felt på 15 mand, der fra 13.-pladsen og ned efter satte 13 sekunder til.</p><h3>Boaros anden sejr i karrtieren</h3><p>For Boaro var det den anden sejr i den professionelle karrierre, som han indledte i tjeneste hos Bjarne Riis i 2011. Den første noteredes italieneren for på kongeetapen til Vejle i sidste sæsons danske rundtur, og den triumf indbragte ham ligesom dagens den samlede førsteplads.</p><p>Boaro blev således den fjerde indehaver af førertrøjen i Circuit Cycliste Sarthe, idet han stødte landsmanden Adriano Malori (Movistar) fra tronen. Tre sekunder adskiller de to italienere, mens sidste års sejrherre litaueren Ramunas Navardauskas (Cannondale-Garmin) på tredjepladsen er fem sekunder bagud.</p><p>Den resterende del af top-10 ser således ud: 4. Tiago Machado (Katusha) 6 sekunder, 5. Nathan Haas (Cannondale-Garmin) 10, 6. Stephen Cummings (MTN-Qhubeka) 11, 7. Arthur Vichot (FDJ) 20, 8. Pierre Rolland (Europcar) 20, 9. Jan Bakelants (Ag2r-La Mondiale) 21, 10. Pierrick Federigo (Bretagne Séché) 23.</p><h3>Ny kuperet afslutning i vente i morgen</h3><p>Det var på den sidste af de fem omgange på den 10,5 km lange, kuperede rundstrækning, der for alvor kom gang i begivenhederne på dagens etape.</p><p>Bl.a. skulle en kort hektisk stigning med en gennmemsnitlig procent på otte forceres, og det var disse strabadser, der betød, at deltagerne i det lange udbrud måtte se deres offensiv tilintetgjort.</p><p>I morgen venter 178,5 km fra Abbaye de l’Epau til Le Lude, og igen slutter rytterne af på en særdeles bakket rute, hvor der kræves maksimal overvågenhed for ikke at miste dyrebare sekunder.</p><h3>Tinkoff-Saxos tredje gevinst i år</h3><p>Det var blot det ambitiøse russiske kollektivs tredje gevinst i år og den første, efter at den russiske milliardær Oleg Tinkov fyrede sin sportslige højrehånd Bjarne Riis.</p><p>Alberto Contador lagde ud med at vinde kongeetapen i Ruta del Sol 20. februar – en triumf der dog umiddelbart efter fulgtes af en nedtur, da den spanske stjerne dagen efter blev sat på plads af sin britiske rival Chris Froome (Sky), som siden også sejrede sammenlagt foran Contador.</p><p>Godt tre uger senere slog holdets andet topnavn slovakken Peter Sagan til på en etape i Tirreno-Adriatico, men siden har skuffelserne været langt flere end glæderne.</p><h3>Store forventninger til Boaro og Valgren</h3><p>Der var på forhånd stillet store forventninger til både Manuele Boaro og Michael Valgren i Circuit Cycliste Sarthe, og begge avancerede da også til top-10 i det samlede klassement efter gårsdagens enkeltstart.</p><p>Her var næsen dog ligefrem sat op efter en sejr til Boaro, men han måtte bøje sig først og fremmest for Adriano Malori, der er en endnu større specialist i kampen mod klokken, og da også sikrede sig den samlede førsteplads med sin suveræne indsats i temporidtet.</p><p class=" bl-elem">Nu har Boaro så fuldt ud dokumenteret, at tilliden til ham var berettiget, og han manmgler så blot at gøre arbejdet fuldstændig færdigt i morgen.</p>	
</div>

</div></body></html>
