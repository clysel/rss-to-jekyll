---
layout:     post
title: 	    "Skader denne mand politik? "
post_author:	    
post_date:	    Fri, 27 Feb 2015 11:33:17 +0100
post_site:	    politiken.dk 
post_link:	    http://politiken.dk/magasinet/feature/ECE2566145/skader-denne-mand-politik/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Hillary Clinton beskrev en velkendt følelse hos tv-serienarkomaner, da hun 
fortalte om, hvordan hun og Bill inhalerede første sæson af serien ’House of 
Cards’ hjemme i sofaen. 
</p><p>
»Vi ser kun ét afsnit ... Nej pyt, lad os se ét til ... Nå, men okay, vi har 
tid, vi skal ikke noget, lad os se et tredje. Jeg ved godt, at det lyder 
lidt indholdsløst«, fortalte den tidligere udenrigsminister til 
sladderbladet People om sit forhold til serien. 
</p><p>
Hovedpersonen Frank Underwood vender nu tilbage i sin tredje sæson, der i dag 
bliver tilgængelig på streamingtjenesten Netflix, så Clinton-familien og 
andre storforbrugere af ’House of Cards’ kan bruge weekenden i sofaen og 
liiiige se ét afsnit mere. 
</p><p>
De er langtfra alene. Netflix holder sine seertal tæt til kroppen, men ’House 
of Cards’ har revolutioneret branchen ved som den første rene netserie at 
høste både Emmy-priser og Golden Globes. Og serien har fans på de 
allerhøjeste steder. 
</p><p>
»Jeg er nødt til at sige, at livet i Washington er lidt kedeligere end det, 
man ser på skærmen«, sagde Obama om serien. »De fleste af mine dage går med 
møder med mænd i grå jakkesæt om spørgsmål, der ikke ville være særlig godt 
tv«. 
</p><h3>
Hollywood for de grimme 
</h3><p>
Mens mange i det politiske system elsker ’House of Cards’, mener andre, at 
serien fremstiller et billede af politik og medier, der fremmer kynisme og 
udbredte vrangforestillinger om, at alle politikere er magtsyge galninge. Og 
’House of Cards’ er blot en af adskillige nye kritikerroste tv-serier, der 
foregår i den politiske verden. 
</p><div class="art-fakta article-box">
<header><h4 class="">
Eksempler </h4>
<h5>
Politiske tv-serier </h5>
</header><div class="fakta-body" data-buildingblock="embedded_factboxlink">
<p><span class="img-contimg-fl-right"><img class="image inlineLightBox" src="http://multimedia.pol.dk/archive/00916/The_West_Wing___Sea_916754w.jpg" alt="" border="0"/><span class="caption"><span class="f-img-caption">Foto: 
</span>Warner Bros</span></span></p><p><b>Præsidentens mænd (1999-2006)</b> Præsident Bartlett og hans 
håndgangne mænd kæmper en daglig idealistisk kamp for samfundets svageste og 
en bedre verden. 
</p><p><b>Veep (2012-</b>) Vicepræsident Selina Meyer prøver at holde snuden oven 
vande, mens en daglig syndflod af små og store skandaler truer med at trække 
hendes og hendes forfjamskede og inkompetente stab ned. 
</p><p><b>Scandal (2012-)</b> Præsidentens tidligere spindoktor Olivia Pope starter 
sit eget krisestyringsbureau, hvor kundernes problemer konstant bringer 
hende i konflikt med de gamle kolleger i Det Hvide Hus. 
</p><p class=" bl-elem"><b>Madam Secretary (2014-) </b>Tea Leoni forsøger som udenrigsminister at 
balancere familieliv med teenagebørn og et ægteskab i tovene, mens hun løser 
diplomatiske problemer i Mellemøsten og sætter interne mandlige konkurrenter 
til vægs. 
</p>
</div>
</div><p/><p/><p>
»Hollywood og Washington har altid været to sider af samme mønt«, siger 
Patricia Phalen, der er lektor medievidenskab ved George Washington 
Universitetet i Washington, D.C. 
</p><p>
Politikerne har solet sig i filmstjernernes glans, og de rige filmfolk har 
ofte blandet sig i det politiske. 
</p><p>
»Som man siger i D.C.: Washington er lidt som Hollywood for de grimme«, siger 
Phalen. 
</p><p>
Både politik og filmsproget har trukket på de store fortællinger om den 
amerikanske drøm, erobringen af Vesten, USA’s særlige plads i verden og 
andre ikoniske amerikanske narrativer. Men i det, nogle kalder tv-seriens 
nye guldalder, hvor temaerne er blevet mere komplicerede og de kunstneriske 
ambitioner større, har politik fået en endnu mere fremtrædende rolle. 
</p><p>
Selv om ’House of Cards’ er et remake af en gammel BBC-serie, skriver den sig 
ind i en bølge i amerikansk tv netop nu, siger Patricia Phalen. Det begyndte 
med serien ‘The West Wing’ – ’Præsidentens Mænd’ på dansk – der løb over 
skærmen fra 1999-2006. 
</p><p>
De to serier er på mange måder hinandens spejlbilleder. 
</p><p>
Handlingen i ‘House of Cards’ roterer om det ambitiøse kongresmedlem Frank 
Underwood (Kevin Spacey), der bliver forbigået til sit drømmejob som 
udenrigsminister. Men i stedet for at lægge sig ned og jamre planlægger 
politikeren fra South Carolina et hævntogt med støtte fra sin femme 
fatale-kone Claire (Robin Wright). Gennem en syndig cocktail af 
manipulation, korruption, sex, løgn og mord fælder Underwood medlemmerne af 
den <i>camarilla</i>, der forhindrede ham i at blive udenrigsminister, og 
kæmper sig samtidig selv hele vejen til tops. 
</p><p>
De, der står i vejen, bliver ryddet af vejen af den brutale politiker, og de, 
der lader sig bruge, bliver brugt og smidt væk. Ikke blot i overført 
betydning: Underwood myrder med sine egne hænder to personer på sin vej mod 
magten. Først spiller han USA’s vicepræsident af banen, og indtager selv 
pladsen. Da han herefter manipulerer præsidenten til at gå af, rykker han 
selv ind i det ovale værelse uden nogen sinde at have været på valg til 
posten. 
</p><p>
Her i det ovale værelse forlod vi den nyslåede præsident Underwood i anden 
sæson. At dømme efter den teaser, Netflix har frigivet, er der i tredje 
sæson lagt op til en holmgang mellem Underwood og en russisk præsident Putin 
lookalike spillet af danske Lars Mikkelsen. 
</p><p>
I ’West Wing’ var præsident Jed Bartlett (Martin Sheen) en demokratisk 
ønskedrøm. En blændende begavet, nobelprisbelønnet økonomiprofessor. En 
idealist, der altid – med en smule hjælp fra de underliggende violiner på 
lydsiden – kunne tale til det bedste i os. Han var omgivet af <i>the 
best and the brightest </i>– folk, der valgte den dårlige hyre og et liv med 
takeawaymad på kontoret i Det Hvide Hus, fordi de ville gøre en forskel. 
</p><p>
Selv de onde var gode nok på bunden i ’West Win’g. Republikanerne i den 
udpræget venstreorienterede serie var i sidste ende motiveret af idealisme 
og fædrelandskærlighed. 
</p><p>
Hvordan er USA på få år gået fra dette lyserøde idealbillede af politik til 
Frank Underwoods dystre magtbrynde, spørger tv-anmelder ved Baltimore Sun 
David Zurawik: 
</p><p>
»Er det medierne, præsidentembedet eller os, folket, der har forandret sig i 
de sidste ni år?«. 
</p><p>
Præsident Jed Bartlett i ’West Wing’ sad i det fiktive Hvide Hus i kølvandet 
på rigsretssagen mod Bill Clinton under det skandaleomgærdede valg af George 
W. Bush i 2000, 11. september 2001 og krigen mod Irak. Her sukkede 
amerikanerne efter Bartletts højtsvævende idealisme, der næsten indvarslede 
Barack Obama. 
</p><p>
I Obamas seneste år har Washington været ramt af handlingslammelse og 
hændervridende vægelsind, og flere mener, at der mangler lederskab over for 
handlekraftige slyngler som Putin og Islamisk Stat. 
</p><p>
»Mange amerikanere har ikke længere tillid til Det Hvide Hus, og ’House of 
Cards’ udforsker den følelses af angst og vrede, der udspringer af at leve i 
det USA«, skriver David Zurawik. 
</p><p>
»Når det er bedst, artikulerer populærkulturen vores indre håb og vores mest 
skræmmende mareridt. Nu, hvor arbejdsløshed er blevet en permanent tilstand 
for 10 millioner amerikanere, og Islamisk Stat truer med at bringe sit 
barbari til New Yorks gader, er det naturligt at bekymre sig en smule over, 
om vores leder er opgaven voksen«, skriver Zurawik. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00916/3__s_son_af_House_o_916742" data-id="916742" data-imgtype="jpg" data-caption="Frank Underwood (Kevin Spacey) og hustruen Claire (Robin Wright) - ægteparret, man helst ikke vil stå i vejen for. Foto: Netflix"/><p>
Washington Posts politiske guru Chris Cilizza, ’hader’ imidlertid ’House of 
Cards’. Selv om det er fiktion, er serien med til at skade det politiske 
liv, mener han. 
</p><p>
»At fremstille den politiske scene i D.C. med sådan en 
’alle-her-er-ligeså-slemme-som-du-tror’-pensel, gør det sværere for folk at 
tro det bedste – eller i det mindste ikke det værste – om de mennesker, de 
sender til hovedstaden som deres repræsentanter«, skriver Cillizza. 
</p><h3>
Underwood, en moderne Odysseus 
</h3><p>
Men ’House of Cards’ skaber ikke nødvendigvis politisk kynisme. Det er 
tværtimod en arketype på et drama, der kan være med til at understrege nogle 
fælles normer – hvis altså Frank Underwood bliver straffet for sine 
forbrydelser. 
</p><p>
Det siger Nancy Sultan, der er professor i græsk og romersk litteratur ved 
Illinois Wesleyan University. Hun har har netop startet et forskningsprojekt 
om ’House of Cards’ og ser en klar tråd mellem de nye tv-seriesuccesers 
hovedpersoner og de antikke figurer. 
</p><p>
»Der er kommet en ny generation af tv-hovedpersoner. Det startede med Tony 
Soprano, siden Walter White i ’Breaking Bad’ og også Frank Underwood. De 
bryder alle med Aristoteles’ regler for den gode tragiske hovedperson, der 
skal være en god mand, der falder på grund af sine fejl«, siger Sultan. 
</p><p>
I stedet er de nye tv-hovedpersoner mænd, der opnår succes netop på grund af 
deres ondskab og brutalitet. Vi ønsker at det går dem godt, og beundrer 
deres mod til at gøre det nødvendige. 
</p><p>
»Som figur har Frank Underwood meget tilfælles med Homers Odysseus. Han er den 
udspekulerede taktiker, der sætter alt på et bræt og altid klarer sig, selv 
om det går galt for alle andre. Han mister alle skibene og alle sine mænd, 
men selv lander han altid sikkert«. 
</p><p>
Det virkelig interessante ved Underwood er, at han gør os til medskyldig i 
sine forbrydelser og dermed bliver en mere symbolsk trussel mod demokratiet, 
mener Sultan. 
</p><p>
»Frank Underwood gør os til en del af sin hybris, når han bryder væggen ned 
til kameraet og taler direkte til os. Han sætter en blamage på os som 
publikum, som vi er nødt til at konfrontere«, siger Sultan og henviser bl.a. 
til Underwoods velkomst til publikum i sæson to. 
</p><p>
»Troede I, jeg havde glemt jer? Måske håbede I det«, siger Underwood til 
kameraet kort efter en af sine forbrydelser. 
</p><p>
Forfatterne leger med os som publikum gennem Underwood-figuren mener Sultan. 
Det ligger i selve figurens initialer, som Underwood viser til publikum på 
sine manchetknapper: F.U. Eller udtalt på amerikansk: <i>fuck you</i>. 
</p><p>
Men netop derfor må serien også ende med Frank Underwoods fald, mener Sultan. 
</p><p>
»På den ene side beundrer vi ham for hans kompromisløshed. Men vi ved, at han 
må straffes for sine handlinger – han er for langt ude, til at han kan sone 
sine forbrydelser. Fascinationen i serien er: Hvordan skal straffen falde. 
For vi har brug for, at han bliver straffet, for at genoprette ordenen«, 
siger Sultan. 
</p><p>
Professoren ser Frank Underwoods kone Claire som den oplagte til at føre 
kniven. Hun er Franks akilleshæl, mener professoren. 
</p><p>
»Jeg ville virkelig elske, hvis det er Claire, der genopretter balancen. Hun 
er hans intellektuelle ligemand og partner. Når Frank siger: »Jeg elsker den 
kvinde, som en haj elsker blod«, blotter det hans sårbarhed«, siger Sultan. 
</p><p>
Når blot straffen falder over Underwoods syndige hoved, behøver man ikke at 
frygte, at ’House of Cards’ kan være med til at give et mere negativt 
billede af politik og medier, mener Sultan. 
</p><p>
»Et drama som dette kan være med til at forene os og bekræfte nogle fælles 
normer og fornemmelse af retfærdighed. Titlen ’House of Cards’ – siger på 
sin vis det hele: At alt det, der sker, har et spinkelt fundament, der kan 
kollapse, hvornår det skal være. Vi forenes som demokrati, ja, næsten 
tilfredsstilles ved at se en klart kriminel figur som Underwood falde«. 
</p><p class=" bl-elem"><i class=" bl-elem">Publiceret 27. februar 2015</i></p>	
</div>
</div></body></html>
