---
layout:     post
title: 	    "Savnet klassikerstjerne vælger helt ny udfordring i sit comeback"
post_author:	    
post_date:	    Thu, 16 Apr 2015 10:44:39 +0200
post_site:	    politiken.dk 
post_link:	    http://politiken.dk/sport/cykling/ECE2630146/savnet-klassikerstjerne-vaelger-helt-ny-udfordring-i-sit-comeback/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
For første gang i karrieren som professionel cykelrytter, der nu suser af sted 
på 14. sæson, vil det belgiske nationalidol Tom Boonen (Etixx-Quick Step) 
være at finde i Giro d’Italia-feltet, når den italienske rundtur indledes 9. 
maj i Sanremo.
</p><p>
Den 34-årige belgiske klassikerstjerne, som gik glip af alle de vigtigste 
opgaver på sit forårsprogram, da han styrtede på 1. etape i Partis-Nice 9. 
marts, er nu nået så langt i sin genoptræning efter den voldsomme medfart, 
som krævende en operation i den stærkt beskadigede skulder, at han sammen 
med holdets ledelse har lagt en plan for de kommende aktiviteter.
</p><h3>
Tørner ud i Tyrkiet Rundt
</h3><p>
De genoptages i konkurrencesammenhæng i Tyrkiet Rundt fra 26. april til 3. 
maj, og denne otte dage lange styrkeprøve skal ses som et afgørende led i 
forberedelserne til Giroen.
</p><p>
»Både Tom og vi håber på, at den enorme skuffelse, det var, at han var ude af 
stand til at deltage i klassikerne, kan forvandles til succes på de 
italienske landeveje«, siger tyskeren Rolf Aldag, der har titel af sports- 
og udviklingsmanager hos Etixx-Quick Step.
</p><p>
»Tom har arbejdet knaldhårdt for at komme i form igen, og vi ser ham som et 
stort aktiv i Giroen. Vores trumf til det samlede klassement er naturligvis 
colombianeren Rigoberto Uran, men Toms erfaring kan vise sig som et 
væsentligt element i holdets strategi i nøglesituationber undervejs i 
Giroen«.
</p><p>
»Hvilke løb, han skal køre efter de tre uger i Italien, er der endnu ikke 
taget stilling til«, fastslår Aldag og holder således en dør åben for 
Boonens mulige medvirken også i Tour de France.
</p><h3>
Cavendish har holdt pause siden Gent-Wevelgem
</h3><p>
Her er det til gengæld allerede afgjort, at en anden af det belgiske storholds 
fremtrædende skikkelser, briten Mark Cavendish, der ligesom Boonen er 
tidligere verdensmester, sendes på en betydningsfuld mission, efter at han 
sidste år styrtede ud af Touren allerede på 1. etape i finalen i Harrogate.
</p><p>
Mark Cavendish har ligeledes holdt pause fra den internationale scene, men 
ikke så længe som Boonen. Det besluttedes simpelthen, at han oven på en 
vellykket sæsonstart trængte til at puste ud efter at være udgået af 
Gent-Wevelgem 29. marts, og siden har menuen udelukkende stået på trænoing.
</p><p>
Den 29-årige brite er noteret for seks sejre i år, hvoraf den seneste blev 
hentet i Kurne-Bruxelles-Kuurne for halvanden måned siden.
</p><h3>
Alt handler om Tour de France i år
</h3><p>
Cavendish gør Boonen selskab i Tyrkiet Rundt, hvor fire af de 11 gevinster, 
briten noteredes for hele sæsonen, blev hentet i dette løb
</p><p>
»Jeg ville også gerne have kørt Giro d’Italia, fordi det er et løb, jeg sætter 
vældig stor pris på, og det har bragt mig mange glæder«, konstaterer Mark 
Cavendish.
</p><p>
»Imidlertid så vi sidste år, at det var ideelt for mig med henblik på Tour de 
France at bygge formen op i Tour of California og Tour de Suisse, så vi har 
valgt at benytte samme fremgangsmåde i denne sæson«.
</p><p>
»Jeg kom til Touren i 2014 i rigtig god form, men alt sluttede jo desværre i 
løbet af ganske få sekunder, da jeg styrtede på 1. etape«.
</p><p class=" bl-elem">
»Jeg håber på et senere tyidspunkt at kunne vende tilbage til Giroen, men i år 
handler alt om Tour de France og om at nå op på det niveau, jeg tidligere 
har haft på de franske landeveje.
</p>	
</div>

</div></body></html>
