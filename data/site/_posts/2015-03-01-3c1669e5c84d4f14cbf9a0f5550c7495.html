---
layout:     post
title: 	    "Lego og Coop er med i lobby mod vindmøller"
post_author:	    
post_date:	    Sun, 01 Mar 2015 22:30:27 +0100
post_site:	    politiken.dk 
post_link:	    http://politiken.dk/oekonomi/2050/energi/ECE2569072/lego-og-coop-er-med-i-lobby-mod-vindmoeller/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Hvis Lego var en legoklods, ville den være grøn. 
</p><p>
Virksomheden har en ambitiøs klimapolitik og har netop investeret 3 milliarder 
kroner i en <a href="http://borkumriffgrund1.com/#lang-en/" target="_blank">enorm 
havvindmøllepark</a> i Tyskland, der åbnede for blot to uger siden, og 
som vil modtage tysk statsstøtte i mindst otte år. 
</p><p>
Samtidig er Lego medlem af en dansk brancheforening, der er den mest højlydte 
modstander af statsstøtte til vindkraft, og som direkte opfordrer til at 
indstille udbygningen af den vedvarende energi i Danmark. 
</p><p>
Et paradoks? Nej, siger Legos kommunikationschef, Charlotte Simonsen: 
</p><p>
»Spørgsmål om vedvarende energi er ikke en del af vores engagement i 
foreningen«, lyder forklaringen i en skriftlig kommentar til Politiken. 
</p><p>
Foreningen for Slutbrugere af Energi (<a href="http://fse.dk" target="_blank">FSE</a>) 
tæller omtrent 50 virksomheder, der alle bruger meget energi. Formand Steen 
Vohlander opfordrer til at gøre det stik modsatte af Lego, nemlig indføre et 
øjeblikkeligt stop for nye vindmøller bygget med statsstøtte: 
</p><p>
»Vi skal ikke udbygge den vedvarende energi hurtigere, end der er brug for. Vi 
har allerede opfyldt målet for 2020, så nu bør udbygningen sættes på pause«, 
siger han. 
</p><h3>
Danfoss melder sig ud 
</h3><p>
Indtil for nylig var to af Danmarks største grønne virksomheder, Danfoss og 
Velux, også medlemmer af FSE. Men Velux meldte sig ud i januar, og Danfoss 
meldte sig ud i fredags, efter at Politiken havde spurgt til virksomhedens 
medlemskab. 
</p><p>
Også Danmarks største dagligvarekæde, Coop, er medlem af FSE, samtidig med at 
firmaet <a href="https://om.coop.dk/ansvarlighed/Klima.aspx" target="_blank">bryster 
sig af en meget grøn profil</a>. Informationschef Jens Juul Nielsen 
oplyser i en mail, at der er tale om et toårigt prøvemedlemskab, og at Coop 
ikke har deltaget i møder i Foreningen af Slutbrugere af Energi. 
</p><p>
I Greenpeace mener programchef Birgitte Lesanner, at medlemskabet er 
problematisk: 
</p><p>
»Det er vigtigt at gøre, som man prædiker. Hvis man er en grøn virksomhed, kan 
man ikke bare udlicitere de forkerte holdninger til en brancheforening. Hvis 
Lego og Coop mener deres klimaindsats seriøst, bør de melde sig ud af FSE«, 
siger hun. 
</p><p>
Omvendt har energieksperten Søren Dyck-Madsen fra Det Økologiske Råd 
forståelse for medlemskabet: 
</p><p>
»Jeg kan godt forstå, at de vil være medlemmer, fordi de gerne vil påvirke 
dagsordenen blandt de store energiforbrugende virksomheder«, siger han. 
</p><h3>
Bred politisk støtte til vind 
</h3><p>
Med sin modstand mod støtte til vind står brancheforeningen FSE i opposition 
til den brede kreds af partier i Folketinget – alle partier undtagen Liberal 
Alliance – der bakker op om at udbygge vindkraft i Danmark. 
</p><p>
Så sent som i torsdags sagde partierne god for <a href="http://www.ens.dk/info/nyheder/nyhedsarkiv/danmark-faar-billigere-stroem-havvindmoeller" target="_blank">aftalen 
om det nyeste, store vindprojekt</a>, havmølleparken Horns Rev 3. 
</p><p>
Projektet blev vundet af det svenske selskab Vattenfall. De første møller 
ventes klar i 2017, og hele parken skal være færdig i 2020. Ifølge 
Energistyrelsen vil over halvdelen af det danske elforbrug til den tid kunne 
dækkes af vind. 
</p><p>
Vattenfall er garanteret en pris på 77 øre per kilowatttime i de første 12 år. 
Det skal ses i forhold til en elpris, der ligger omkring 25 øre. Forskellen 
betales af alle danske elkunder gennem den såkaldte pso-afgift. De 77 øre er 
væsentlig lavere end garantiprisen ved andre vindparker både i Danmark og i 
udlandet. 
</p><h3>
Vi kan også bare køre i hestevogn 
</h3><p>
Alligevel er Steen Vohlander fra FSE yderst skeptisk: 
</p><p>
»Horns Rev-projektet er katastrofalt dårligt. Det bliver jo ikke godt, bare 
fordi det er bedre end noget andet, der var fuldstændig idiotisk. Det koster 
tre gange markedsprisen. Og hvis man forlanger, at det skal betales af 
virksomhederne, så går vi rabundus. Vores konkurrenter i udlandet betaler jo 
ikke den afgift«, siger han. 
</p><p>
Og Steen Vohlander ser heller ikke noget problem i at have Lego som medlem. 
Hans egen virksomhed, Jernstøberiet Dania, er også grøn, forklarer han: 
</p><p>
»Det giver slet ikke mening at tale om grøn eller sort.Vi producerer selv dele 
til vindmøllerne! Vi er nogle basisindustrier, der bliver hårdt ramt af den 
afgift, og hvis vi ikke er her længere, så må vi ud at køre hestevogn alle 
sammen«, siger han. 
</p><p class=" bl-elem">
Klima- og energiminister Rasmus Helveg Petersen (R) har ikke ønsket at 
forholde sig til de grønne virksomheder, der er medlem af brancheforeningen 
FSE.
</p>	
</div>
</div></body></html>
