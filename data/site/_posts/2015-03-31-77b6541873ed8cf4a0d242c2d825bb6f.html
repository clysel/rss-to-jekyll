---
layout:     post
title: 	    "IDA: Dyk i seniorledighed er et sundhedstegn for ingeniørarbejdsmarkedet"
post_author:	    15300
post_date:	    Tue, 31 Mar 2015 08:00:10 +0000
post_site:	    karriere.jobfinder.dk 
post_link:	    http://karriere.jobfinder.dk/artikel/et-sundhedstegn-ingenioerarbejdsmarkedet-man-er-holdt-op-med-smide-de-gamle-ud-2919
---
<html><body><div><section class="body">
			<p>Køen af arbejdsløse ingeniører har omtrent samme længde i dag som før krisen, men den har skiftet karakter. Dimittenderne er stadig flest, mens seniorerne, som dengang fyldte godt op, nærmest ikke er til at få øje på.</p>
			<p>I august 2006 stod 6 pct. af de 55-59-årige uden job. Samme måned sidste år var tallet faldet til 1,6 pct., mens den seneste måling (december 2014) viser 1,9 pct.</p>
			<p><a href="http://www.jobfinder.dk/jobs/?utm_source=Karrieresite&amp;utm_medium=Link&amp;utm_campaign=Se%20nyeste%20job?utm_source=Karrieresite&amp;utm_medium=Link&amp;utm_campaign=Se+job">Skal du videre i karrieren? Se mulighederne på Jobfinder.</a></p>
			<p>Udviklingen er ikke bare godt nyt for de erfarne ingeniører; det er godt nyt for alle ingeniører, mener Morten Thiessen, formand for Ansattes Råd (AR) i Ingeniør­foreningen:</p>
			<p>»Jeg kan ikke få armene ned, fordi tallet er et sundhedstegn for ingeniør­arbejdsmarkedet, og fordi man er holdt op med på gammeldags facon at smide de gamle ud,« siger han.</p>
			
			<p>Traditionelt er det seniorer og de nyuddannede, der først bliver ramt, når inge­niørarbejdsmarkedet begynder at vise svaghedstegn, forklarer AR-formanden:</p>
			<p>»De yngste årgange er den første kanariefugl, mens seniorerne er den næste, der falder af pinden, når arbejdsmarkedet bliver sygt,« siger han.</p>
			<p>De seneste ledighedstal viser en gennemsnitlig ledighed på 2,3 pct. Bortset fra ingeniører under 30 år, som har en ledighed på 8,2 pct., ligger alle aldersgrupper nu under gennemsnitstallet.</p>
			<h2>Faldet kan fortsætte</h2>
			<p>Morten Thiessen tror ikke, at udviklingen er tegn på, at virksomhederne har skiftet holdning til seniorer. Han mener snarere, at den er dikteret af nød.</p>
			<p>»Virksomhederne har desværre ikke set lyset, men de kan ikke få yngre folk lige nu. Man ændrer ikke bare på det relativt reaktionære mindset, som trives hos mange HR-folk. Men lad os nu ikke være moralske dommere. Så længe de gør det rigtige, er det ligegyldigt, hvorfor de gør det,« ræsonnerer han.</p>
			
			<p>Jørgen Stamhus, lektor ved Institut for Økonomi og Ledelse på Aalborg Universitet, vurderer, at den lave ledighed blandt senioringeniører hænger sammen med, at ingeniørledigheden er ‘meget, meget lav’, og at det giver plads til seniorerne. Dertil kommer, at pensions­alderen er på vej opad.</p>
			<p>»Når folk skal være en del år længere på arbejdsmarkedet, bliver seniorerne mere attraktive,« siger Jørgen Stamhus.</p>
			<p>Morten Thiessen forudser, at ingeniørledigheden kan falde endnu mere med deraf følgende ingeniørmangel. Og her kan senioringeniørerne komme til at spille en væsentlig rolle:</p>
			<p>»Hvis vi kan fastholde folk, som er på vej til pension, giver det os en stor arbejdskraftreserve på et af de områder, hvor det virkelig batter. Rent samfundsøkonomisk er det en utrolig potent knap at skrue på – særligt i en mangelsituation, hvor man kan bruge hver eneste time, der bliver udbudt,« siger han.</p>
			<p>Skal det lykkes, kræver det ifølge AR-formanden, at virksomhederne giver de erfarne ingeniører spændende faglige udfordringer og samtidig ser dem som individer med vidt forskellige interesser og behov.</p>
		</section>
		  </div></body></html>
