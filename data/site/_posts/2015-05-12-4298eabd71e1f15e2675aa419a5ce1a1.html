---
layout:     post
title: 	    "Vildt fascinerende Giro-etape tvinger favoritter ud af busken"
post_author:	    
post_date:	    Tue, 12 May 2015 18:47:15 +0200
post_site:	    politiken.dk 
post_link:	    http://politiken.dk/sport/cykling/ECE2666945/vildt-fascinerende-giro-etape-tvinger-favoritter-ud-af-busken/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Nok var det ventet, at den 150 km lange 4. etape i Giro d’Italia i det 
kuperede terræn fra Chiavari til La Spezia ville byde på interessante og 
underholdende elementer, men at den skulle udvikle sig til et vildt 
fascinerende skuespil med de mest fremtrædende aspiranter i det samlede 
klassement involveret i en forrygende fight, havde vist de færreste 
forestillet sig. 
</p><p>
Ikke desto mindre var det, hvad der skete undervejs på den knap fire limer 
lange, solbeskinnede færd, som den 22-årige italiener med det uspolerede 
drengeansigt, Davide Formolo (Cannondale-Garmin), kunne afslutte med sin 
endnu helt friske cykelkarrieres suverænt fornemste triumf, da han kæmpede 
sig til vejs ende som vinder 22 sekunder foran en udvalgt skare af hidsigt 
jagtende favoritter. 
</p><h3>
Rigoberto Uran mistede tid 
</h3><p>
Formolo havde angrebet umiddelbart inden den sidste klatretur med 14 km 
tilbage, og ingen formåede at hente ham. 
</p><p><b class="ext-link">Læs også</b><a class="embeddedlink" href="http://politiken.dk/sport/cykling/ECE2663794/contador-og-co-havde-fuld-kontrol-over-dramatisk-giro-finale/">Contador og Co. havde fuld 
kontrol over dramatisk Giro-finale</a></p><p>
Italieneren, der er i gang med sin anden sæson som professionel, noteredes 
dermed for sin første sejr og understregede med sin bedrift, at han med 
rette fremhæves som et af de mest lysende talenter i italiensk cykelsport. 
</p><p>
Blandt de ryttere, der fulgte tættest på Formolo, var tre af de fire mest 
indlysende podiekandidater, italieneren Fabio Aru (Astana), spanieren 
Alberto Contador (Tinkoff-Saxo) og australieren Richie Porte (Team Sky), 
mens de seneste to års nr. 2 i Giroen, colombianeren Rigoberto Uran 
(Etixx-Quick Step) satte 1.04 minut til. 
</p><h3>
Nr. 2 over strergen rakte armene jublende i vejret 
</h3><p>
Spurten i den gruppe, der halsede efter Formolo på de sidste km, vandtes af 
australieren Simon Clarke (Orica-GreenEdge), som rakte armene jublende i 
vejret, da han krydsede målstregen. 
</p><p>
Han fik dem dog hurtigt ned igen og tog sig i stedet til hovedet, som havde 
han begået ikke så lidt af en brøler med denne sejrsgestus, da italieren 
Giovannio Visconti (Movistar), der blev nr. 4 på etapen, prikkede ham på 
ryggen og gjorde ham opmærksom på, at der altså havde været en konkurrent 
foran dem. 
</p><p><b class="ext-link">Læs også</b><a class="embeddedlink" href="http://politiken.dk/sport/cykling/ECE2666188/livstruende-ulykke-munder-ud-i-ufattelig-optimisme/">Livstruende ulykke munder ud i 
ufattelig optimisme</a></p><p>
Imidlertid havde Simon Clarke fundet en grimasse, der kunne passe, da han kort 
efter blev interviewet. 
</p><p>
»Jeg var simpelthen så lykkelig over, at jeg med andenpladsen erobrede 
førertrøjen, at det helt spontant fremkaldte mit begejstringsudbrud«, lød 
forklaringen fra austrlieren. 
</p><h3>
Indehaveren af førertrøjen tabte 20 minutter 
</h3><p>
Han efterfølger da også ganske rigtigt i lyserødt sin landsmand og 
holdkammerat Michael Matthews, der ikke kunne følge med, da tempoet 
strammedes gevaldigt på den næstsidstre af dagens stigninger. Matthews nåede 
først i mål med et minus på 20 minutter til Formolo. 
</p><p>
Clarke fører nu med 10 sekunder til sin colombianske holdkammerat Esteban 
Chaves, mens Contador og Tinkoff-Saxos tjekke Roman Kreuziger er 17 sekunder 
efter på de næste pladser. 
</p><p><b class="ext-link">Læs også</b><a class="embeddedlink" href="http://politiken.dk/sport/cykling/ECE2664636/contador-rival-dropper-hotelsengen-og-sover-mobilt/">Contador-rival dropper 
hotelsengen og sover mobilt</a></p><p>
Fabio Arui er nr. 5 med et minus på 23 sekunder, og Porte indtager 
tiendepladsen 37 sekunder bagude, mens Rigoberto Uran som nr. 14 har sat 
1.11 minut til. 
</p><h3>
Stort, tidligt udbrud med lovende udsigter 
</h3><p>
Et tidligt udbrud på omkring 30 ryttere, som gradvist reduceredes, men hvor 
Tinkoff-Saxo taktisk klogt havde Kreuziger med og derfor slap for at udføre 
et helt så opslidende føringsarbejde i feltet som de foregående dages, så 
meget længe ud til at skulle tage sig af topplaceringerne på etapen. 
</p><p>
Astana ville det imidlertid anderledes, og med knap 60 km tilbage satte holdet 
sig magtfuldt i front, og det højt opskruede tempo betød, at kun knap en 
snes rivaler formåede at følge det kasakhiske kollektiv. 
</p><p><b class="ext-link">Læs også</b><a class="embeddedlink" href="http://politiken.dk/sport/cykling/ECE2665473/tinkoff-saxos-haarde-slid-baade-imponerer-og-vaekker-bekymring/">Tinkoff-Saxos hårde slid både 
imponerer og vækker bekymring</a></p><p class=" bl-elem">
Contador havde som sin eneste holdkammerat australieren Michael Rogers i dette 
felt. Rogers måtte imidlertid slippe til sidst, men frem mod finalen fik 
spanieren assistance af Kreuziger, da denne og de øvrige udbrydere – bortset 
fra den succesrige Formolo – blev ofre for Astanas hidsige jagt. 
</p>	
</div>

</div></body></html>
