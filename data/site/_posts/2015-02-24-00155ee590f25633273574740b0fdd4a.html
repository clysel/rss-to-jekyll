---
layout:     post
title: 	    "Danskere er med i det største brag i Champions League"
post_author:	    
post_date:	    Tue, 24 Feb 2015 17:04:08 +0100
post_site:	    politiken.dk 
post_link:	    http://politiken.dk/sport/fodbold/ECE2561500/danskere-er-med-i-det-stoerste-brag-i-champions-league/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
»Hernede i Tyskland havde vi set det komme. Alle var sikre på, at 
lodtrækningen ville ende med en kamp mellem Flensburg og Kiel. Og sådan blev 
det«. 
</p><p>
Det var kommentaren fra THW Kiel-spilleren, Rasmus Lauge, da Politiken talte 
med den danske playmaker efter lodtrækningen til ottendedelsfinalerne i 
mændenes Champions League i håndbold i Wien. 
</p><p>
Han er altså ikke spor overrasket over at skulle møde 2014-vinderen af 
Champions League, Flensburg-Handewitt. 
</p><p>
»Nej, men da vi i Kiel har en forventning om at komme videre i turneringen, må 
vi klare denne opgave. Det gør selvfølgelig vejen frem mod semifinalerne 
vanskeligere, men det er så det«, sagde Rasmus Lauge – som også gav udtryk 
for, at det nordtyske ’lokalopgør’ bliver den største af alle kampene i 
ottendedelsfinalerne. 
</p><h3>
Flensburg ramt af skader 
</h3><p>
Samme opfattelse har Flensburg-spilleren Anders Eggert. 
</p><p><b class="ext-link">Læs også</b><a class="embeddedlink" href="http://politiken.dk/sport/haandbold/ECE2559433/cl-lodtraekning-barcelona-skal-vaere-hjertelig-velkommen-i-aalborg/">CL-lodtrækning: Barcelona skal 
være hjertelig velkommen i Aalborg</a></p><p>
»Virkelig en klasselodtrækning«, nærmest jublede han, da Politiken fangede ham 
på telefonen hjemme i den nordtyske by. 
</p><p>
»At møde Kiel er det største, man kan i tysk håndbold. Det bliver et brag af 
et par kampe, og der bliver fuldt hus begge steder. Det er jo kampe, alle 
vil se«. 
</p><p>
Flensburg-truppen er imidlertid ramt af flere skader, men Rasmus Lauge er dog 
sikker på, at Flensburg vil gøre alt for at få de skadede spillere klar. 
Også danskerne Thomas Mogensen og Lasse Svan. 
</p><p>
»Jeg er den eneste angriber på holdet, der ikke er skadet, så vi har bestemt 
brug for fremgang på det felt. Men selv om det sker, kommer vi ikke til at 
fremstå som favorit, slet ikke. Kiel vandt sin indledende pulje, vi blev 
blot nr. fire. Men uanset hvad, så bliver det fantastisk at møde Kiel i 
ottendedelsfinalen«, fastslog Anders Eggert. 
</p><p>
En drøm gik i opfyldelse, da Aalborg Håndbold fik FC Barcelona som modstander. 
Aalborg-træneren Jesper Jensen krydsede fingre for en spektakulær modstander 
– når man nu alligevel som et hold fra nederste seedningslag skulle møde en 
af de store kanoner. 
</p><h3>
AaB trak billetsælger 
</h3><p>
Og bedre end den store billetsælger FC Barcelona med danske Jesper Nøddesbo i 
truppen kunne det ikke blive for den nordjyske klub, der nu kommer til at 
skabe en håndboldfest på hjemmebane i weekenden 14.-15. marts. 
</p><p>
Derimod var det kroatiske mandskab Zagreb ikke nogen ønskemodstander for det 
danske mesterhold, Kolding København. 
</p><p>
»Nej, det kan jeg ikke sige«, lød det fra klubbens erfarne målmand, Kasper 
Hvidt, da lodtrækningen parrede Kolding med Zagreb, som har turneringens 
mest ’voldsomme’ hjemmebane med over 10.000 tilskuere. Her har hold som både 
THW Kiel og Paris S-G lidt nederlag. 
</p><p><b class="ext-link">Læs også</b><a class="embeddedlink" href="http://politiken.dk/sport/haandbold/ECE2560804/aalborg-fik-opfyldt-oensket-om-at-moede-barcelona/">Aalborg fik opfyldt ønsket om 
at møde Barcelona</a></p><p>
»Når det handler om at komme videre til kvartfinalerne, er jeg i høj grad 
optimist. Vi har håb om at få Lasse Andersson klar efter hans skadepause, og 
da Kim Andersson scorede seks mål i søndags, er han måske også på vej mod 
den rette form. Tendens er i hvert fald, at det går fremad«, konstaterede 
Kasper Hvidt. 
</p><h3>
Fransk lokalopgør 
</h3><p>
Zagreb har hjemmebane i den første kamp, »og dernede bliver helvedet hedt for 
os. Men det er op til os selv at være gode, og magter vi det, har vi en god 
mulighed for at gå videre i turneringen«. 
</p><p>
Fransk håndbold får også et ’lokalopgør’: Paris S-G med Mikkel Hansen skal 
møde Dunkerque, men ellers byder den første knockoutrunde ikke på mange 
superkampe. 
</p><p class=" bl-elem">
»Det skal dog nok blive til mange spændende opgør. Alle holdene har kvalitet, 
og alle spillere vil kæmpe som besatte for at komme videre til 
kvartfinalerne«, vurderede Kolding-målmanden Kasper Hvidt. 
</p>	
</div>
</div></body></html>
