---
layout:     post
title: 	    "Kritikere anklager Google for at udnytte den rebelske gadekunst "
post_author:	    
post_date:	    Fri, 20 Mar 2015 07:06:45 +0100
post_site:	    politiken.dk 
post_link:	    http://politiken.dk/kultur/kunst/ECE2595804/kritikere-anklager-google-for-at-udnytte-den-rebelske-gadekunst/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Vi står i den smalle gade Pasaje Lanin i Buenos Aires. Ligegyldigt hvilken vej 
man vender sig, ser man husfacader malet i farver og mønstre. Som at stå 
midt i et kunstværk. 
</p><p>
Gaden er mennesketom, men den lille passage er selv blandt mange af de lokale 
i området stort set ukendt. Det fortæller i hvert fald den mandlige stemme i 
vores høretelefoner. Med tydelig amerikansk accent på de spanske gadenavne. 
</p><p>
For vi er ikke rejst til Argentina, vi besøger gennem Googles Art Project et 
stykke street art virtuelt. 
</p><h3>
Virtuelt museumsbesøg 
</h3><p>
Googles Art Project startede i 2011 som et samarbejde mellem Google og museer 
over hele verden. Det er både en samling affotograferede værker og en 
digital feature, der gør det muligt for brugerne at gå på virtuelt 
museumsbesøg hjemme fra sofaen. 
</p><div class="art-fakta article-box">
<h4 class="">
Fakta </h4>
<h5>
Google samler kulturskat </h5>
<div class="fakta-body" data-buildingblock="embedded_factboxlink">
<p><b>Googles kultursamling startede</b> som et såkaldt 20-procents projekt, hvor 
en medarbejder får en idé til et projekt og realiserer det med 20 procent af 
sin arbejdstid til rådighed.
</p><p>
Amit Sood, en Google-medarbejder med indisk baggrund, fik ideen til <b>Art 
Project</b>, og i 2011 åbnede projektet med 17 museumspartnere og 
omkring 1.000 værker.
</p><p class=" bl-elem">
Siden er Art Project blevet samlet under <b>Googles Cultural Institute</b> 
sammen med deres historiske samlinger og en afdeling for verdens 
seværdigheder, hvor brugeren nu kan gå på museum eller udforske monumenter <b>fra 
Taj Mahal til Stonehenge virtuelt.</b></p>
</div>
</div><p>
Seneste tilføjelse er en database med billeder af street art fra mange af 
verdens storbyer, som blev lanceret tidligere på ugen i Los Angeles.</p><p>
Adskillige street artists var til stede ved lanceringen, og L.A. Times har 
talt med flere, der tager godt imod initiativet. 
</p><h3>
Google udvider sin verdensarv 
</h3><p>
Street art, eller gadekunst, er en betegnelse for værker i gadebilledet. 
Stilarten varierer, og det er ikke kun graffiti, der i dag betragtes som 
gadekunst. Alle mulige materialer fra garn og perleplader til maling bliver 
brugt i værkerne, der ofte har politisk symbolik. 
</p><p>
Målet med databasen er at bevare street art i en digital form, og det er ikke 
det første stykke kultur, Google har taget med i sin voksende samling. 
</p><p>
»De har travlt med at katalogisere alt i øjeblikket. De startede med 
biblioteksprojektet, hvor de skannede en masse bøger for nærmest at få alle 
verdens ord i deres databaser. Jo mere data, jo mere relevant og uomgængelig 
bliver man«, siger Lone Koefoed Hansen, der er lektor ved Institut for 
Æstetik og Kommunikation ved Aarhus Universitet. 
</p><p><b class="ext-link">FORSKER </b><a class="embeddedlink" href="http://politiken.dk/kultur/boger/ECE2494950/forsker-google-overtager-vores-litteraere-arv/">Google overtager vores litterære arv </a></p><p>
Selv forklarer Google projektet således: 
</p><p>
»Grundlæggende vil vi gøre verdenskunsten tilgængelig for alle. Amit Sood 
(medarbejder ved Google, red.), der fik ideen, havde ikke adgang til MoMA og 
Van Gogh, da han voksede op i Indien, og som han siger, så havde det været 
fantastisk, hvis han som barn kunne have set kunstværker fra hele verden fra 
sin lokale netcafe«, siger Christine Sørensen fra Google i Danmark. 
</p><p><span class="img-contimg-fl-right"><img class="image inlineLightBox" src="http://multimedia.pol.dk/archive/00922/Kul_Buenos_Aires_922250y.jpg" alt="" border="0"/></span></p><h3>
Sensations-gadekunst 
</h3><p>
I dag har Art Project 537 museumspartnere, herunder 7 danske, og næsten 90.000 
værker fordelt i 43 lande. 
</p><p>
Selve Street art-delen lægger 10.000 værker til, der stammer fra 85 
kunstorganisationer i 34 lande. Danmark er endnu ikke repræsenteret med 
street art, men street arten findes også i det danske gadebillede. 
</p><p>
Kunstneren Tejn har således tidligere stillet en ged med en McDonald’s 
pomfritbakke på hovedet over for Christiansborg. Han tager imod Googles nye 
initiativ med blandede følelser. 
</p><p>
»Jeg føler, at der er en udvælgelse af, hvad der bliver vist, hvilket man 
sagtens kunne kalde for en censur. Og der er ikke censur på gadekunst ude i 
gaden. Man får en form for sensationsgadekunst via Google«, siger Tejn, hvis 
baggrund ikke er kendt af Politiken. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/udland/jarlner/ECE2185507/google-tager-endnu-et-skridt-ind-i-dit-hjem/">Google tager endnu et skridt 
ind i dit hjem </a></p><p>
Christine Sørensen fra Google mener heller ikke, at oplevelsen af gadekunsten 
på skærmen kan sammenlignes med oplevelsen på gadeplan: 
</p><p>
»Vi foregiver på ingen måde, at det at opleve gadekunst på mobilen eller foran 
computeren, er det samme som at opleve på de præmisser, kunsten er skabt til 
på gadeplan. Men vi håber, at det er med til at fremme interessen, så 
brugerne måske tager ud og besøger værkerne. Hvis de stadig findes«, siger 
hun. 
</p><h3>
Kunsten bidrager til Googles identitet 
</h3><p>
For databasen er også tænkt som en promovering af de gadekunstnere, der ønsker 
at være med. 
</p><p>
Matthias Hvass Borello, kunstkritiker og redaktør ved Kunsten.nu, mener dog, 
at det i lige så høj grad er en promovering af Google: 
</p><div class="art-quote article-box">
<p class="quote"/>
<blockquote>
<p class="quote-txt">
Kunsten står åbenlyst i Googles tjeneste også. Street art gør deres 
brand dejlig politisk ukorrekt og rebelsk
</p>
<p class="sender">
Matthias Hvas Borello, redaktør på Kunsten.nu 
</p>
</blockquote>
</div><p>
»Det her med at ville stå i kunstens tjeneste, det er tit sådan nogle 
initiativer, hvor man glemmer at sige, hvor meget man får ud af at bruge 
kunsten. Kunsten står åbenlyst i Googles tjeneste også. Street art gør deres 
brand dejlig politisk ukorrekt og rebelsk«, siger han.</p><p>
Volkswagen, Redbull og BMW gør ifølge Borello det samme, når de prøver at 
blive associeret med kunsten. Den bidrager til deres identitet på en måde, 
de ikke selv kan skabe, siger han. 
</p><p>
»Det er klart, at Google, som startede som et meget idealistisk open-source 
projekt, er blevet kæmpe kommercielt foretagende i dag. Og det er klart, at 
de får noget ud af det her«, siger Borello og kalder det en »ublu udnyttelse 
af den vildskab, der er i kunsten«. 
</p><h3>
Gensidig udnyttelse 
</h3><p>
Men Christine Sørensen understreger, at formålet med Googles Art Project ikke 
er at tjene penge. Tværtimod bruger de en del penge på det. 
</p><p>
»Google tjener ikke penge på Art Project. Museer, kunstorganisationer og 
kunstnere tjener ingen penge, og brugerne betaler ikke for at se værkerne. 
Google tjener penge på, at du klikker på en reklame, og det gør det muligt 
for os at lave alle mulige andre ting, som vi gerne vil. For eksempel at 
gøre information tilgængelig«, siger hun. 
</p><p><b class="ext-link">GOOGLE </b><a class="embeddedlink" href="http://politiken.dk/kultur/kunst/ECE1587996/google-kunst-projekt-er-pengefrit-partnerskab/">Kunst-projekt er »pengefrit partnerskab«</a></p><p>
Google spørger altid om lov, før de affotograferer og viser street art. Enten 
via kunstorganisationer eller i direkte kontakt med kunsterne. 
</p><p>
Og hvis de spørger Tejn, om hans gadekunst skal være med i en kommende dansk 
udgave, siger han trods alt ikke nej. 
</p><p class=" bl-elem">
»De må hjertens gerne tage min kunst med, selv om mine budskaber falder lidt 
fra, når de bliver serveret af Google. Men det er sgu også fedt, at folk fra 
hele verden, får chancen for målrettet at gå ind for at se min kunst«, siger 
Tejn. 
</p>	
</div>
</div></body></html>
