---
layout:     post
title: 	    "Forældre finder datter 17 år efter kidnapning"
post_author:	    
post_date:	    Fri, 27 Feb 2015 20:26:35 +0100
post_site:	    politiken.dk 
post_link:	    http://politiken.dk/udland/ECE2567479/foraeldre-finder-datter-17-aar-efter-kidnapning/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Ved et rent tilfælde er en familie blevet genforenet i Cape Town i Sydafrika. 
</p><p>
17 år efter at en nyfødt pige blev kidnappet på hospitalet, har hendes 
forældre nu fundet hende igen, skriver New York Times. Samtidig er en 
50-årig kvinde blevet anholdt og sigtet i sagen. 
</p><p>
Pigen, der fylder 18 år i april, er vokset op hos den anholdte kvinde og 
hendes mand et par kilometer fra sin biologiske familie. Ved et tilfælde 
blev hun venner med sin yngre biologiske søster, da de begge to gik på den 
samme skole. De mødtes, fordi deres fælles venner mente, at de mindede om 
hinanden. 
</p><p>
»Der var en helt utrolig tilknytning«, siger pigens biologiske tante til den 
sydafrikanske radiokanal 'Cape Talk'. 
</p><h3>
Den gamle sag genåbnet
</h3><p>
Datteren inviterede angiveligt sin nye veninde med hjem, og mødet med pigen 
fik faren til at kontakte politiet, som genoptog efterforskningen af den 
gamle kidnapningssag. Da pigens påståede forældre ikke kunne bevise, at de 
var hendes biologiske ophav, blev der foretaget en dna-test.
</p><p>
Pigens biologiske forældre har flere gange fortalt medierne om deres søgen 
efter deres forsvundne datter.
</p><p>
»Jeg opgiver aldrig håbet. Min mavefornemmelse siger, at min datter er derude, 
og at hun kommer hjem«, sagde hendes far til avisen 'Weekend Argus' for fem 
år siden.
</p><p>
I 2011 forklarede moren, at hun havde set en kvinde klædt som sygeplejerske 
sidde med datteren på hospitalet kort efter fødslen. Moren faldt i søvn, 
sløsig efter et kejsersnit, og da hun vågnede igen, fik hun at vide, at 
datteren var væk.
</p><p class=" bl-elem">
Den anholdte kvinde skal ifølge New York Times for retten 6. marts.
</p>	
</div>
</div></body></html>
