---
layout:     post
title: 	    "Nanopartikler gør kemoterapi mere effektiv"
post_author:	    Adam Fribo
post_date:	    Tue, 03 Mar 2015 11:55:07 +0000
post_site:	    ing.dk 
post_link:	    http://ing.dk/artikel/nanopartikler-goer-kemoterapi-mere-effektiv-174501
---
<html><body><div><section class="body"><p>Resistens stikker i mange tilfælde en kæp i hjulet på kemoterapi. Når behandlingen har fået svulsten til at skrumpe en del, bliver den pludselig uimodtagelig – og så kan den begynde at vokse igen.</p>
			<p>Det problem vil forskere fra det amerikanske universitet MIT nu til livs ved hjælp af en nyudviklet nanoenhed, som blokerer for et gen, der udløser resistens.</p>
			<p>Forskningen er netop publiceret i det videnskabelige tidsskrift <a href="http://www.pnas.org/content/early/2015/02/23/1421229112.abstract">PNAS</a>, og helt konkret består enheden af guld-nanopartikler, der er indlejrede i en klæbrig hydrogel. Nanopartiklerne er coatede med DNA-strenge, og i strengene er der interkaleret en mængde af stoffet fluorouracil, der bruges til at behandle kræft.</p>
			<p>Hydrogelen kan enten sprøjtes eller opereres ind, hvorefter den lægger sig rundt om svulsten.</p>
			<p>Men for at forstå hvordan det virker, er det nødvendigt at vide, hvordan problemet opstår.</p>
			<p>Resistensen forsages af et protein, der har det mundrette kaldenavn MRP1 – Multidrug Resistant Protein 1.</p>
			<p>Proteinet har i grove træk den funktion, at det pumper medicinen ud af kræftcellerne og på den måde i praksis gør svulsten resistent overfor behandlingen.</p>
			<p>Og det er her, at DNA-strengene på nanopartiklerne bliver vigtige.</p>
			<p>Stengene svarer til den mRNA, der varetager kommunikationen mellem resistens-proteinet og kræftcellen. Så når DNA-strengene opfatter den RNA-sekvens, der kommunikerer resistens-budskabet fra protein til celle, folder de sig ud, binder sig til mRNA’en og blokerer processen ved at forhindre den i at danne flere molekyler fra proteinet.</p>
			
			<p>Men det stopper ikke her.</p>
			<p>Der er som nævnt fluorouracil interkaleret i DNA-strengene, så hver gang de detekterer øget MRP1-aktivitet, frigives en dosis.</p>
			<p>Enheden angriber altså kræftcellen, samtidig med at proteinet forhindres i at pumpe medicinen væk.</p>
			<p>»Når vi sætter genet ud af spillet, så er cellen ikke længere resistent, og vi kan ordinere stoffet, der nu igen er effektivt,« siger postdoc João Conde i en pressemeddelelse fra <a href="http://newsoffice.mit.edu/2015/nanodevice-defeats-cancer-drug-resistance-0302">MIT</a>.</p>
			
			<p>For at demonstrere mulighederne har forskerne testet mus med såkaldt triple-negativ brystkræft, og her er det lykkedes at sætte resistens-proteinet ud af spillet i 2 uger og skrumpe svulsterne med 90 procent i samme tidsrum.</p>
			<p>Og Ifølge Jeffrey Karp, der er professor ved Harvards institut for medicin og ikke er involveret i forskningen, lover det godt for fremtidige behandlingsmuligheder.</p>
			<p>»Det er et imponerende studie, der trækker på ekspertise fra materialevidenskab, nanoteknologi, biologi og medicin for at gøre traditionel kemoterapi mere effektiv,« siger Jeffrey Karp.</p>
			<p>Ifølge forskerne kan nanoenheden modificeres til at målrette alle gener, der er relevante for kræft, ligesom enhver type medicin kan knyttes til den.</p>
		</section></div></body></html>
