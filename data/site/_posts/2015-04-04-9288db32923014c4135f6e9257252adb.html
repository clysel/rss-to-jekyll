---
layout:     post
title: 	    "Da Danmark præsenterede verdens første klimaplan"
post_author:	    
post_date:	    Sat, 04 Apr 2015 16:42:01 +0200
post_site:	    politiken.dk 
post_link:	    http://politiken.dk/oekonomi/2050/energi/ECE2614234/da-danmark-praesenterede-verdens-foerste-klimaplan/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
I dag kan lyde underligt, men i 1990 havde intet land lagt en plan for, hvor 
det kunne sænke sin udledning af klimagasser. 
</p><p>
Derfor skrev den daværende KVR-regering historie, da den 4. april 1990 
fremlagde en handlingsplan, Energi 2000, hvis mål var at skære en femtedel 
af den danske udledning af CO2 inden 2005. 
</p><p>
Danmark kom først. Det vakte international opsigt, men det var også noget af 
en udfordring, fortæller arkitekten bag Energi 2000, daværende 
energiminister Jens Bilgrav-Nielsen (R). 
</p><p>
»Vi var lidt i et område, hvor der ikke havde været nogen før. Det gjorde det 
ikke mindre spændende«, siger han. 
</p><p>
Energi 2000 lagde op til massive energibesparelser, mindre kul, meget mere 
naturgas og biomasse, mere kraftvarme på små, decentrale værker, flere 
vindmøller og anden vedvarende energi. Blandt midlerne var nye afgifter, og 
blandt sidegevinsterne et stort fald i luftforeningen med svovl og 
kvælstofilte. Ifølge planen ville der være knyttet »betydelige 
eksportmuligheder« til den nye politik. 
</p><p>
Regeringen havde på forhånd besluttet, at planen ikke måtte påvirke 
konkurrenceevnen negativt, hvilket ikke gjorde opgaven nemmere. »Men det 
viste sig jo, at det var muligt at dreje udviklingen, så vi fortsat har haft 
en pæn økonomisk vækst«, noterer den tidligere minister i dag med 
tilfredshed. 
</p><p><span class="img-contimg-fl-left"><img class="image inlineLightBox" src="http://multimedia.pol.dk/archive/00925/Poul_Schl_ter_925671y.jpg" alt="" border="0"/><span class="caption"><span class="f-img-caption">Opbakning. 
</span>Statsminister Poul Schlüters opbakning var afgørende, da Danmark fik sin første klimaplan, mener Jens Bilgrav-Nielsen (th). Han var energiminister og hans partifælle, Lone Dybkjær (tv) var som miljøminister en vigtig allieret.</span></span></p><h3>
Med hjælp fra Ramses 
</h3><p>
Inspirationen kom fra Brundtland-rapporten fra 1987. Her satte en 
FN-kommission med Norges daværende statsminister Gro Harlem Brundtland i 
spidsen for alvor fokus på den globale opvarmning. Målet for reduktion af 
CO2-udledningen var taget direkte fra rapporten, som også opstillede 
forskellige scenarier og modeller. 
</p><p>
»Og så kastede Energiministeriet og Miljøministeriet sig over det og 
forberedte det grundlag, der skulle til«. 
</p><p>
En af midlerne hed Ramses. En helt ny model, som man kunne få til at regne på 
forskelligt forbrug af for eksempel kul og gas i forhold til et basisforløb. 
</p><p>
»Vi måtte være meget påpasselige, for vi havde nogle meget kraftige kritikere, 
som så os over skulderen og havde deres egne modeller. De gjorde alt, hvad 
de kunne for at skyde planen ned«. 
</p><p>
Kritikerne sad blandt andet i de to store elselskaber, Elsam og Elkraft, som 
indtil da selv havde udstukket de store linjer. De havde støtte i industrien 
og dele af fagbevægelsen med Dansk Metal i spidsen, som ikke kunne se noget 
behov for at skrue ned for kulforbruget. 
</p><p>
»Ind imellem kan jeg godt undre mig over, at det gik så glat, for der var 
virkelig solid modstand. Men der spillede det en rolle, at vi havde Poul 
Schlüter (K) som statsminister. Han var helt klar over, hvor betænkelig 
industrien var ved det, men han stod fast«. 
</p><p>
Tiden var måske også moden. Jens Bilgrav-Nielsen giver ngo’er som 
Organisationen for Vedvarende Energi (OVE) æren for, at der i offentligheden 
var forståelse for problemet. 
</p><p>
Modtagelsen i de store morgenaviser var ret positiv. Både Berlingske og 
Jyllands-Posten noterede, at kulproblemet ville være mindre, hvis ikke 
Danmark havde sagt nej til atomkraft – et forhold, som Politiken ikke kom 
ind på – og Jyllands-Posten gav ikke meget for, at der skulle være tale om 
en forøgelse af drivhuseffekten. Men avisen konstaterede i første afsnit af 
sin leder om sagen, at planen rummede mange »gode og fornuftige forslag«. 
</p><h3>
Alternativt flertal 
</h3><p>
Energi 2000 var i høj grad et radikalt initiativ. Partiet var klar over, at 
det ville blive bedømt på, om det gav køb på sine energi- og miljøpolitik, 
da det i 1988 gik i regering med Konservative og Venstre. 
</p><p>
Vigtige beslutninger udestod stadig, da de radikale efter valget i november 
1990 forlod regeringen, blandt andet om en CO2-afgift og tilskud til 
omstillingen til decentral kraftvarme. Det blev sikret af Folketingets 
grønne flertal, som tvang den nye VK-regering til at fremsætte 
lovforslagene. 
</p><p>
Jens Bilgrav-Nielsen betragter det alternative flertal som afgørende for, at 
Energi 2000 blev ført ud i livet. Men han er glad for, at dansk 
energipolitik siden da er blevet styret af brede, politiske forlig. 
</p><p>
Den nuværende energiaftale omfatter alle Folketingets partier undtagen Liberal 
Alliance og gælder indtil 2020. Klimamålene er der gengæld ikke nær så bred 
enighed om. Her har regeringen sammen med de konservative og venstrefløjen 
sat et mål om en reduktion på 40 procent i 2020 i forhold til 1990. 
</p><p><b class="ext-link">SE OGSÅ</b><a class="embeddedlink" href="http://politiken.dk/oekonomi/2050/2050_forklarer/ECE2569223/her-er-de-5-store-politiske-slagsmaal-om-klima-og-energi/">Her er de 5 store politiske slagsmål 
om klima og energi</a></p><p>
Trods de brede forlig er der fortsat diskussion om klima- og energipolitikken. 
Skal vi have så mange og så store vindmøller, når vi nogle gange skal betale 
for at eksportere vindenergien – som det var tilfældet i 48 timer i 2014. 
Hvordan skal støtten til grøn energi finansieres ? 
</p><p>
Det er blot nogle af spørgsmålene. Men de mest vedvarende kritikere af 
klimaambitionerne har faktisk været de økonomiske vismænd. De udarbejdede i 
2002 en rapport, der konkluderede, at vindmøllesatsningen havde kostet dyrt, 
trods de arbejdspladser og den eksport, den havde skabt. Vismændene kan 
fortsat ikke se en samfundsøkonomisk fordel i at gå forrest i 
klimapolitikken. 
</p><p>
»Erhvervspolitikken bør rettes mod alle erhverv og bestå af at give gode 
rammebetingelser, uden at enkelte erhverv favoriseres med 
produktionsstøtte«, lyder det i en kommentar fra den særlige miljøvismand, 
økonomiprofessor Eirik Schrøder Amundsen. 
</p><p>
Erhvervslivet i form af Dansk Industri ser i dag noget mere positivt på den 
sag. 
</p><p>
Energi 2000’s CO2-mål blev ikke opfyldt. Men de danske CO2-udledninger er 
faldet. Jens Bilgrav-Nielsen er ikke i tvivl om, at indsatsen har været 
pengene værd. 
</p><p class=" bl-elem">
»Det var en svær omgang. Men det har båret frugt – især de store tilskud, der 
kom til brugen af vedvarende energiog de anlæg, der skulle gøre den 
vedvarende energi anvendelig«. 
</p>	
</div>

</div></body></html>
