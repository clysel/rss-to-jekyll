---
layout:     post
title: 	    "Efterforskere: Brugbare optagelser fundet på den sorte boks"
post_author:	    Ulrik Andersen
post_date:	    Wed, 25 Mar 2015 17:16:07 +0000
post_site:	    ing.dk 
post_link:	    http://ing.dk/artikel/efterforskere-brugbare-optagelser-fundet-paa-den-sorte-boks-175047
---
<html><body><div><section class="body"><p>Der er håb om, at efterforskerne kan bruge lydoptagelser fra cockpittet i Germanwings Flight 4U9525 til at opklare, hvad der gik galt med flyet, der styrtede ned i de franske alper tirsdag formiddag. Det fortalte direktøren for den franske havarikommission Rémi Jouty på en pressekonference onsdag eftermiddag.</p>
			<p>»Vi har netop udtrukket lydfil, som indeholder brugbare lyde og stemmer, men vi har endnu ikke været i stand til at fastlægge, præcist hvornår den begynder, og hvornår den slutter. Vi kan bare høre nogle personer, der taler.«</p>
			
			<p>Flyets Cockpit Voice Recorder (CVR) blev fundet allerede kort efter redningspersonel kom frem til nedstyrtningsstedet, men der var tvivl om, der kunne trækkes brugbare oplysninger ud af den, efter flyet tilsyneladende havde ramt bjergsiden med 700 km/h.</p>
			<p>Men ifølge Rémi Jouty vil det komme til at tage både uger og måneder, at få fastslået, præcist hvilke dele af flyets sidste rejse, lydoptagelserne dækker, hvem der siger hvad, at få samtalerne oversat og ikke mindst at få tolket de øvrige lyde, der måtte dukke op.</p>
			
			<p>Desuden skal informationerne fra lydoptagelserne sammenholdes med de øvrige data, som efterforskerne er i stand til at skaffe fra nedstyrtningsstedet, radarsystemer og eventuelle data, der måtte være sendt fra flyet til flyselskabet eller til Airbus eller CFM International, der har leveret fly og motor.</p>
			<p>De franske efterforskere ville ikke spekulere i årsagerne til styrtet, men kunne udelukke, at der var sket en eksplosion, før flyet ramte jorden.</p>
			
			<p>Ifølge den franske præsident Francois Hollande og flere medier har redningsmandskabet også fundet den anden sorte boks, men der er ifølge Hollande kun tale om boksens hylster, så den er angiveligt ikke meget bevendt. På pressekonferencen blev Rémi Jouty spurgt om den anden sorte boks, men han kunne ikke bekræfte fundet på daværende tidspunkt.</p>
			
			<p>Adspurgt om efterforskerne ville komme ud med konklusioner løbende eller vente med at sige noget som helst, indtil alle undersøgelser var afsluttet, lovede han, at at man ville dele alle afgørende informationer om årsagen til styrtet, så hurtigt som muligt.</p>
		</section></div></body></html>
