---
layout:     post
title: 	    "Blog: NemID - NU bli'r det godt!"
post_author:	    Jesper Lund Stocholm
post_date:	    Mon, 20 Apr 2015 20:57:07 +0000
post_site:	    www.version2.dk 
post_link:	    http://www.version2.dk/blog/nemid-nu-blir-det-godt-149020?utm_medium=feed&utm_source=version2.dk&utm_campaign=it_nyheder
---
<html><body><div><section class="body">
    <p>Jeg vil gerne afsløre en lille hemmelighed:</p>

<p>De sidste 2-3 år har jeg jævnligt haft lyst til at kvitte mit arbejde og søge nye udfordringer. Helt konkret har jeg gået og leget med tanken om at søge ind til Digitaliseringsstyrelsen.</p>

<p>For jeg er efterhånden helt fyldt op med frustration over, hvad de dog render rundt og laver derinde.</p>

<p>Jeg ved godt, at det altid er nemmere at stå på sidelinien og råbe af spillerne end at spille med. Jeg ved også godt, at når man sidder omkring bordet i en styrelse eller et ministerium, så er der 1000 hensyn at tage, som ikke er åbenlyse for alle os på sidelinien.</p>

<p>Alt det ved jeg godt - men jeg forstår det stadig ikke. Og derfor legede jeg med tanken om at får lov til at arbejde HELT tæt på dér, hvor beslutningerne tages. For hvis bjerget ikke vil komme til Muhammed, så må b... ja, I ved sikkert godt, hvad jeg mener.</p>

<p>Fordi:</p>

<ul>
<li>Jeg forstår ikke, hvordan man kan snakke om "næste generation af NemID", og samtidig kun snakke om ændringer, der ikke er ordet "generationsskifte" værdigt - men snarere en opgradering af "Version 1.8" til "Version 1.9".</li>
<li>Jeg forstår ikke, hvordan man kan få produceret en rapport på mere end 100 sider om "Det nye NemID", der ikke tager fat på en diskussion af de problematiske dele af NemIDs arkitektur.</li>
<li>Jeg forstår ikke, hvordan man kan hævde, at "privacy" er vigtigt, når det eneste man vil tage med er muligheden for at kunne logge ind på BetSafe og kun afsløre sin alder.</li>
<li>Jeg forstår ikke, at man ikke har lært af NemIDs nedetider men stadig har tilrettelagt et "mind-set", der meget tydeligt sigter på, at der bliver én vinder af "NemID 2.0".</li>
<li>Jeg forstår ikke, hvorfor man i det hele taget accepterer, at NemID kan bryde ned.</li>
</ul>

<p>Til gengæld er der jo masser af andre krav og ønsker til NemID, såsom at det skal være nemt at bruge (uden ekstra software), det skal være nemmere at bruge for virksomheder, der skal være nemmere at håndtere flere facetter af en identitet, der skal kunne bruges flere faktorer ved brug af NemID og meget mere.</p>

<p>Jeg må erkende, at jeg er begyndt at vakle i troen på, at "det jo nok skal gå". For i afsnit 11.2 står der:</p>

<p><em>Det er et fælles grundlag for alle tre scenarier, at håndtering af autentificering sker med udgangs- punkt i en central registrering af identitet og login-faktorer, således at hovedparten af brugerne ikke skal installere nøglefiler, klientsoftware eller lignende på eget udstyr. Ligeledes bygger scenarierne på central lagring af privatnøgler til signering hos leverandøren.</em></p>

<p>Jeg er helt med på, at der i rapporten snakkes rigtigt meget om "multiple brokers" etc, men hvis præmissen for næste NemID er ovenstående, så synes jeg ærligt talt ikke, at vi har flyttet os særligt meget.</p>

<p>Jeg ville ønske, at man havde splittet NemID 2.0 op i to "leverancer", nemlig "NemID Core" og "NemID++".</p>

<h2>NemID Core</h2>

<ul>
<li>En borger skal kunne danne sin egen NemID nøgle</li>
<li>En borger skal kunne opbevare sin egen NemID nøgle</li>
<li>Signering og kryptering af data skal kunne ske på borgerens eget udstyr</li>
</ul>

<h2>NemID++</h2>

<ul>
<li>alt det andet, der står i rapporten ...</li>
</ul>

<h2>Afhængigheder</h2>

<p>NemID++ må ikke lanceres før NemID Core er lanceret</p>

<p>Med denne opsplitning ville man sikre det rigtige grundlag og rigtige arkitektur for NemID som første leverance. For min skyld kunne man så oveni dette med NemID++ lægge funktionalitet til de borgere, der ikke havde noget problem med central opbevaring af nøgler, sammenkædede identiteter og alt det andet.</p>

<p>Jeg er med på, at sporene skræmmer fra 2003, men dette er ikke det samme som at man i frygtens tegn skal fratage borgerne muligheden for at have kontrol med de data, som vi i øvrigt hæfter for, når de bruges. Jeg er også med på, at det er super fedt at kunne proklamere, at 90% af danskerne bruger NemID, men - kære Digitaliseringsstyrelse - kunne det ikke, hvis I skulle kigge helt ind i hjertet, være fedt, hvis vi med NemID 2.0 fik et system, som fagfolk billigede ... i stedet for at de igen kommer til at råbe og skrige sig hæse?</p>

<p>Og til sidst: Jeg forstår simpelthen ikke, hvorfor der bruges så meget krudt på at beskrive forretningsmodeller for leverandørerne af NemID. NemID er for pokker offentlig infrastruktur og jeg kan ikke begribe, hvorfor det er så vigtigt, at en leverandør kan komme til at tjene penge på det. Men ok - jeg forstår så heller ikke, hvorfor man i rapporten ikke kommer med krav til, hvor meget en transaktion må koste. Det anslås at en transaktion med NemID i dag koster i omegnen af 40 øre. I dag. I 2015. OMG.</p>
  </section>


  </div></body></html>
