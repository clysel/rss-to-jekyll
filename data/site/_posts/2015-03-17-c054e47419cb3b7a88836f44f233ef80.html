---
layout:     post
title: 	    "Kasper Hvidt: Aldrig har vi været så dårlige - men vi går 99 procent sikkert videre"
post_author:	    
post_date:	    Tue, 17 Mar 2015 16:49:07 +0100
post_site:	    politiken.dk 
post_link:	    http://politiken.dk/sport/haandbold/ECE2591936/kasper-hvidt-aldrig-har-vi-vaeret-saa-daarlige---men-vi-gaar-99-procent-sikkert-videre/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
I begyndelsen af kampen bombede Zagreb løs på Kolding Københavns erfarne 
39-årige målmand, Kasper Hvidt. Og længe lignede Champions 
League-ottendedelsfinalen i Zagreb en mægtig, knusende triumf for 
hjemmeholdet. 
</p><p>
14.500 tilskuere i den imponerende Arena så Zagreb føre med 9 mål og ventede 
derfor en stor kvartfinale-sikker sejr til kroaterne. For danskerne spillede 
et ’håbløst’ angrebsspil, og var nærmest ikke i stand til at svare igen. 
</p><p>
Men mod kampens slutning kæmpede det danske mesterhold sig tilbage – og 
opgøret sluttede med en mere beskeden 22-17-sejr til Zagreb. 
</p><p><b>Vinderne lignede tabere</b></p><p>
Og at det forspring på 5 mål måske ikke er nok til at slippe videre til 
kvartfinalen, så man efter kampen. Nede på banen. 
</p><p>
De kroatiske spillere lignede nemlig en flok tabere – mens Kolding-spillerne 
knyttede næverne. Næsten som om de havde vundet. 
</p><p><b class="ext-link">HUG:</b><a class="embeddedlink" href="http://politiken.dk/sport/haandbold/ECE2587934/kolding-fik-vendt-katastrofe-til-et-nederlag-med-lille-haab/">Kolding fik vendt katastrofe til et nederlag 
med lille håb</a></p><p>
»At tabe i Zagreb er i orden, det gør næsten alle hold. Nu blev det med 5 mål, 
men havde vi spillet en god kamp – hvad vi ikke gjorde – var det kun blevet 
med 2. Men det er til at leve med«, siger Kasper Hvidt før søndagens 
returkamp i Brøndby-Hallen. 
</p><p>
»Jeg er nemlig 99 procent sikker på, vi går videre til kvartfinalen. For vi 
kan umuligt spille så dårligt igen«, fastslår målmanden, der blev skiftet ud 
med Marcus Cleverly efter et kvarters spil, men som kom tilbage på banen i 
anden halvleg og havde betydende redninger i slutfasen. 
</p><p><b>Rystende dårligt dansk spil</b></p><p>
Og Kasper Hvidt er hård i sin vurdering af mesterholdets præstation på 
udebane. 
</p><p>
»Jeg har aldrig set noget så ringe, som det vi viste. Vores angrebsspil var 
rystende dårligt, det var næsten chokerende. Det kan ikke ske igen«, mener 
han. 
</p><p>
Når Hvidt nærmest er stensikker på, at han og holdkammeraterne når frem til 
kvartfinalerne i Champions League, så skyldes det bl.a., at Zagreb er et – 
statistisk set – rigtigt dårligt udebanehold. 
</p><p><b class="ext-link">KLASSE:</b><a class="embeddedlink" href="http://politiken.dk/sport/haandbold/ECE2588552/verdens-bedste-karabatic-gav-aalborg-et-nederlag-de-vil-huske-i-20-aar/">Verdens bedste Karabatic gav Aalborg et 
nederlag, de vil huske i 20 år</a></p><p>
I gruppespillet, der indbragte Zagreb i gruppe A, tabte kroaterne 4 af sine 5 
udekampe: 
</p><p>
27-22 til Paris S-G – med Mikkel Hansen som topscorer med 8 mål. 
</p><p>
22-21 til La Rioja fra Spanien. 
</p><p>
26-22 til Brest fra Hviderusland. 
</p><p>
34-27 til THW Kiel fra Tyskland. 
</p><p>
Kun Metalurg fra Makedonien, der sluttede sidst af de 6 hold i gruppe A, kunne 
Zagreb slå på udebane - 22-20. 
</p><p>
»Hvis vi spiller på vores sædvanlige niveau, går vi videre til kvartfinalen. 
Det bliver hårdt, men jeg er sikker på, det vil lykkes«, siger Kasper Hvidt, 
</p><p><b>Sådan gik det danskerne</b></p><p>
Hvordan gik det de øvrige ’danskerklubber’ i ottendedelsfinalerne? Flensburg 
havde Anders Eggert som sin bedste skytte med 5 mål, men nok til at hindre 
en afgørende udebanesejr til THW Kiel på hele 31-20 var det ikke. 
</p><p>
Thomas Mogensen og Lasse Svan kom også på scoringslisten, men det var nu den 
tidligere GOG-målmand, Kevin Møller, der lyste mest op med 11 redninger i 
kampens sidste 25 minutter. Han forhindrede en endnu større Kiel-sejr i det 
indbyrdes tyske ottendedelsfinale-opgør. 
</p><p><b>René Toft fik rødt kort</b></p><p>
Hos Kiel kom René Toft Hansen i centrum med et direkte rødt kort efter blot 9 
minutters spil. 
</p><p>
Dommerne mente, danskeren slog Flensburg-spilleren Nenadic i hovedet i et 
tacklingsforsøg. 
</p><p>
»Men det passer ikke, jeg ramte ham på skulderen. Derfor havde det været helt 
ok med en 2 minutters udvisning – men det var ikke til et rødt kort«, sagde 
René Toft efter kampen. 
</p><p>
I det indbyrdes franske slag vandt Paris S-G 23-21 på udebane mod Dunkerque. 
</p><p>
Kampens helt store spiller blev Mikkel Hansen. Han scorede 11 mål, altså 
nærmest halvdelen af parisernes. 
</p><p><b>Besynderlige udvisninger</b></p><p>
»Det er aldrig nemt at møde et hold fra ens egen liga, men vi klarede det. 
Undervejs blev vi ramt af et væld af udvisninger, og nogle af dem var lidt 
besynderlige, men vi stod det igennem. Og jeg vil tro, vi på hjemmebane 
spiller os videre til kvartfinalen«, siger Mikkel Hansen til Politiken. 
</p><p>
Derimod blev ottendedelsfinalerne en slem nedtur for tyske Rhein-Neckar Löwen, 
som på hjemmebane i Mannheim tabte 34-30 til det ungarske mandskab, Szeged. 
Tyskerne førte ellers 17-16 ved pausen. 
</p><p class=" bl-elem">
Den danske landsholdsspiller Mads Mensah Larsen scorede 2 mål for 
Rhein-Neckar, men målmanden Niklas Landin havde ikke en af de dage, han er 
mest stolt af. 
</p>	
</div>
</div></body></html>
