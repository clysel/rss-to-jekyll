---
layout:     post
title: 	    "Politiet har forberedt sag mod Ekstra Bladet siden 2004"
post_author:	    
post_date:	    Fri, 08 May 2015 13:00:54 +0200
post_site:	    politiken.dk 
post_link:	    http://politiken.dk/kultur/medier/ECE2660893/politiet-har-forberedt-sag-mod-ekstra-bladet-siden-2004/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Sagen om de 415.321.922 kroner, som det ifølge politiet bør koste 
JP/Politikens Hus, at Ekstra Bladet har bragt ulovlige spilannoncer, har 
været længe undervejs. 
</p><p>
Det fortæller advokaturchef i Københavns Politi, Vibeke Thorkil-Jensen. 
</p><p>
»Vi udarbejdede det første anklageskrift mod Ekstra Bladet i 2004«, siger hun. 
</p><p>
Sagen handler om, at Ekstra Bladet har bragt og vist annoncer for udenlandske 
spilfirmaer som Betfair, Ladbrokes og Unibet i perioden fra 2003 til 2011. 
Og det var ulovligt, mener Københavns Politi. For det var først i 2012, at 
de udenlandske spilfirmaer måtte udbyde spil og reklamere i Danmark. Før 
2012 var det kun Danske Spil, der solgte spil herhjemme. Men dén 
monopolsituation - som var sikret gennem den daværende danske spillelov - 
var i strid med EU-retslige regler, har en juraprofessor vurderet over for 
Politiken. 
</p><p>
Beløbet på de 415 millioner kroner skulle svare til det, Ekstra Bladet ifølge 
politiet har tjent på annoncerne. 
</p><p>
Og sagen mod Ekstra Bladet står ikke alene. Vibeke Thorkil-Jensen oplyser, at 
der på landsplan ligger omkring 30 lignende sager mod andre medier og 
venter. Alle medier er orienteret om sagerne. Det er blandt andet BT og 
Tipsbladet, bekræfter Vibeke Thorkil-Jensen. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/medier/ECE2660597/mediefolk-om-kaempeboede-til-ekstra-bladet-det-er-absurd/">Mediefolk om kæmpebøde til 
Ekstra Bladet: Det er absurd</a></p><p><b>Spillemyndigheden har gennemtrawlet aviser</b></p><p>
Skytset til straffesagen mod Ekstra Bladet og de øvrige 30 medier er leveret 
af Spillemyndigheden, som er en styrelse under Skatteministeriet. 
</p><p>
Her har en række medarbejdere i årevis stået for en systematisk overvågning af 
de medier, der nu er i politiets søgelys, fortæller Tina R Olsen, som er 
kontorchef i Spillemyndigheden. 
</p><p>
»Der har været tale om en fysisk gennembladring af aviser og andre medier«, 
siger hun. 
</p><p>
Overvågningen af den ulovlige spilannoncering i danske medier har fundet sted 
i hele den periode, politiets sag mod Ekstra Bladet dækker. I samme periode 
er medarbejdertallet hos Spillemyndigheden vokset. 
</p><p>
Tina R Olsen oplyser, at Spillemyndigheden havde ti medarbejdere, da styrelsen 
blev oprettet i 2000. Da den nye spillelov trådte i kraft i 2012 - som 
gjorde det muligt for udenlandske spilfirmaer at udbyde spil i Danmark - var 
medarbejderstaben vokset til 100 medarbejdere. 
</p><p><i class=" bl-elem">Hvor mange af de medarbejdere har i den pågældende periode været 
beskæftiget med overvågningen af den ulovlige annoncering?</i></p><p>
»Det kan jeg ikke oplyse. Men overvågning af spilmarkedet er en central del af 
Spillemyndighedens arbejdsområde«. 
</p><p>
Tina R Olsen kan heller ikke oplyse, hvor mange ulovlige annoncer der er 
blevet rapporteret videre til politiet i årene fra 2003 til 2011.
</p><p>
Kontorchefen vil ikke udtale sig om konkrete sager, men oplyser, at det er 
optællingen fra styrelsens gennembladring af danske medier, der - sammen med 
annoncetal fra Gallup - har dannet baggrund for politiets sager mod danske 
medier. 
</p><p>
Udregningen på de 415.321.922 kroner, som politiet kræver konfiskeret fra 
JP/Politikens Hus, er altså baseret på tal fra Spillemyndighedens 
overvågning. 
</p><p><b>Beløbet kan være for højt </b></p><p>
I en pressemeddelelse har koncernøkonomidirektør i JP/Politikens Hus, Henrik 
Schjerbeck, sagt, at beløbet på 415 millioner kroner er ude af sammenhæng 
med virkeligheden og de faktiske annonceindtægter fra spilannoncører. 
</p><p>
Hos Københavns Politi vil Vibeke Thorkil-Jensen ikke afvise, at beløbet kan 
være for højt: 
</p><p>
»Hvis Ekstra Bladet og JP/Politikens Hus kan fremvise nogle andre beløb - hvis 
der for eksempel er givet store rabatter - så må vi jo kigge på de tal. Det 
er muligt, at vores tal for bruttofortjenesten ikke har været korrekte, og 
at de skal være mindre. Men så længe jeg ikke har fået andre tal fra Ekstra 
Bladet, så er det vores tal, der gælder«, siger hun. 
</p><p>
Og mens medarbejderne hos Spillemyndigheden har været travlt optaget af at 
bladre aviser igennem og tælle annoncer, er det første anklageskrift mod 
Ekstra Bladet blevet over ti år gammelt. 
</p><p><i class=" bl-elem">Hvad er det, Københavns Politi har ventet på i alle de år?</i></p><p>
»Sagen har sådan set bare kørt sin gang. Men vi har afventet, om der kom en 
afklaring på de her EU-problemstillinger. Allerede i 2004 sagde avisens 
forsvarer, at den danske spillelov var i konflikt med EU-retten«, siger 
advokaturchefen. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/kultur/medier/ECE2659153/professor-stoetter-ekstra-bladet-politiets-sag-imod-avisen-skal-til-eu/">Professor støtter Ekstra 
Bladet: Politiets sag imod avisen skal til EU</a></p><p>
Efter det første anklageskrift sendte EU-kommissionen et åbent brev til den 
danske regering, hvori kommissionen lagde op til en traktatkrænkelsessag 
imod Danmark, fortæller hun. 
</p><p>
Københavns Politi afventede, hvad udfaldet blev af brevet - men der kom aldrig 
en traktatkrænkelsessag. Siden har Københavns Politi så ventet på udfaldet 
af nogle civilretlige sager, hvor spørgsmålet om den danske spillelov har 
stået i centrum. En af sagerne gik helt til Højesteret, som meldte ud, at 
der kunne være et EU-retsligt problem i den danske spillelov, men en 
egentlig afklaring kom der aldrig, fortæller advokaturchefen. 
</p><p>
»Nu prøver vi så en sag«, siger hun. 
</p><p><b>Politiet: Ekstra Bladet er en prøvesag </b></p><p>
Og ud af de 30 lignende sager, er det sagen mod Ekstra Bladet, der bliver 
prøvesag. 
</p><p>
»Ekstra Bladet er den ældste af sagerne, så det er derfor, vi begynder med 
dem. Derudover har Ekstra Bladets forsvarer jo så gjort gældende, at der 
skal ske en forelæggelse for EU-domstolen. Og nu må vi så se, hvad de 
nationale domstole i Danmark siger til det. Om de vil sende spørgsmålet om 
den danske spillelov videre til EU eller ej«. 
</p><p><i class=" bl-elem">Så sagen mod Ekstra Bladet er en prøvesag, der skal afklare spørgsmålet om, 
hvorvidt den daværende danske spillelov var i strid med EU's lovgivning. Det 
lyder lidt som om Ekstra Bladet nu bliver offer for noget, der ligner et 
stykke sjusket lovarbejde, som den danske regering i virkeligheden har 
ansvar for?</i></p><p>
»Nu ved vi jo ikke, om sagen vil ende med, at den daværende danske spillelov 
skal prøves i EU eller ej. Det ved vi jo ikke noget om endnu. De her 
mediesager forelægges jo for Rigsadvokaten. Og anklagemyndighedens klare 
holdning er, at der er grundlag for at rejse sagerne«. 
</p><p class=" bl-elem">
Det første retsmøde i sagen finder sted 18. juni i år. 
</p>	
</div>

</div></body></html>
