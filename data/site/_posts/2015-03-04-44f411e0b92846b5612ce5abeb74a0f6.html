---
layout:     post
title: 	    "Australien afliver hundredvis af truede koalaer"
post_author:	    
post_date:	    Wed, 04 Mar 2015 06:31:55 +0100
post_site:	    politiken.dk 
post_link:	    http://politiken.dk/udland/ECE2572508/australien-afliver-hundredvis-af-truede-koalaer/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-quote article-box">
<p class="quote"/>
<blockquote>
<p class="quote-txt">
Hele næsset lugtede af døde koalaer
</p>
<p class="sender">
Frank Fotinas 
</p>
</blockquote>
</div><p>
Selv om koalaer anses som en truet dyreart, har myndighederne i Australien 
aflivet næsten 700 af slagsen, fordi bestanden var blevet så stor i enkelt 
område, at mange af pungdyrene ellers ville omkomme at sult.
</p><p>
»Det var nødvendigt at gribe ind for at undgå, at koalaerne led. De var ude af 
stand til at finde tilstrækkeligt med føde«, siger Lisa Neville, 
miljøminister i delstaten Victoria.
</p><p>
Koalaer, der kun findes i det fri i Australien og er en af kontinentets store 
turistattraktioner, blev aflivet i Cape Otway.
</p><p>
»Bestandens tæthed nærmede sig 20 koalaer per hektar i Cape Otway«, oplyser 
ministeren.
</p><p>
I alt blev 686 af de små pelsdyr vurderet til at være i en dårlig 
helbredstilstand. De blev derfor aflivet af dyrlæger.
</p><h3>
Flytning ikke muligt
</h3><p>
Miljøministeren kan ikke udelukke yderligere reduktioner i bestanden, og hun 
vil nu søge eksperters råd om, hvordan situationen skal håndteres.
</p><p>
»Historien viser, at det ikke nytter noget at flytte disse koalaer. Det kan 
faktisk skabe endnu større lidelser for dyrene«, siger hun til den 
australske tv-station ABC.
</p><p>
»Antallet af dyr fortsætter med at vokse og derfor er vi nødt til at overveje 
en strategi for, om vi kan reducere væksten i bestanden, der fortsætter i et 
meget højt tempo«, siger hun.
</p><h3>
Dyrene er syge og sultende
</h3><p>
En indehaver af en campingplads tæt på det næs, hvor koalaerne holder til, 
fortæller, at mange af dyrene var syge af sult og døende.
</p><p>
»Hele næsset lugtede af døde koalaer«, siger Frank Fotinas og tilføjer, at 
træerne i området er rippet for blade som følge af dyrenes jagt på føde.
</p><p>
»Du skulle se træerne. Der er hundredvis af tønder land med døde træer«, siger 
han.
</p><h3>
Sårbar art
</h3><p>
Før de første britiske nybyggere ankom i 1788, skønnes bestanden af koalaer at 
have været på over 10 millioner. I dag er der under 100.000 tilbage i 
naturen, anslår Australiens Koala Foundation.
</p><p class=" bl-elem">
Koalaer, der ikke er bjørne, men pungdyr, er ekstremt sårbare over for 
ændringer i naturen og klimaet. Alene i delstaten Queensland er bestanden 
faldet med 40 procent på grund af ændringer i vegetationen.
</p>	
</div>
</div></body></html>
