---
layout:     post
title: 	    "Serbisk imødekommenhed hjalp dansk elektronikproducent med udflytning"
post_author:	    admin
post_date:	    Sun, 26 Apr 2015 14:00:10 +0000
post_site:	    ing.dk 
post_link:	    http://ing.dk/artikel/serbisk-imoedekommenhed-hjalp-dansk-elektronikproducent-med-udflytning-175631
---
<html><body><div><section class="body">
			<p>Ambitionen om at kunne byde på ordrer med større styktal var den afgørende grund til, at den mindre, familieejede virksomhed Mikkelsen Electronics i Farum tog springet og åbnede en fabrik i Serbien.</p>
			<p>Virksomheden producerer skræddersyede specialkabler og har specialiseret sig i teknologien ‘Technomelt’ til indkapsling af elektronik, så det er vand-, stød-, kemikalie- og vibrationstæt.</p>
			<p>Men ind imellem er der kommet ordrer, som den 50 mand store virksomhed har været nødsaget til at lægge ud til eksterne virksomheder, da produktionen ville blive for dyr på fabrikken i Farum.</p>
			<p>Eller sådan var det indtil december sidste år, hvor Mikkelsen Electronics begyndte at lægge kabelmontage og noget af støbearbejdet ud til virksomhedens nye produk­tion i den serbiske by Niš.</p>
			<p><figure class="plugin right zoomable"><img data-original-image="http://ing.dk/sites/ing/files/mikkelsen_elektronik_serbien.jpg" src="http://ing.dk/sites/ing/files/styles/w1120_media_right/public/mikkelsen_elektronik_serbien.jpg?itok=ykaTYqY0" alt=""/><figcaption>Mikkelsen electronics blev modtaget med åbne arme i Niš i Serbien, hvor den mindre Farum-virksomhed i december etablerede en produktion. Indtil videre er der ansat 24 medarbejdere, men ambitionen er ca. 200. (Foto: Mikkelsen Electronics) </figcaption></figure></p>
			<p>»Når det er vores eget firma, har vi bedre mulighed for at styre kvaliteten. Kontrol er måske et grimt ord, men det handler meget om at kunne styre kvaliteten selv,« fortæller medejer i Mikkelsen Electronics Ulla Haberl.</p>
			<p><aside class="plugin right box">
			  Mikkelsen Electronics</aside></p>
			<p><strong>Etableret</strong> i 1971.</p>
			<p><strong>Producerer</strong> skræddersyede kabelløsninger og har agentur på en række konnektorer, sensorer og kabler. Har specialiseret sig i<br/>
			‘Technomelt’-teknologien, der indkapsler elektronik, så det er vand-, stød-, kemikalie- og vibrationstæt</p>
			<p><strong>Ansatte:</strong> Ca. 50 i Danmark og 24 i Serbien.
			</p>
			<h2>Serbien i baghaven</h2>
			<p>Etableringen af produktionen i Serbien har været længe undervejs i tankerne, men siden marts 2013 gik den nordsjællandske virksomhed mere systematisk i gang med at lede efter det rette sted. I den forbindelse var Dansk Industri en tæt samarbejdspartner, som endte med at komme med en liste over passende lande for Mikkelsen Electronics’ produktion.</p>
			<p>Serbien var et af landene på listen, og der var flere grunde til, at virksomheden netop valgte det østeuropæiske land, forklarer Ulla Haberl:</p>
			<p>»Først og fremmest er der nærheden. Serbien ligger i vores baghave, og produkterne er ikke længe undervejs som fra Kina – og tidszonen er den samme. Der er også en nærhed kulturelt, jeg føler mig ikke fremmed, og mange taler engelsk.«</p>
			<p>Ulla Haberl nævner også uddannelsesniveauet og adgangen til kvalificeret arbejdskraft som begrundelse, ligesom toldfrihed og et lavt niveau af korruption har været vigtigt for virksomheden. Endelig har den gode infrastruktur haft en betydning for valget.</p>
			<p>»Man hopper bare ind i flyveren til Beograd og kører 200 kilometer på en fantastisk motorvej, der ender i Niš,« siger hun begejstret.</p>
			<h2>Lokal opbakning</h2>
			<p>Da valget var faldet på Serbien, satte Dansk Industri Mikkelsen Electronics i forbindelse med deres pendant i Serbien, SIEPA, som i overraskende grad har hjulpet den danske virksomhed gennem etableringen.</p>
			<p>»De har lagt et gigantisk arbejde i at hjælpe os ved at køre rundt i øst og vest for at finde bygninger, og de har koblet os til lokale investeringskontorer, som har stået og modtaget os,« fortæller Ulla Haberl.</p>
			<p>»Det har gjort hele processen nemmere for os, at de hele tiden har sagt til os, at de var med os og ville hjælpe med alt, vi behøvede,« siger hun.</p>
			<p>Som eksempel på den lokale opbakning nævner hun, at virksomheden bare skulle sige til, hvis de havde brug for et busstoppested foran fabrikken, og at universitetet var forbi for at sige, at de ville hjælpe med at udvikle en specialiseret linje, hvis det var nødvendigt.</p>
			<p>»Det har gjort, at vi føler os hjemme i Serbien, og det er rigtig vigtigt for os.«</p>
			<h2>Dansk produktion bliver</h2>
			<p>For den familieejede virksomhed, der blev grundlagt af Ulla Haberls far og i dag ejes af Ulla Haberl og hendes mor og søster, har det været en stor mundfuld at udvide fra 50 til potentielle 250 medarbejdere – primært i udlandet. Og når en virksomhed begynder at tale om udflytning, er en af bekymringerne hos medarbejderne, om det betyder fyringer.</p>
			<p>Men for Farum-virksomheden handler udflytningen om vækst, ikke om nedskæringer.</p>
			<p>»Vi har ikke på noget tidspunkt tænkt os at lukke produktion i Danmark, fordi der er en stor specialviden her. Men når vi skruer op for styktallene, bliver vi mindre konkurrencedygtige på grund af de danske lønninger. Så det er ordrer med højere styktal, vi lægger til Serbien,« fortæller medejeren.</p>
			<h2>Vækstambitioner</h2>
			<p>I dag, fire måneder efter åbningen, er der 24 medarbejdere på den serbiske fabrik, som Mikkelsen Electronics håber at kunne øge til 200 i takt med ordrerne. Og selv om det har været et stort arbejde at etablere produktion i udlandet, har det ifølge Ulla Haberl også været ‘vanvittigt spændende’.</p>
			<p>»Det er noget af det, der udvikler en virksomhed, og vi ville til enhver tid gøre det igen,« slår hun fast.</p>
		</section>
		  </div></body></html>
