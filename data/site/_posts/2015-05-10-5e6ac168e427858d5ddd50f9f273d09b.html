---
layout:     post
title: 	    "Oliver Stilling: Cityringen er århundredets bluffnummer"
post_author:	    
post_date:	    Sun, 10 May 2015 21:18:35 +0200
post_site:	    politiken.dk 
post_link:	    http://politiken.dk/ibyen/klummer_ibyen/ECE2659378/oliver-stilling-cityringen-er-aarhundredets-bluffnummer/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
I sidste uge kom jeg gående ned ad Sønder Boulevard ved højlys dag, da jeg 
pludselig blev overmandet af nogle bange anelser, som jeg havde meget svært 
ved at ryste af mig. 
</p><p>
Det begyndte som noget psykisk – altså inde i mit hoved – men hvis der er det 
mindste hold i det, jeg tænkte, vil det have meget alvorlige implikationer 
for en lang række øvrighedspersoner, ja, måske ligefrem nogen fra 
kongehuset. I værste fald kong Henrik. 
</p><p>
Jeg vil ikke allerede nu male fanden på væggen, det ville være utidigt, og det 
er også alt, alt for tidligt at sætte navne på, men hvis der er det mindste 
hold i den her sag, kommer jorden virkelig til at brænde under folk som 
Københavns tidligere socialdemokratiske overborgmester Jens Kramer Mikkelsen 
og Venstres forhenværende formand Henning Christophersen, der i dag er 
henholdsvis administrerende direktør for udviklingsselskabet By &amp; 
Havn og bestyrelsesformand for Metroselskabet. Og da også for den blå økonom 
Carsten Koch, der helt sikkert har en eller flere bestyrelsesposter i et af 
selskaberne. 
</p><p>
Så er det slut med det søde liv og de skatteyderbetalte frokoster i 
Slotskælderen. På den anden side er de så drevne politikere, at de nok har 
udtænkt en eller anden exitstrategi, så de ikke skal trækkes gennem sølet i 
årelange retssager. Flybilletter til Panama? 
</p><p><b class="ext-link">LÆS OGSÅ </b><a class="embeddedlink" href="http://politiken.dk/ibyen/klummer_ibyen/ECE2639637/forfatter-gider-ikke-mere-pis-det-er-tid-til-at-sige-fra/">Forfatter gider ikke mere pis: 
Det er tid til at sige fra </a></p><p>
Nå, men himlen var blå, og solen skinnede ... 
</p><p>
Jeg afbryder lige mig selv her. Blot for at undgå misforståelser vil jeg gerne 
med det samme slå fast, at jeg kun har foragt tilovers for 
konspirationsteoretikere (medmindre de har ret, selvfølgelig). 
</p><p>
Nej, vent lidt, ’foragt’ er et lovlig stærkt ord. Jeg foragter Hitler og 
Stalin og Pol Pot. Og mænd, der kører i åben sportsvogn på årets første 
sommerdag eller står på rulleskøjter i bar overkrop. 
</p><p>
Lad mig hellere formulere mig således: Jeg tillægger 
konspirationsteoretikermiljøet meget lidt værdi. Jeg synes, at de er 
indesluttede og paranoide. De er jo fucking nuts, hele bundtet. 
</p><p>
Tilbage til mig på Sønder Boulevard. Jeg kommer gående ved det grønne 
plankeværk, som omkranser metro-byggepladsen. Her har jeg gået mange gange. 
Men denne dag er himlen helt blå, og da jeg kigger op på den store gule 
kran, som rager op derinde, står den så strunk og gul og flot, at den ligner 
noget fra ’Lego – The Movie’. 
</p><div class="art-quote article-box">
<p class="quote"/>
<blockquote>
<p class="quote-txt">
Det slår mig, at jeg faktisk aldrig har set den kran i brug. Er den 
overhovedet ægte, tænker jeg. Hvad nu, hvis den er hul?
</p>
</blockquote>
</div><p/><p>
Det slår mig, at jeg faktisk aldrig har set den kran i brug. Er den 
overhovedet ægte, tænker jeg. Hvad nu, hvis den er hul og af træ og bare er 
stillet op for, at byggepladsen skal se ud af noget? 
</p><p>
Og hvorfor er alle metroarbejderne italienere? Jeg forbinder italienerne med 
mange ting. Opera, korruption, dårlig cyklisme, bare tæer i lædersko, 
futurisme, Zucchero, spaghetti og IC4-tog. Men sgu da ikke med borearbejde. 
Det burde vi selv kunne klare – med det rette udstyr. 
</p><p>
Kan det forhold, at der render en masse italienerne rundt i København med 
hvide sikkerhedshjelme på, mon skyldes, at <i>nogen</i> faktisk har en 
interesse i, at der opstår en sprogforbistring, hvis en tilfældigt 
forbipasserende stiller et ærligt spørgsmål vedrørende metroen? Jeg mener – 
det er jo nemmere at spille dum over for en dansker på italiensk end på 
dansk, ikke sandt? 
</p><p><b class="ext-link">LÆS OGSÅ </b><a class="embeddedlink" href="http://politiken.dk/ibyen/klummer_ibyen/ECE2584538/forfatter-manden-med-den-gule-saekkevogn-minder-os-om-de-vaerdier-vi-ikke-skal-glemme-at-huske/">Forfatter: Manden med den gule 
sækkevogn minder os om de værdier, vi ikke skal glemme at huske </a></p><p>
Jeg synes, det er åbenlyst: Der foregår ikke noget som helst bag byens grønne 
plankeværker. Intet. Og det har der aldrig gjort. ’Cityringen’ er et 
kæmpestort bluffnummer, det er <i>mit</i> bud. Og dem, der kommer til 
at stå med regningen og skægget i postkassen, det er os, københavnerne. 
</p><p>
Så er det store spørgsmål: Hvorfor? Måske har nogen – nogle civilingeniører 
eller geologer, hvad ved jeg – forregnet sig. Måske kan der bare ikke bores 
mere under København, fordi jorden er for kalkholdig eller mudret eller 
porøs. København skulle nødig styrte i havet. 
</p><p>
Det kan også være, at staten og de involverede kommuner slet ikke <i>har 
</i>de 21,3 milliarder kroner, som de <i>påstår</i>, at 
anlæggelsen af Cityringen koster. 
</p><p>
Det er også påfaldende, at Cityringen gentagne gange er blevet forsinket. 
Først skulle den stå færdig i 2018. Nu er det sommeren 2019. Kan det tænkes, 
at man forsøger at vinde tid? Det kan det da sagtens. Ydmygelsen, der venter 
de ansvarlige, er jo monumental. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/ibyen/klummer_ibyen/ECE2516064/oliver-stilling-glaeden-ved-at-glo-ind-paa-det-arbejdende-folk-er-staerkt-undervurderet/">Oliver Stilling: Glæden ved at 
glo ind på det arbejdende folk er stærkt undervurderet </a></p><p>
Den dag, de nødtvungent må tage plankeværkerne ned og sende de italienske 
skuespillere hjem til Italien, bliver der det vildeste ramaskrig. 
Københavnerne går fuldstændig amok, når de kommer ind på de lukkede områder 
og ser, at der ikke er boret så meget som et hul i asfalten. Det her er 
Nordisk Fjer gange hundrede. 
</p><p>
Mit bud er, at hele denne maskerade indtil videre har kostet 200 millioner 
kroner, hvilket selvfølgelig er pebernødder sammenlignet med 21,3 milliarder 
kroner. 
</p><p>
Men hvad med støjen, vil kritiske røster spørge. Rigtig mange københavnere har 
jo været plaget af støj fra metrobyggeriet i mange år, og nogle har endda 
fået udbetalt kompensation. 
</p><p>
Jeg tror, at der er en ret naturlig forklaring. Støjen kommer ganske rigtigt 
fra et sted inde bag det grønne plankeværk. Men er det ikke altid præcis den 
samme enerverende lyd – <i>eeeeeeeeeeeeee</i>? Og efter nogle måneder 
skifter den måske til <i>øøøøøøøøøø</i>. 
Det er et bånd, for fanden. Som er sat på repeat. 
</p><p class=" bl-elem">
Brug hovedet, venner. 
</p>	
</div>

</div></body></html>
