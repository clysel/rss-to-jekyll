---
layout:     post
title: 	    "DSB's spareplan høster større gevinster end ventet"
post_author:	    
post_date:	    Thu, 26 Feb 2015 12:33:15 +0100
post_site:	    politiken.dk 
post_link:	    http://politiken.dk/oekonomi/virksomheder/ECE2564678/dsbs-spareplan-hoester-stoerre-gevinster-end-ventet/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
For tre år siden satte DSB sig for at forbedre virksomhedens driftsresultat 
med en milliard kroner og nedlægge 1000 arbejdspladser. 
</p><p>
Nu er regnskabet for det sidste år med spareplanen "Et Sundt DSB" 
gjort op, og forandringerne er større end forventet. 
</p><p>
DSB nåede således et driftsresultat før af- og nedskrivninger på 3015 
millioner kroner i 2014, mens den oprindelige målsætning lød på 2650 
millioner kroner. 
</p><p>
Resultatet er korrigeret for engangsposter med relation til spareplanen. 
</p><p>
Også på medarbejderfronten er der sket mere end oprindeligt planlagt. Således 
er der kun 7070 ansatte tilbage i selskabets danske aktiviteter mod et 
oprindeligt mål om 7314. 
</p><h3>
Overskud kommer under pres
</h3><p>
Spareplanen har været med til at sikre DSB et plus på bundlinjen, og i 2014 
voksede det til 670 millioner kroner før skat mod 386 millioner kroner i 
2013. 
</p><p>
Efter skat var resultatet på 482 millioner kroner dog en enkelt million mindre 
end i 2013. 
</p><p>
Overskuddet vil dog komme under pres i det nye år, varsler DSB. 
</p><p>
»De mange planlagte sporarbejder i 2015 vil betyde både færre billetindtægter 
og omkostninger til erstatningskørsel«. 
</p><p>
»DSB's nuværende forventning er, at de planlagte sporarbejder kan belaste 
2015-resultatet med mere end 200 millioner kroner«, skriver selskabet og 
tilføjer: 
</p><p>
»Også de efterfølgende år vil være påvirket af omfattende sporarbejder. De 
positive engangsindtægter, ikke mindst fra ejendomssalg, i 2014 forventes 
ikke at gentage sig i samme omfang i 2015 eller de efterfølgende år«. 
</p><h3>
Ny strategi
</h3><p>
Selskabet fik i 2014 en regnskabsmæssig gevinst fra salget af det tidligere 
hovedkvarter i Sølvgade i det indre København og en butiksarkade i Lyngby på 
282 millioner kroner. 
</p><p>
I forlængelse af den treårige spareplan varsler DSB nu en ny strategi for 'de 
kommende år' med 'udgangspunkt i kunderne'. 
</p><p class=" bl-elem">
»DSB anerkender, at for kunderne drejer det sig ikke primært om 
rejseoplevelser, men derimod om at kunne regne med rettidige og rene tog, 
rene stationer samt god trafikinformation på tværs af den kollektive 
trafik«, skriver selskabet. 
</p>	
</div>
</div></body></html>
