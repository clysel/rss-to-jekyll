---
layout:     post
title: 	    "'Mord uden grænser' anklages for propaganda"
post_author:	    
post_date:	    Sat, 11 Apr 2015 22:30:21 +0200
post_site:	    politiken.dk 
post_link:	    http://politiken.dk/kultur/filmogtv/ECE2624287/mord-uden-graenser-anklages-for-propaganda/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Først vedtager Folketingets EU-venlige partier, at danskerne snart skal til 
folkeafstemning om retsforbeholdet. Partierne begrunder det blandt andet 
med, at Danmark ellers vil ryge ud af politisamarbejdet Europol, hvis 
forbeholdet ikke afskaffes. Få måneder efter begynder DR1 så at vise en 
krimiserie om politifolk, der samarbejder via Europol. 
</p><p>
Det lugter langt væk, synes EU-modstandere, der ser det som enten utrolig 
ubetænksomt eller ren propaganda. 
</p><p>
»Man laver en dramaserie, som sætter Europol i et godt lys. Propaganda er et 
hårdt ord, men det er altså problematisk«, siger Rina Ronja Kari, 
europaparlamentariker for Folkebevægelsen mod EU. 
</p><h3>
Serie viser Europols muligheder 
</h3><p>
’Mord uden grænser’ begynder med et mord i Danmark, som trækker spor til 
Belgien og Tyskland. Serien viser, hvordan Europol opretter hold, hvor 
politifolk fra de tre lande samarbejder om at opklare sagen. Politifolkene 
benytter politisamarbejdets muligheder for at udveksle informationer og 
koordinere indsatsen. I aften vises ottende og sidste afsnit. 
</p><p>
DR og seriens forfattere bedyrer, at der er en ren og skær tilfældighed, at 
serien vises op til en snarlig folkeafstemning. 
</p><p>
»Der har ingen tanker været om at forherlige politisamarbejdet med henblik på 
en afstemning«, siger DR’s dramachef, Piv Bernth. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/magasinet/sketiugen/ECE2597939/vaersgo-at-skraemme/">Værsgo at skræmme!</a></p><p>
Det er ikke godt nok, mener Kari. 
</p><p>
»Når DR viser den her serie om, hvor dygtig Europol er, burde DR i det mindste 
følge op med noget, der viser, hvor problematisk Europol også er. Det er 
næppe muligt at lave en anden dramaserie nu, men så må man sende nogle 
debatter, hvor kritikken mod samarbejdet kommer frem«, siger Rina Ronja 
Kari. 
</p><p>
Af kommentarerne til netartikler om serien fremgår det, at en del læsere deler 
Folkebevægelsens kritik af serien. 
</p><h3>
Danmark kan forlade Europol 
</h3><p>
Danmark har hidtil deltaget i Europol, men det udvides snart til blive et 
overstatsligt samarbejde. Dermed vil Danmark ikke længere kunne deltage i 
Eurpol på grund af retsforbeholdet. 
</p><p>
Rina Ronja Kari savner blandt andet et fokus i tv-serien på, at et 
overstatsligt Europol vil betyde, at Danmark forpligter sig til at udlevere 
oplysninger om danske statsborgere, uden at der er nok demokratisk kontrol 
med, hvordan informationerne bruges. Kari er samtidig kritisk over for, at 
finansieringen til tv-serien blandt andet kommer fra en EU-fond: 
</p><p>
»Det er problematisk, at DR får penge fra en fond, som har til formål at skabe 
en bestemt politisk holdning til EU«. 
</p><p>
DR afviser, at midlerne fra EU-fonden har haft effekt på tv-seriens indhold. 
</p><p>
»Det er først nu, at forfatterne ved, at der er søgt penge ad den vej. Ingen 
har påvirket dem til at skrive noget, de ikke selv ville«, siger Piv Bernth. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/politik/ECE2591548/stoler-thulesen-paa-lars-loekke-nej-naar-det-handler-om-eu/">Stoler Thulesen på Lars Løkke? 
»Nej, når det handler om EU...«</a></p><p>
'Mord uden grænser' er produceret af Nordisk Film og den tyske tv-kanal ZDF. 
DR har spillet en lille rolle, og kun lidt af finansieringen kommer fra 
EU-fonden, påpeger Bernth. 
</p><p>
»Det er helt utænkeligt, at en fond som den her får noget som helst at sige 
over indholdet, for så mange penge har den ikke lagt i projektet. Fonden 
stiller ikke krav om noget som helst«, siger Piv Bernth. 
</p><p>
Hun mener, at kritikken opstår, fordi nogle politikere forsøger at bruge en 
serie med mange seere til at skaffe opmærksomhed om sig selv. 
</p><p>
»Havde det været noget, der passede Rina Kari, havde hun været glad for det. 
Men vi kan ikke pejle efter, hvem der godt kan lide os. Så ville vi være 
færdige på få år – det ville ingen gide se«, siger Piv Bernth. 
</p><h3>
EU-tilhængere ser ingen problemer 
</h3><p>
Blandt EU-tilhængere er der ikke nær samme kritik af ’Mord uden grænser’. Det 
Radikale Venstre bruger serien som indlæg i debatten op til folkeafstemning: 
</p><p>
»Det er ikke kun i serien, at dansk politi er dybt afhængig af 
politisamarbejdet på tværs af landegrænser i EU. Politiet bruger Europol 
hvert 8. minut. Hvis samarbejdet skal fortsætte, kræver det, at vi afskaffer 
retsforbeholdet«, skrev Det Radikale Venstre på sin Facebookside 1. marts. 
</p><p>
Jeppe Kofod, der sidder i Europaparlamentet for Socialdemokraterne, mener, at 
serien viser værdien af politisamarbejdet i Europa, og det ser han ingen 
problemer i. 
</p><p>
»Folk kan godt skelne og se, at det er fiktion«, siger Jeppe Kofod. 
</p><p class=" bl-elem">
Afstemningen om retsforbeholdet skal finde sted senest i første kvartal næste 
år. 
</p>	
</div>

</div></body></html>
