---
layout:     post
title: 	    "Italiens kystvagt samler omkring 1.500 migranter op på én dag"
post_author:	    
post_date:	    Sun, 05 Apr 2015 22:18:48 +0200
post_site:	    politiken.dk 
post_link:	    http://politiken.dk/udland/ECE2617156/italiens-kystvagt-samler-omkring-1500-migranter-op-paa-n-dag/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
På blot en enkelt dag har den italienske kystvagt reddet omkring 1500 
migranter, der var på vej i fem forskellige både fra Nordafrika med kurs mod 
Sydeuropa.
</p><p>
Fire af kystvagtens skibe og et italiensk flådefartøj sejlede lørdag ud for at 
redde passagererne på tre store både med migranter, som var kommet i havsnød.
</p><p>
De var sejlet ud fra den libyske kyst og var kommet i vanskeligheder, hvorpå 
nogle af migranterne slog alarm til kystvagten via satellittelefoner.
</p><p>
Da kystvagten og flådefartøjet nåede hen til de tre både, opdagede de 
yderligere to både i nærheden, som også havde problemer.
</p><p>
Søndag sejlede de italienske fartøjer migranterne til modtagecentre på øen 
Lampedusa og til de sicilianske havnebyer Augusta og Port Empedocle.
</p><p>
Foruden de migranter, som italienske myndigheder samlede op på Middelhavet 
lørdag, har et islandsk fartøj reddet yderligere 318 migranter, som blev 
sejlet til Sicilien.
</p><p>
Det islandske skib var på patrulje som en del af EU's grænsesamarbejde Frontex.
</p><h3>
14 børn og fem gravide kvinder
</h3><p>
Blandt de migranter, der blev reddet i land i Italien i løbet af lørdagen, er 
14 børn og fem gravide kvinder, oplyser den italienske kystvagt.
</p><p>
Siden 2011, hvor folkelige demonstrationer udviklede sig til et væbnet oprør, 
der væltede den daværende libyske leder, Muammar Gaddafi, har det politiske 
kaos i Libyen fået antallet af bådflygtninge til at eksplodere.
</p><p class=" bl-elem">
Antallet af migranter, der rejste ulovligt ind i EU i 2014, var næsten 
tredoblet i forhold til året inden. 276.000 kom til Europa, først og 
fremmest fra Afrika og Mellemøsten, og af dem ankom næsten 220.000 i en båd 
via Middelhavet, viser tal fra Frontex.
</p>	
</div>

</div></body></html>
