---
layout:     post
title: 	    "Pres på ATP for at støtte rydning af giftaffald"
post_author:	    
post_date:	    Thu, 30 Apr 2015 06:22:27 +0200
post_site:	    politiken.dk 
post_link:	    http://politiken.dk/oekonomi/virksomheder/ECE2647518/pres-paa-atp-for-at-stoette-rydning-af-giftaffald/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Cheminovas depot med omkring 110 ton giftaffald ved høfde 42 på Harboøre Tange 
i Vestjylland er også pensionsgiganten ATP's problem. 
</p><p>
Det mener formanden for foreningen Kritiske Aktionærer, Frank Aaen fra 
Enhedslisten. Han har derfor skrevet en personlig mail til alle medlemmer af 
ATP's bestyrelse, hvor blandt andre LO's formand Harald Børsting sidder. 
</p><p>
»At bremse løsningen af et kæmpe miljøproblem vil skade ATP, mens et aktivt 
bidrag til at løse problemet derimod vil gavne ATP og fondens omdømme«, 
skriver Frank Aaen til ATP's bestyrelsesmedlemmer. 
</p><h3>
125 millioner kroner til oprydning 
</h3><p>
Anledningen er dagens generalforsamling, hvor Cheminovas aktionærer skal tage 
stilling til forslaget fra Aarhus Universitets Forskningsfond om at afsætte 
125 millioner kroner til en ny fond, som skal rydde depotet ved Harboøre 
Tange. 
</p><p>
En af aktionærerne er ATP, som hidtil har sagt nej til at støtte forslaget med 
henvisning til, at ATP udelukkende er sat i verden for at sikre 
pensionisterne de bedst mulige pensioner. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/virksomheder/ECE2644552/miljoeminister-cheminova-har-en-moralsk-forpligtelse-til-at-rydde-giftdepot/">Miljøminister: Cheminova har 
en moralsk forpligtelse til at rydde giftdepot</a></p><p>
Den holdning fik i går opbakning fra beskæftigelsesminister Henrik Dam 
Kristensen (S) i Folketingets spørgetid, hvor ministeren svarede SF's klima- 
og erhvervsordfører Steen Gade, at »det vil være i strid med ATP's formål og 
i strid med loven at støtte en oprydning, der vil få negativ økonomisk 
betydning for ATP's medlemmer«. 
</p><p>
Det undrede Steen Gade, som fremførte, at ATP tidligere har brugt penge på at 
vise samfundsansvar ved at hjælpe nydanske kvinder ind på arbejdsmarkedet. 
Miljøminister Kirsten Brosbøl (S) sagde også tidligere på ugen til 
Politiken, at »virksomheden har et moralsk ansvar«. Derfor ville hun ønske, 
at aktionærerne støttede forslaget om en oprydning af giftdepotet. 
</p><h3>
Samfundsansvar 
</h3><p>
I mailen til ATP's bestyrelsesmedlemmer fremfører Enhedslistens Frank Aaen, at 
ATP's egne retningslinier for social ansvarlighed bør føre til, at 
pensionsgiganten støtter forslaget og er med til at betale for oprydningen. 
</p><p>
Frank Aaen skriver, at det fremgår af pensionsselskabets retningslinjer, at 
der »indgår et bredt spekter af samfundsmæssigt relevante oplysninger 
omkring miljø/klima, sociale forhold og god selskabsledelse«. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/virksomheder/ECE2641946/rav-aages-soen-cheminova-skal-ikke-bare-smutte-fra-regningen/">Rav-Åges søn: Cheminova skal 
ikke bare smutte fra regningen</a></p><p>
Stilleren af forslaget om en oprydningsfond, Aarhus Universitets 
Forskningsfond, er den største aktionær med 39 procent af aktiekapitalen i 
Auriga, som er selskabet bag Cheminova. Generalforsamlingen skal endeligt 
konfirmere salget af Cheminova til amerikanske FMC Corporation for over otte 
milliarder kroner, og de 125 millioner kroner til oprydningen skal komme fra 
denne salgssum. 
</p><p>
Men det kræver opbakning fra andre aktionærer. Hvis forslaget skal vedtages, 
skal 90 procent af den fremmødte kapital på generalforsamlingen stemme for. 
Derfor er ATP’s aktiepost i Auriga vigtig. 
</p><h3>
Burde markere sig 
</h3><p>
Pensionsselskabets aktiepost er 494 millioner kroner værd, så hvis forslaget 
går igennem, skal ATP aflevere syv millioner kroner til oprensningsfonden. 
</p><p>
»Jeg synes, at det er mærkeligt, at fagtoppen i Danmark med Harald Børsting i 
spidsen ikke markerer sig i denne sag. ATP siger, at de kun skal tjene penge 
til deres medlemmer, men jeg vil sige, at de også har retningslinjer, der 
gør, at de kan tage et samfundsansvar«, siger Frank Aaen. 
</p><p>
Men Harald Børsting meddeler via sin pressechef, at han ikke vil kommentere 
sagen. Det overlader han til ATP's bestyrelsesformand og direktør. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/virksomheder/ECE2641932/historisk-chance-for-oprensning-ved-hoefde-42/">Historisk chance for 
oprensning ved høfde 42</a></p><p>
ATP's pressechef Anders Klinkby Madsen understreger i en skriftlig kommentar, 
at ATP ikke ændrer holdning. 
</p><p>
»Vi er enige i, at det er en god sag at rydde op. Men fakta er, at der ligger 
en klar dom fra 1987, der siger, at selskabet ikke har pligt til at betale 
for oprydning. Det vil sige, at oprydningen er det offentliges opgave. 
Forureningen skete 20 år før, ATP blev medejer. Da forureningen skete, var 
Forskningsfonden eneejer. Uanset hvor stor sympati man kan have for sagen, 
er formålet med ATP at give medlemmerne de bedst mulige pensioner. ATP må 
derfor ikke bruge medlemmernes pensionskroner til andet«, skriver Anders 
Klinkby Madsen. 
</p><h3>
Skal respektere lov og ret 
</h3><p>
Han afviser også, at ATP's sociale retningslinjer har betydning i denne sag. 
</p><p>
»ATP’s retningslinjer for samfundsansvar siger, at de selskaber, som ATP køber 
aktier i, skal respektere lov og ret i de lande, hvor de opererer. 
Selskaberne skal også respektere de regler, normer og standarder, der følger 
af konventioner og andre internationale aftaler, som Danmark har tiltrådt i 
eksempelvis EU og FN. Derfor investerer ATP eksempelvis ikke i selskaber, 
der producerer klyngebomber«, fremfører pressechefen og tilføjer: 
</p><p>
»Social ansvarlighed i investeringer betyder ikke, at man kan begynde at 
uddele medlemmernes pensionsopsparing til gode formål. Et eksempel på social 
ansvarlighed i investeringer er, at mens ATP har været investor i selskabet, 
har vi blandt andet været stærkt medvirkende til udfasningen af klasse 1 
pesticider fra Cheminovas produkter«. 
</p><p>
Formelt er det Region Midtjylland, som skal betale den samlede regning på 250 
millioner kroner for at fjerne de 110 ton affald fra depotet. Men regionen 
har et budget, hvor der kun er afsat 20 millioner kroner om året til 
rensning af forurening i hele regionen. 
</p><p>
Derfor har regionsformand Bent Hansen (S) hele tiden sagt, at regionen ikke 
alene har mulighed for at finansiere oprydningen ved høfde 42. Så 125 
millioner kroner fra Cheminovas aktionærer vil være et afgørende bidrag. 
</p><h3>
Midlertidig løsning 
</h3><p>
Debatten om Cheminovas spildevandsudledning og affaldsdepot begyndte i 1964, 
da der opstod røre om døde fisk, der lå på stranden. Det viste sig, at de 
var døde af giften Bladan. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/ECE2641953/tidslinje-77-aar-med-den-forkaetrede-kemigigant-cheminova/">Tidslinje: 77 år med den 
forkætrede kemigigant Cheminova</a></p><p>
Efter flere års pres blev 5.500 ton giftigt sand gravet op i 1981 og kørt til 
en tysk saltmine. Men en kerne på cirka 110 ton giftaffald blev aldrig 
gravet op, og i 2000 blev det opdaget, at der sivede gift ud fra høfde 42. 
</p><p class=" bl-elem">
Derfor blev der i 2006 gravet spunsvægge af stål 15 meter ned i sandet, som 
skal kapsle giften inde. Men det er en midlertidig løsning, som dengang blev 
vurderet til at kunne holde i højst 15 år – altså til 2021. 
</p>	
</div>

</div></body></html>
