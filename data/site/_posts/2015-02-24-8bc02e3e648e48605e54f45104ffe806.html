---
layout:     post
title: 	    "Amnesty: 2014 var et sort år for menneskerettighederne"
post_author:	    
post_date:	    Tue, 24 Feb 2015 22:30:10 +0100
post_site:	    politiken.dk 
post_link:	    http://politiken.dk/udland/ECE2561452/amnesty-2014-var-et-sort-aar-for-menneskerettighederne/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Når menneskerets-regnskabet for året, der gik, gøres op, er tallene 
forstemmende. 
</p><p>
Det viser Amnesty Internationals årsrapport for 2014, der er ganske 
deprimerende læsning. Den opremser et omfattende katalog af elendighed i 
verden: 
</p><ul><li>Der foregik krigsforbrydelser i mindst 18 lande. </li><li>Væbnede grupper begik overgreb i mindst 35 lande. </li><li>4.000.000 mennesker er flygtet fra konflikten i Syrien. </li><li>62 lande spærrede mennesker inde på grund af deres overbevisning. </li><li>Tre ud af fire lande undertrykte ytringsfriheden. </li><li>93 lande gennemførte uretfærdige retssager. </li><li>131 lande torturerede eller mishandlede mennesker. </li><li class=" bl-elem">28 lande forbyder aborter, selv i de tilfælde, hvor kvindens liv er i fare, 
eller hvor graviditeten skyldes en voldtægt. </li></ul><p>
Heller ikke Danmark forbigås, når menneskeretsorganisationen udpeger forhold, 
den finder kritisable: 
</p><ul><li>Efter den amerikanske whistleblower Edward Snowdens afsløring af den meget 
omfattende spionage, efterretningstjenesten NSA gennemfører mod 
europæernes datatrafik, bad politikere og borgere den danske regering om 
at kaste lys over USA's overvågning af danskerne. Det afviste regeringen 
med den begrundelse, at den ikke fandt grund til at tro, at amerikanske 
efterretningstjenester gennemførte »ulovlig overvågning af danske mål 
eller interesser«. </li><li>Planerne om at indføre numre på politibetjentes uniformer mangler beskrivelse 
af, hvor tydelige de skal være, vurderer Amnesty. Numrene indføres efter 
flere sager, hvor betjente, der mistænkes for at overskride deres 
beføjelser, ikke er blevet identificeret. </li><li>Regeringen har ikke lavet nogen plan for at forbedre voldtægtsofres 
retsstilling eller støtten til dem. Den har heller ikke taget initiativ 
til at få klarlagt, hvorfor så mange voldtægtsanmeldelser ikke ender i 
straffesager. </li><li class=" bl-elem">Strømmen af flygtninge fra Syrien har fået regeringen til at ændre reglerne, 
så familiesammenføring først bliver mulig efter et års ophold i Danmark, 
uagtet af den enkelte flygtning kan have efterladt nære pårørende i 
Mellemøsten. </li></ul><p>
Det sidste udsætter flygtningenes pårørende i hjemlandet eller i nabolandenes 
flygtningelejre for risiko og kolliderer med de regler, der skal beskytte 
familier mod adskillelse. 
</p><p>
»Med forslaget vil man bede herboende krigsflygtninge fra Syrien om at sætte 
sig og vente og krydse fingre for, at deres ægtefælle og børn kan klare sig 
i konfliktens randområder, indtil der er gået et år. Det er i strid med 
retten til familieliv«, vurderer Trine Christensen. Hun er 
vicegeneralsekretær i den danske afdeling af Amnesty International. 
</p><div class="art-quote article-box">
<p class="quote"/>
<blockquote>
<p class="quote-txt">
Mens mennesker led under stigningen i barbariske angreb og undertrykkelse, lod 
det internationale samfund stå til.
</p>
<p class="sender">
Salil Shetty 
</p>
</blockquote>
</div><p/><h3>
Militser standses ikke af verdenssamfundet 
</h3><p>
Internationalt set er der rigeligt med udfordringer: Blandt andet truer 
væbnede grupper og konflikter indbyggerne i flere lande og regioner. 
</p><p>
»Den internationale reaktion på konflikt og overgreb, begået af stater eller 
bevæbnede grupper, er skammelig og ineffektiv. Mens mennesker led under 
stigningen i barbariske angreb og undertrykkelse, lod det internationale 
samfund stå til«, mener Amnesty Internationals generalsekretær Salil Shetty. 
</p><p>
Shetty er langt fra tilfreds med FN's muligheder og reaktioner. 
</p><p>
»FN blev oprettet for 70 år siden for at sikre, at vi aldrig mere ville se de 
rædsler, vi var vidner til under Anden Verdenskrig. Nu ser vi vold i stor 
skala og en enorm flygtningekrise udløst af den vold«. 
</p><p>
Menneskeretsorganisationen er især bekymret for de brutale militante grupper, 
der er dukket op. 
</p><p>
»Når grupper som Boko Haram, Islamisk Stat og al-Shabaabs indflydelse breder 
sig over grænserne, så vil flere civile blive tvunget til at leve under 
deres kontrol, udsatte for overgreb, forfølgelse og diskrimination«, advarer 
Anna Neistadt, der står i spidsen for organisationens undersøgelser af 
menneskeretsovertrædelser. 
</p><h3>
FN hæmmes af stormagters veto 
</h3><p>
Amnesty International opfordrer kraftigt især de mest magtfulde lande i verden 
til at gribe ind over for krig og ufred - og over for de internationale 
spilleregler, der står i vejen for løsninger på konflikterne. 
</p><p>
Den peger på, at de igangværende konflikter i blandt andet Ukraine, Irak og 
Syrien er sket gruopvækkende forbrydelser mod civile, uden at FN's 
Sikkerhedsråd har kunnet gøre noget. 
</p><p>
Derfor bør de fem permanente lande i sikkerhedsrådet fraskrive sig deres 
vetoret i sager, hvor der sker folkemord eller andre masseovergreb, lyder 
opfordringen til Rusland, Kina, Frankrig, Storbritannien og USA. Ifølge 
Amnesty deler omkring 40 lande den opfattelse. 
</p><p><span class="img-contimg-fl-right"><img class="image inlineLightBox" src="http://multimedia.pol.dk/archive/00915/Ukraine_915958w.jpg" alt="" border="0"/><span class="caption"><span class="f-img-caption">BOMBARDEMENT. 
</span>Et hjem står delvist sammenstyrtet tilbage efter kampe mellem russermilitser og det ukrainske forsvar i Donetskregionen kort før nytår. Amnesty vil have standset brugen af bomber i beboede områder. Foto: AP/Efrem Lukatsky</span></span>
Samtidig efterlyser organisationen et internationalt forbud mod at bruge 
bomber og lignende i befolkede områder under krige og konflikter. 
</p><p>
»Det kunne have reddet mange liv i Ukraine, hvor russiskstøttede separatister 
(trods ikke-overbevisende benægtelser af indblanding fra Moskva) og 
pro-Kijev-styrker begge beskød mod civile områder«, fremgår det af 
årsrapporten. 
</p><h3>
De største konflikter 
</h3><p>
Amnesty International fremhæver i sin rapport om menneskerettighedssituationen 
i 2014 en række af de største kriser. 
</p><p><b>Syrien og Irak: </b>Omkring fire millioner er nu flygtninge uden for 
Syrien. Yderligere 7,6 millioner er flygtninge inde i landet som følge af 
konflikten, der de seneste fire år har kostet over 200.000 menneskeliv. 
</p><p>
Terrororganisationen Islamisk Stat har gjort sig skyldig i blandt andet 
krigsforbrydelser, bortførelser, likvideringer og etnisk udrensning i 
særdeles stort omfang. I Irak har shiamilitser bortført og dræbt sunnier med 
regeringens stiltiende samtykke. 
</p><p><b>Nigeria: </b>Boko Haram hærger i landet og blev berygtet internationalt 
efter at have bortført 276 skolepiger, en af utallige forbrydelser, 
terrormilitsen står bag. Men landets sikkerhedsstyrker går brutalt til værks 
over for personer, der mistænkes for at være medlemmer af eller støtte Boko 
Haram. Nogle af dem er blevet slået ihjel og er endt i massegrave, fremgår 
det. 
</p><p><b>Sydsudan:</b> Titusinder er dræbt og to millioner jaget på flugt på grund 
af kampe mellem regeringsstyrker og oppositionsmilitser. Begge sider begår 
krigsforbrydelser og forbrydelser mod menneskeheden under stridighederne. 
</p><p>
Det må og skal ifølge generalsekretær Salil Shetty gøres bedre: 
</p><p class=" bl-elem">
»Vi må håbe, at når vi i eftertiden ser tilbage på 2014, så vil det, vi 
gennemlevede i løbet af året, blive set som et lavpunkt, fra hvilket vi 
rejste os og skabte en bedre fremtid«. 
</p>	
</div>
</div></body></html>
