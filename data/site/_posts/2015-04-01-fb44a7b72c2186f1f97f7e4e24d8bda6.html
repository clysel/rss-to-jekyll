---
layout:     post
title: 	    "Germanwings: Teknologien til at tage styrepinden fra piloten findes allerede"
post_author:	    Steffen McGhie
post_date:	    Wed, 01 Apr 2015 12:53:00 +0000
post_site:	    ing.dk 
post_link:	    http://ing.dk/artikel/germanwings-teknologien-til-tage-styrepinden-fra-piloten-findes-allerede-175211
---
<html><body><div><section class="body">
			<p>Det er i dag teknisk muligt at installere et system i passagerfly, der kan overtage kontrollen fra piloten og forhindre flystyrt.</p>
			<p>Muligheden har været diskuteret i den offentlige debat, siden Germanwings' Airbus A320-211 i marts forulykkede i de franske alper, hvilket ifølge anklagemyndigheden i Marseilles, de tyske og franske luftfartsmyndigheder samt Germanwings var resultatet af et bevidst styrt fra andenpilotens side.</p>
			<p>Teknologien, der kan udløse autopiloten og foretage undvigemanøvrer for at forhindre flystyrt, anvendes allerede i dag i kampfly. Det amerikanske luftvåben har siden efteråret været i gang med at installere det nye computersystem <em>Automatic Ground-Collision Avoidance System</em> (Auto-GCAS) i kontrolsystemerne på de amerikanske F-16-kampfly.</p>
			<p>Systemet er udviklet af Nasa i samarbejde med det amerikanske luftvåben og F-16-producenten Lockheed Martin. Systemet inkorporerer data fra kampflyets GPS og inertinavigationssystemer, en digital terrændatabase, en radarhøjdemåler med flyets autopilot. Auto-GCAS beregner kort fortalt, hvor lang tid der er igen, før flyet rammer en forudbestemt minimal nedstigningshøjde og udløser, hvad amerikanske F-16-piloter har beskrevet som en særdeles aggressiv undvigemanøvre fra automatpiloten.</p>
			<p>Lignende systemer bliver ifølge Nasa udviklet til de højteknologiske kampfly F-22 Raptor og F-35 Joint Strike Fighter, og svenske Forsvarsmakten oplyste i efteråret til Ingeniøren, at et lignende GCAS-system skal integreres i de svenske JAS39 C/D Gripen-kampfly i en nær fremtid.</p>
			<h2>Nasa: Overførbart til passagerfly</h2>
			<p>Det er i dag muligt at integrere Auto-GCAS i kommerciel luftfart, og Nasa har sammen med Boeing undersøgt mulighederne for at gøre det. Det fortæller Mark Skoog, Nasas såkaldte principal investigator for Auto-GCAS ved Nasas Armstrong Flight Research Center, hvor systemet er udviklet.</p>
			<p>»NASA har i mere end 25 år samarbejdet med Lockheed Martin og US Air Force om at udvikle Auto-GCAS. Og Nasa har både internt og i samarbejde med Boeing foretaget specifikke undersøgelser af mulighederne for at integrere samme system i kommerciel luftfart,« siger Mark Skoog.</p>
			<p>Auto-GCAS er udviklet med henblik på at nedbringe antallet af såkaldte kontrollerede flyvninger mod terræn. Det er fagtermen for, at fuldt funktionelle fly styrter ned på grund af pilotfejl eller unøjagtige måleinstrumenter, hvilket ifølge en opgørelse fra det amerikanske luftvåben er årsagen til 92 ud af 123 fatale ulykker med F-16 i de seneste år. Derimod har varslingssystemer i cockpitterne i dag næsten elimineret kontrollerede flyvninger mod terræn i store kommercielle luftfartsselskaber.</p>
			<p>Intentionelle flystyrt er ikke et ukendt problem. Lignende selvmordsstyrt skete i 1994 med en ATR 42 fra Royal Air Maroc, i 1997 med en Boeing 737 fra Silk Air, i 1999 med en Boeing 767 fra Egypt Air og i 2013 med en Embraer 190 fra Linhas Aereas de Mocambique.</p>
			<p>Men fordi Auto-GCAS skal beskytte mod uforsætlige flystyrt, kan piloten stadig tage kontrollen tilbage fra systemet. Og selv om Germanwings-styrtet efter alt at dømme også har været viljebestemt, er der ikke umiddelbart udsigt til, at Auto-GCAS bliver indrettet sådan, at piloten ikke har mulighed for at overtage kontrollen og styrte flyet intentionelt, hvis systemet bliver implementeret i passagerfly.</p>
			<p>»Mens det er muligt at overføre systemet til den kommercielle flyindustri, vil det niveau af automatisering og isolering af systemet, der kræves for at forhindre manipulation ombord på flyet, forøge den tid og indsats, det ville tage at få systemet gennem design og certificering. Det ville kræve betydelig koordinering mellem flere føderale agenturer og luftfartsindustrien for at nå et punkt, hvor systemet i praksis vil gavne flyrejsende,« siger Nasas Mark Skoog.</p>
			<h2>Pilotforening: Piloter skal kunne overtage styringen</h2>
			<p>Og ifølge Aksel Lytzen, formand for den danske pilotforening DALPA (Danish Airline Pilots Association), er det heller ikke den rette løsning på problemet.</p>
			<p>Han vil ikke forholde sig konkret til Germanwings-flystyrtet, eftersom der ikke foreligger en officiel havarirapport. Han siger dog generelt om muligheden for Auto-GCAS i kommerciel luftfart, at han ikke er modstander af et lignende system i passagerfly, men at piloten bør kunne tilsidesætte systemet.</p>
			<p>»Jeg er som pilot ikke betingelsesløst interesseret i at have systemer i flyet, som jeg ikke kan tilsidesætte. Og jeg mener ikke, at sådanne systemer nødvendigvis i alle situationer højner flyvesikkerheden. Problemet er jo, at der også kan opstå problemer med teknologi,« siger Aksel Lytzen.</p>
			<p>»Vi må ofte tage manuel kontrol over flyet og flyve uden for de tekniske systemers faste parametre, fordi systemet gør noget, som ikke er hensigtsmæssigt. Jeg flyver selv Boeing 767, som er et gammelt og meget pålideligt fly, som overhovedet ikke er særlig avantgarde. Men selv i det fly forekommer der stadig situationer, hvor vi må tage manuel styring og tilsidesætte de informationer, vi får,« siger han.</p>
			<p>Ifølge luftfartsloven skal kaptajnen have det overordnede ansvar ombord på et fly. Paragraf 42 lyder, at 'luftfartøjschefen skal påse, at luftfartøjet er luftdygtigt og behørigt udrustet, bemandet og lastet, samt at flyvningen i øvrigt forberedes og gennemføres i overensstemmelse med gældende bestemmelser,' og i paragraf 43 hedder det, at 'luftfartøjschefen har opsyn med luftfartøj, besætning, passagerer og gods'.</p>
			<p>Aksel Lytzen peger også på, at det er stort set umuligt at gardere sig mod intentionelle flystyrt fra pilotens side.</p>
			<p>»Man må sætte problemet i relief: Piloter har mange elektroniske systemer i flyet, som vi skal have adgang til, fordi vi skal kunne deaktivere systemerne eller reaktivere dem i tilfælde af fejl. Derfor er der mange forskellige funktioner, piloten kan slå fra, hvis vedkommende har en intention om at styrte flyet. Så det er stort set umuligt at gardere sig mod intentionelle flystyrt,« siger han.</p>
			<h2>Biler, rumfartøjer og skibe</h2>
			<p>Mens flere dramatiske flystyrt har påkaldt sig mediebevågenhed over de seneste år, viser tallene, at det stadig er sikkert at flyve. 2014 var således det sikreste år nogensinde for flytrafik, målt på antal ulykker kontra antal afgange. Det fremgår af den internationale flyselskabsforening IATA's årlige sikkerhedsopgørelse. Ifølge opgørelsen var der i 2014 en ulykkesrate på 0,23 ud af én million flyafgange.</p>
			<p>Nasa har afprøvet Auto-GCAS i ubemandede fly siden 2012. Ifølge en Nasa-pressemeddelelse fra sidste efterår 'har teknologien potentiale til anvendelse ud over luftfart og kan overføres til alle transportmidler, der risikerer kollision; herunder biler, rumfartøjer og skibe'.</p>
		</section>
		  </div></body></html>
