---
layout:     post
title: 	    "Omstridt DAMD-database bliver ikke slettet"
post_author:	    Jesper Stein Sandal
post_date:	    Tue, 24 Mar 2015 13:46:25 +0000
post_site:	    www.version2.dk 
post_link:	    http://www.version2.dk/artikel/omstridt-damd-database-bliver-ikke-slettet-114429?utm_medium=feed&utm_source=version2.dk&utm_campaign=it_nyheder
---
<html><body><div><section class="body"><p>Databasen med ulovligt indsamlede sundhedsoplysninger fra danskernes lægekonsultationer, DAMD, bliver ikke slettet i dag, sådan som Region Syddanmark ellers havde varslet. <a href="http://ugeskriftet.dk/nyhed/region-syd-tabte-slaget-om-sletteknappen">Det skriver Ugeskriftet.dk</a>.</p>

<p>På et møde mellem Kulturministeriet Rigsarkivet og regionen tirsdag blev det slået fast, at det ville være i strid med arkivloven, hvis regionen slettede databasen.</p>

<p>Regionen holder dog en dør åben for borgere, som ikke ønsker, at deres data havner i Rigsarkivet, hvor de ganske vist i forhold til det nuværende forslag vil blive forseglet i mellem 120 og 230 år. Regionen tilbyder nemlig de enkelte borgere, at de kan anmode om at blive slettet i databasen. Det kan ske via regionens hjemmeside.</p>

<p>»Vi har ingen interesse i at forholde folk muligheden for at få slettet deres data, og vi har afsat betydelige ressourcer, både til at kommunikere det og til at tale med folk i telefonen og registrere de mange henvendelser, vi får,« siger afdelingschef Mads Haugaard fra Region Syddanmark til Ugeskriftet.dk.</p>

<p>Han vurderer, at i alt mellem 3.000 og 4.000 borgere har henvendt sig og bedt om at blive slettet fra DAMD.</p>

<p>Før databasen havner i arkivet skal der udarbejdes en arkiveringsbestemmelse, og derefter skal der udarbejdes den version af databasen, som skal ligge i Rigsarkivet.</p>

<p>Bevaringen af DAMD har været kontroversiel, fordi databasen, der oprindeligt bygger på en overvågning i forhold til diabetes, er blevet brugt til indsamling af data fra alle danskeres lægekonsultationer uden det nødvendige lovgrundlag. Indsamlingen af dataene er erklæret ulovlig, og regionen skal slette databasen.</p>

<p>Men Rigsarkivet har insisteret på, at en kopi af databasen skal bevares for eftertiden. Det har imidlertid rejst spørgsmål om, hvorvidt der senere kunne træffes en politisk beslutning om at åbne for brug af databasen, før den mere end 100 år lange tidsfrist.</p>
  </section></div></body></html>
