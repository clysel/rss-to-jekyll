---
layout:     post
title: 	    "Når mænd bliver gamle - iført tung makeup, store parykker og kavalergange"
post_author:	    
post_date:	    Wed, 15 Apr 2015 13:38:31 +0200
post_site:	    politiken.dk 
post_link:	    http://politiken.dk/fotografier/ECE2627785/naar-maend-bliver-gamle---ifoert-tung-makeup-store-parykker-og-kavalergange/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
For mere end tre år siden begyndte fotografen James Hosking at fotografere 
drags, der optræder i bulen Aunt Charlie's i San Francisco. 
</p><p>
Hans første interesse for stedet blev vakt af, at Aunt Charlie's er et af de 
få åbenlyse steder for drags, som det engang så frisindede og nu meget mere 
mondæne San Francisco har tilbage. 
</p><p>
Dér i den lille, lavloftede og vinduesløse klub Aunt Charlie's i kvarteret 
Tenderloin, som befolkes af junkier, alfonser, pushere og hjemløse, optræder 
fortrinsvis midaldrende og ældre mænd i dametøj hver weekend. 
</p><div class="art-quote article-box">
<p class="quote"/>
<blockquote>
<p class="quote-txt">
Jeg håber, at jeg bliver ved med at optræde og bliver The Oldest Living Drag 
Queen 
</p>
<p class="sender">
Frank alias Olivia Hart 
</p>
</blockquote>
</div><p/><p>
I sit fotoprojekt ' Aunt Charlie's' har James Hosking taget billeder af dem, 
både når de er mænd, og når de klæder om, og når de er damer: »Min intention 
var at vise de ældre performeres autentiske erfaringer. De er ikke 
karikaturer, men derimod komplekse, tredimensionelle mennesker, der stadig 
arbejder sig gennem alt det, der gjorde dem usikre i deres ungdom. Det gør 
de fleste af os. Men Olivia, Donna og Collette deler den gave, at de 
ignorerer andres mening om dem. De er dem, de ønsker at være. Det er 
befriende«, sagde James Hosking i et interview med The Huffington Post for 
en måned siden. 
</p><p>
At være drag er sjældent glamourøst, siger James Hosking: »Især for de ældre 
kræver det engagement og energi at blive ved med at være interessante. Og 
hos dem er der stadig en længsel efter at gennembryde publikums 
forsvarsmekanismer og fremkalde uventede følelser - en slags forvandling via 
rå materialer som makeup, parykker og popsange«. 
</p><h3>
Olivia Hart 
</h3><p>
Når Frank sminker sig, stikker fødderne i stiletter og tager en kjole på, som 
han har elsket at gøre det siden 3-4-års alderen, bliver han forvandlet til 
sangerinden Olivia Hart. Når hun går på scenen i Aunt Charlie's, er 
topnummeret et Cher-medley. Det slutter med, at hun flår parykken af og står 
i rampelyset i sin guldkjole med læbestiften og mascaraen intakt, men med 
Franks skaldede isse blottet for publikum som for at vise, hvad kunsten 
indeholder i al sin kompleksitet. 
</p><p>
Franks ambition med Olivia Hart er ikke, at hun til fuldkommenhed skal ligne 
en kvinde: »Jeg er en mand i en kjole, og det er jeg ikke bange for at vise. 
Jeg bruger bare lidt sminke. Ellers er Olivia og jeg stort set den samme. 
Det er ikke en total transformation«, skriver han i et mailinterview med 
Politiken. 
</p><p>
På scenen som Olivia Hart har Frank det fantastisk: »Jeg elsker at optræde på 
Aunt Charlie's. Publikum er altid morsomt og et godt miks af hetero-og 
homoseksuelle. Jeg håber, at jeg bliver ved med at optræde der og bliver The 
Oldest Living Drag Queen«. 
</p><p>
Hvor gammel han er, og om han har børn, vil Frank ikke røbe. Men det er nogle 
årtier siden, han brød ud af ægteskabet med en kvinde hjemme i en by i 
Pennsylvanias bjerge, hvor han voksede op. Ægteskabet var »14 år i helvede«, 
har han sagt. Han blev gift for sin mors skyld og kom først ud af skabet som 
36-årig, selv om han altid har vidst, at han er bøsse. 
</p><p>
Da han flyttede til San Francisco, begyndte hans liv at ændre sig. For 12 år 
siden blev han ædru efter mange år som alkoholiker, og han blev til Olivia 
Hart i sin fritid: »Frank, altså denne her mand inden i mig, arbejder som 
kok på en lokal restaurant her i San Francisco. Jeg elsker at lave mad og 
servere for kunderne. At blive til Olivia Hart har taget mig mange år. Det 
er en udfordring at blive ældre som hende, fordi konkurrencen fra yngre 
drags er hård. Men jeg nyder også det venskab, jeg har med dem, og den 
kærlighed, jeg får fra mine fans«. 
</p><p>
Kærligheden mellem Olivia og hendes fans bliver aldrig seksuel. Trænger Frank 
til sex, leder han efter det som den mand, han også er: »Skal jeg have sex, 
bliver det ikke klædt ud som en pige«. 
</p><h3>
Donna Personna 
</h3><p>
Når knap 70-årige Donna er sit mandlige alter ego, hvis navn han ikke har 
røbet i interviews, arbejder han som frisør i en flække en times kørsel fra 
San Francisco. Hver weekend tager han til byen og optræder på Aunt Charlie's 
som den atletisk dansende Donna Personna, der ifølge et interview med ham i 
magasinet Q i august 2014 er en »utæmmet vild og passioneret« dame. 
</p><p>
Som Donna Personna har hun et formål med livet, og hun har ikke planer om at 
lade sig pensionere som performer. Gradvis med alderen dæmper hun dog helt 
naturligt sine egne forventninger til, hvad hun formår på en scene, fordi 
hun »hører mindre, ser mindre og føler mindre« end tidligere. En 
grundlæggende usikkerhed gør, at hun som performer aldrig har følt sig 
bedre, end hun er. Måske tværtimod. 
</p><p>
Derfor er hun heller ikke nervøs for at fortsætte som Donna: »Jeg er ikke 
bange for at miste noget ved at blive ved. Man kan ikke miste noget, man 
aldrig har haft. Og jeg har aldrig haft det. Jeg er så glad og taknemmelig 
for, hvordan det har været, og ikke bitter over, hvordan det ikke har 
været«. 
</p><div class="art-fakta article-box">
<h4 class="">
James Hosking</h4>
<div class="fakta-body" data-buildingblock="embedded_factboxlink">
<p>
Amerikansk fotograf og filmmager. 
</p><p>
Bosat i San Fransisco. 
</p><p>
Har i flere år produceret film og fotoserier med transvetitter fra drag-stedet 
Aunt Charlie's - og har fået sit arbejde vist i bl.a. Huffington Post, Slate 
og Washington Post. 
</p><p class=" bl-elem">
Se mere på James Hoskings <a class=" bl-elem" href="http://jameshosking.com/">website.</a></p>
</div>
</div><p/><p>
I drags som Olivia, Donna og Collette ser James Hosking historier, der 
tydeliggør det forfald, alles kroppe skal igennem med tiden. Samtidig ser 
han fortællinger om mennesker, som med stor værdighed står ved deres 
identitet, fortæller han i et mail-interview med Politiken: »Deres historier 
udforsker almene temaer om at ældes og om at acceptere, hvem man er. Vi skal 
alle sammen derhen, hvor de er. Både fysisk og mentalt. Personligt håber jeg 
bare, at jeg kan udvise samme ynde og mod som dem«. 
</p><p class=" bl-elem">
James Hosking har også lavet en dokumentarfilm om Olivia, Donna og Collette, 
de tre drag queens fra Aunt Charlie's. Den kan ses <a class=" bl-elem" href="https://vimeo.com/channels/staffpicks/106252146">her.</a></p>	
</div>
</div></body></html>
