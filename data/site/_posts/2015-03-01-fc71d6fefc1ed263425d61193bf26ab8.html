---
layout:     post
title: 	    "Underjordiske skatte  fra hele verden til skue i Paris"
post_author:	    admin
post_date:	    Sun, 01 Mar 2015 15:00:11 +0000
post_site:	    ing.dk 
post_link:	    http://ing.dk/artikel/underjordiske-skatte-fra-hele-verden-til-skue-i-paris-174399
---
<html><body><div><section class="body"><p>PARIS Når man ser de store krystaller placeret her midt i udstillingen, forstår man godt, hvorfor de har hugget den 885 kg tunge kvarts ud af bjerget i Brasilien og transporteret den gigantiske sten hele vejen her til Paris.</p>
			<p>Der er noget fascinerende ved det. Det er ikke bare en sten. Den er semitransparent, og lyset filtreres og skifter gennem lagene af krystal.</p>
			<p>Skiven af agat, der står ved siden af, er ikke mindre imponerende. Den måler 70 centimeter i diameter og har et indre, der ligner et fejlslagent kemiforsøg. Som flydende farver, der blander sig i hinanden. Lige som den store sten af ametyst, der er udstillet tæt på, og som glimter med sit lilla hav af krystaller. Den er enorm, og det må have krævet et par mænd eller en maskine at løfte den op på udstillingspodiet.</p>
			<p><figure class="plugin right zoomable"><img data-original-image="http://ing.dk/sites/ing/files/kultur_-_mineraludstilling_-_02.jpg" src="http://ing.dk/sites/ing/files/styles/w1120_media_right/public/kultur_-_mineraludstilling_-_02.jpg?itok=lo_rMgQL" alt=""/><figcaption>Azurmalakit anvendes ofte i poleret form til smykker. <cite>Foto: Bernard Faye</cite></figcaption></figure></p>
			<p>De er tiltrækkende, de glimtende sten. Det var de også for Solkongen, den franske konge, Ludvig 14. Det er til dels hans fortjeneste, at Musée National d’Historie Naturelle her i Paris råder over en af verdens største samlinger af ædelsten, krystaller og sten. I 1626 blev den royale have for medicinske planter anlagt i Paris og til den hørte også samlingen af sten og mineraler. Med tiden er samlingen vokset til 130.000 krystaller, mineraler og sten, og de mest spektakulære af dem vises frem til efteråret 2018 på særudstillingen ‘Trésors de la Terre’, der netop er åbnet.</p>
			<p>Som den rhodocrosit, der formerer og krystalliserer sig som stalaktitstave i bunden af grotter. Her står den lyserød og oplyst og ligner et kunstværk i sig selv. De største kan vokse nogle centimeter om året.</p>
			<p>Den er placeret sammen med en række andre farverige mineraler: pink, skriggul, dyb blå, turkis, græsgrøn, sølv.  Og her er også en forklaring for de uindviede på, hvordan de farver opstår i stenene. Nogle af stenenes farve kommer af en kemisk forbindelse. Kobber giver således azurit sin smukke blå farve. Men de kemiske elementer kan også interagere med hinanden, så helt andre farver opstår. Atter andre farver opstår ved det geologiske tryk, der giver atomerne andre konstellationer.</p>
			<p>En ting er de ædelsten, man kender fra smykker, noget andet er rariteter, de færreste har set. Som Crocoïte – stenen fra Tasmanien. Den ligner et orange søpindsvin. Eller hvad med klyngen af pyrit-krystaller eller den røde rosenkvarts, der er vokset sammen med en brunlig røgkvarts? Her er også en montre med råguld, der har formet sig på en bjergkvarts. Der er klumper af sølv, så man kan se, hvordan sølv ser ud, når det ikke er bearbejdet og poleret. Det er som at få et kig ned på bunden af havet. Blot at det her er, hvad der gemmer sig under jordoverfladen.</p>
			<h2>Diamanten, der forsvandt</h2>
			<p>Diamanter bliver selvfølgelig også taget under luppen her. En video viser processen fra usleben til sleben diamant, og det er ret fascinerende, som diamantsliberen kan få diamanten til at lyse efter nogle slibninger.</p>
			<p>De kongelige var nogle af de første til at tage de fascinerende sten til sig, og man kan se Ludvig 14.’s store safir og den ‘kejserlige topaz’, som var en del af de franske kronjuveler.</p>
			<p><figure class="plugin right zoomable"><img data-original-image="http://ing.dk/sites/ing/files/kultur_-_mineraludstilling_-_05.jpg" src="http://ing.dk/sites/ing/files/styles/w1120_media_right/public/kultur_-_mineraludstilling_-_05.jpg?itok=HQlS4Rev" alt=""/><figcaption>Pyrit kaldes også svovlkis eller narreguld. Det findes ofte som korn i andre bjergarter, men også som her i store krystaller. <cite>Foto: Bernard Faye</cite></figcaption></figure></p>
			<p>Der er også en historie om dengang, Ludvig 14.’s blå diamant forsvandt på mystisk vis i 1792. En model af den er udstillet her, og den er på størrelse med en dadel og går for at være en af verdens kendteste diamanter. Sagen blev først opklaret for otte år siden, hvor museet foretog en opgørelse over beholdningen. I kælderen fandt man en blymodel af den berømte forsvundne diamant. Den ligner den diamant, der nu hedder Hope-diamanten, og som sandsynligvis blev delt og nu kun (!) er 45 karat tung. Den ligger i en montre på The Smithonian Institute i Washington. Mineralogerne var dog ikke sikre, men en prøve med metoden DiamCalc viste, at Hope-­diamanten i Washington må have været den selvsamme, som forsvandt i 1792.</p>
			<p>Den historie står på fransk – ligesom resten af teksterne på udstillingen. Og det er et stort minus, at museumsgæster, der ikke er franskkyndige, ikke kan få informationerne med. Alligevel er udstillingen et besøg værd, ikke mindst hvis man samtidig besøger museets andre naturhistoriske afdelinger, der er lige så imponerende.</p>
			<p><em>Trésors de la Terre, Musée National d’Historie Naturelle, indtil november 2018, <a href="http://ing.dk/artikel/www.mnhn.fr">www.mnhn.fr</a>.</em></p>
		</section></div></body></html>
