---
layout:     post
title: 	    "Tavshedens lov er på en alvorlig prøve efter tyske dopingafsløringer"
post_author:	    
post_date:	    Tue, 10 Mar 2015 19:32:51 +0100
post_site:	    politiken.dk 
post_link:	    http://politiken.dk/sport/ECE2581956/tavshedens-lov-er-paa-en-alvorlig-proeve-efter-tyske-dopingafsloeringer/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
I toppen af det tyske fodboldmiljø har de travlt med at nedtone de 
dopingrygter, der i sidste uge igen begyndte at versere i kølvandet på en 
delvis offentliggørelse af en uvildig undersøgelse af en lægeklinik med 
tilknytning til universitetet i Freiburg. 
</p><p>
Ifølge rapporten blev spillere fra den lokale klub Freiburg samt den tidligere 
tyske mesterklub VfB Stuttgart i slutningen af 1970'erne og 1980'erne 
forsynet med dopingpræparater af lægen Armin Klümper. Hverken tidligere 
spillere, trænere eller ledere i hverken Freiburg eller Stuttgart kan nikke 
genkendende til afsløringerne - og i det hele taget er der begyndt at herske 
en tavshedens lov i sagen. 
</p><p>
Men særligt personer med tilknytning til storklubben Stuttgart - fem gange 
tysk mester med den seneste titel i 2007 - står med nye forklaringsproblemer 
efter at tv- og radiostationen Südwestrundfunk (SWR) via aktindsigt har 
fundet frem til, at den berygtede dopinglæge Armin Klümper i perioden 
1978-1981 solgte medikamenter for 117.000 D-mark (ca. 450.00 kr.) til 
klubben. 
</p><p><b class="ext-link">BAGGRUND</b><a class="embeddedlink" href="http://politiken.dk/sport/ECE2571995/dopinganklager-i-bundesligaen-traekker-traade-til-en-vm-helt-og-samfundets-spidser/">Dopinganklager i Bundesligaen trækker 
tråde til en VM-helt og samfundets spidser</a></p><p>
I bilagene, som afslører, at VfB Stuttgart var en stor kunde i Armin Klümpers 
klinik, hvor et utal af tyske atleter ifølge tidligere rapporter blev 
proppet med doping på vejen til VM- og OL-titler, fremgår det, at 
Stuttgart-klubben ud over vitaminer og kosttilskud også købte anabole 
steroider af Klümper. 
</p><p>
De gamle regninger og fakturaer stammer fra en straffesag mod Armin Klümper, 
der blev idømt en bøde for bedrageri og fusk med nogle regnskaber. 
</p><p>
Rygter om doping i Bundesligaen er langt fra noget nyt. Den tidligere tyske 
landsholdsmålmand Harald 'Toni' Schumacher - ja, ham der med et grusomt 
angreb sendte franskmanden Patrick Battiston på hospitalet i VM-semifinalen 
i 1982 - hævdede i sin kontroversielle bog 'Anpfiff' i foråret 1987, at 
doping i tysk fodbold mere var reglen end undtagelsen. 
</p><p>
Det tyske fodboldforbund (DFB) kvitterede for Schumachers påstande ved at 
suspendere den næstbedste spiller fra VM-turneringen i 1986 fra landsholdet 
på ubestemt tid. 
</p><h3>
Clenbuterol og kokain 
</h3><p>
En anden <i>persona non grata</i>-stemplet mand i tysk fodbold, Christoph 
Daum, kom ifølge avisen Frankfurter Allgemeine i begyndelsen af 1990'erne 
til at tale over sig, da han forklarede, at spillere i klubben, han var 
træner i - VfB Stuttgart - ofte blev behandlet med det muskelopbyggende og 
fedtforbrændende stof clenbuterol. Et stof, som bl.a. har fældet et hav af 
cykelryttere og atletikudøvere - herunder Alberto Contador og den tidligere 
tyske eksverdensmeter på 100 og 200 meter, Kathrin Krabbe. 
</p><p>
Ledelsen i Stuttgart fik glattet sagen ud og havde held til at bortforklare 
trænerens afsløring med manglende indsigt i lægevidenskaben. Efter Tysklands 
elendige EM i 2000 var det en formalitet, at Christoph Daum skulle overtage 
landstrænerposten, men betændt kokainaffære satte en stopper for datidens 
største trænertalent i fodboldstormagten syd for grænsen. 
</p><p>
Indtil videre har det tyske fodboldforbund (DFB) valgt at indtage en passiv, 
nærmest tavs holdning til dopingproblematikken. 
</p><p class=" bl-elem">
»Med nogle års mellemrum kommer der disse mantraagtige angreb på fodbolden og 
kendsgerningerne ignoreres«, lød det fra formanden for DFB's 
antidopingkommission, Rainer Koch, til avisen Kicker i går. 
</p>	
</div>
</div></body></html>
