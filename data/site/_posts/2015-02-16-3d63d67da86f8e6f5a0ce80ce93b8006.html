---
layout:     post
title: 	    "Elkunder betalte 37,7 millioner kr. til overflødig grøn strøm i 2014"
post_author:	    Sanne Wittrup
post_date:	    Mon, 16 Feb 2015 05:07:00 +0000
post_site:	    ing.dk 
post_link:	    http://ing.dk/artikel/elkunder-betalte-377-millioner-kr-til-overfloedig-groen-stroem-i-2014-174129
---
<html><body><div><section class="body"><p>Perioder med negative elpriser er kommet for at blive, men antallet og varigheden vil svinge fra år til år, afhængig af pladsen i transmissionsledningerne og fremtidige tyske regler omkring negative elpriser. Det oplyser Energinet.dk i et <a href="http://www.ft.dk/samling/20141/almdel/fiu/spm/201/svar/1226389/1496221.pdf">svar</a> til finansudvalget foranlediget af en artikel på ing.dk.</p>
			
			<p>Indtil videre har timetallet dog været jævnt stigende: I 2011 var der negative elpriser i 15 timer, i 2012 i 33 timer, i 2013 var der 39 timer og sidste år lå tallet på 46. De angivne tal er for Vestdanmark, mens Østdanmark typisk oplever kortere perioder med negative priser på grund af en kabelforbindelse til Sverige.</p>
			
			<p>På foranledning af finansudvalget har Energinet.dk samtidig opgjort det beløb, som el-kunderne har betalt i støtte – via PSO – til grøn strøm i de pågældende timer. Et beløb, som er steget frem til 2013, hvorefter det er faldet igen til 37,7 mio. kroner i 2014.</p>
			<p><figure class="plugin right zoomable"><img data-original-image="http://ing.dk/sites/ing/files/skema_over_negative_elprisers_pris.jpg" src="http://ing.dk/sites/ing/files/styles/w1120_media_right/public/skema_over_negative_elprisers_pris.jpg?itok=4EiOI6cY" alt=""/><figcaption> PSO omkostningerne ved negative elpriser. (Kilde: Energinet.dk) </figcaption></figure></p>
			<p>Bemærk, at det ikke kun er vindmøller, der får PSO-betaling ved negative elpriser, men at 9,1 millioner kroner går til strøm fremstillet på biomasse og biogas.</p>
			
			<p>Af svaret fremgår det ligeledes, at Energinet.dk forventer, at PSO-beløbet til vindkraft – alt andet lige – vil være faldende fremover, fordi nye havmølleparker ikke forventes at skulle modtage støtte ved negative elpriser, og fordi perioden med PSO-tilskud til eksisterende havmølleparker efterhånden udløber.</p>
			<p>Heller ikke Anholt Havmøllepark får PSO-støtte ved negative elpriser.</p>
			<p>Negative priser er udtryk for ubalance mellem efterspørgsel på strøm og elproduktion i den pågældende time. Den overskydende strøm kan både være produceret af termiske værker og på basis af vedvarende energikilder.</p>
		</section></div></body></html>
