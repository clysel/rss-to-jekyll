---
layout:     post
title: 	    "Splittelsen truer i sorgens stund "
post_author:	    
post_date:	    Sat, 21 Feb 2015 09:58:08 +0100
post_site:	    politiken.dk 
post_link:	    http://politiken.dk/magasinet/sketiugen/ECE2557114/splittelsen-truer-i-sorgens-stund/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Er jeg den eneste, der ud over stadig at være trist er træt af tv-værternes 
evindelige spørgsmål: »Prøv lige at sætte nogle ord på ...«. 
</p><div class="art-fakta article-box">
<header><h4 class="">
Sket i ugen</h4>
</header><div class="fakta-body" data-buildingblock="embedded_factboxlink">
<p><b>Er en institution på Politiken</b> og har i fire årtier haft sin faste 
plads i søndagstillægget PS, hvor skiftende skribenter har satiriseret over 
den forgangne uges begivenheder. 
</p><p class=" bl-elem"><b>Klummen blev opfundet</b> af journalisten J.B. Holmgaard, som i 1982 fik 
dansk journalistiks fornemste pris, Cavling-prisen, for indsatsen. 
</p>
</div>
</div><p/><p/><p>
Lykkeligvis gik der 30 år, før Danmark igen blev ramt af terror. Men meget er 
sket, siden dengang i sommeren 1985, da Radioavisen holdt nationen opdateret 
en gang i timen om attentaterne mod flyselskabet Northwest Orient og 
synagogen i København. 
</p><p>
I dag skal fladerne fyldes ud døgnet rundt på samtlige platforme; også når der 
ikke var noget nyt at berette fra blomsterhavet ved Krudttønden og i 
Krystalgade, hvor de gennemført meningsløse forbrydelser fandt sted i sidste 
weekend. 
</p><p>
Der er blevet sat ord på – mange ord, store ord, malende og ligegyldige ord og 
blandt de bedste ord øjenvidneskildringen af Informations Niels Ivar Larsen, 
der befandt sig inde i Krudttønden, da en ung forstyrret ’modborger’ fra 
Mjølnerparken gik amok udenfor med en stjålen M95 fra hjemmeværnet. 
</p><p>
»Tænk at dø for noget så åndssvagt latterligt som en grim og gnidret tegning 
af en svensk rundkørselhund med skægget profetansigt«, nåede Niels Ivar 
Larsen at filosofere, mens han ventede »det store uendelige intet«. 
</p><p>
Han overlevede. I modsætning til min bekendte, den 55-årige filmmand Finn 
Nørgaard, og den 37-årige vagt Dan Uzan, der sandsynligvis forhindrede en 
massakre ved at ofre sit liv for deltagerne ved en jødisk konfirmation i 
synagogen. 
</p><p>
Terrorhandlingerne i København er gået verden rundt, og på den franske avis 
Libération kvitterede de for solidariteten efter Charlie Hebdo ved at rydde 
forsiden til fordel for overskriften ’Vi er danskere’. 
</p><p>
Herhjemme stod kristne, muslimer og jøder sammen »skulder ved skulder«, som 
statsministeren sagde ved mindehøjtideligheden på Østerbro, hvor 30.000 
mødte frem og stak en tændt fakkel i aftenluften. Arrangementet var stort og 
bevægende, selv om patos skal omgås med største forsigtighed, og vi var 
enkelte kynikere, der godt kunne have undværet ’Bridge over Troubled Water’ 
som gospelsang og med Benjamin Koppel på følsom sax i baggrunden. 
</p><h3>
Je suis Omar 
</h3><p>
Men står vi nu også sammen? 
</p><p>
Der var i hvert fald en del, der gjorde deres til, at opdelingen af samfundet 
i <i>os</i> og <i>dem</i> blev holdt i live. Efterhånden kender vi de fleste 
detaljer i Omar Abdel Hamid el-Husseins 22 år lange kriminelle og ikke 
synderlig religiøse liv. Han var øjensynlig stærkt opsat på at dø, for der 
skulle 38 skud til at fælde den formodede gerningsmand. Flere af hans 
nærmeste venner på Nørrebro nøjedes ikke med at mindes ham i stilhed, men 
fandt det også nødvendigt at skrive ’Je suis Omar’ på Facebook.
</p><p/><hr class="img-placeholder" data-classname="inline-img" data-src="http://multimedia.pol.dk/archive/00915/2015-02-22_sket_i_u_915150" data-id="915150" data-imgtype="jpg"/><p>
En af dem gik skridtet videre og sagde til hele den forsamlede presse på 
Svanevej, at ofrene selv var ude om det, »fordi de har krænket og provokeret 
vores profet«. 
</p><p>
Tillykke med det, Abdullah. Dér sikrede du lige Dansk Folkeparti 10.000 ekstra 
stemmer og gjorde livet lidt mere utåleligt for kvinder med tørklæde, der i 
disse dage må finde sig i spyt, hån og latterliggørelse. 
</p><p>
Hos DF holdt Mogens Camre sig heller ikke tilbage og gav 30 års eftergivenhed, 
søde ord og fejlslagen dansk indvandringspolitik medskylden for 
gerningsmandens attentater, hvilket partiformanden Kristian Thulesen Dahl 
angiveligt skulle være »særdeles utilfreds med«. 
</p><p>
Sjovt, som Camre går over stregen og altid får ledelsens syndsforladelse. Det 
ligner en arbejdsdeling. 
</p><p>
I sit ugebrev skrev Kristian Thulesen Dahl forleden, at tiden ikke er til 
mudderkastning, og de andre partier i Folketinget havde også besluttet at 
holde borgfred i lyset af de tragiske begivenheder. 
</p><p>
Freden holdt kun i få døgn, for onsdag lancerede de fire borgerlige partier en 
blå terrorpakke med fem punkter. Den virkede ikke særlig gennemarbejdet og 
havde form af en kronik i Jyllands-Posten, men det er altid vigtigt at komme 
først. 
</p><h3>
Dommeren uden for døren 
</h3><p>
Pakken overhalede regeringens plan oven på Paris-angrebene med et døgn, men 
til gengæld rummer den røde terrorpakke 12 nye tiltag og næsten 1 milliard 
kroner ekstra til politiet og efterretningsvæsenet. 
</p><p>
1 milliard kroner er forholdsvis mange penge, når man har været begunstiget af 
kolossal politisk velvilje og tilsvarende store bevillinger lige siden 11. 
september 2001. Efter begivenhederne i sidste weekend lader der nærmest til 
at være frit valg på alle hylderne med livvagter og avanceret 
computerudstyr. 
</p><p>
Spørgsmålet er dog, om sikkerhedstjenesten PET og spionvæsenet FE overhovedet 
kan bruge så mange ekstra penge fornuftigt på mere overvågning. Men på den 
anden side kan meget lade sig gøre i en hemmelig verden, hvor alt bliver 
stemplet fortroligt bortset fra lokumspapiret. 
</p><div class="art-fakta article-box">
<header><h4 class="">
Sagt i ugen</h4>
</header><div class="fakta-body" data-buildingblock="embedded_factboxlink">
<p>
Restauratør <b>David Oliver Fischer </b>mistede barndomsvennen Dan Uzan, 
der blev slået ihjel, mens han holdt vagt ved synagogen i København:
</p><p><i>»Dan var sød og kærlig og kæmpestor. Altså i fysisk forstand. Han var måske 
2,05 m høj og kunne ikke gøre en kat fortræd. Man fik altid et bjørnekram, 
når man mødte ham«. </i>(Berlingske Tidende)
</p><p>
Filminstruktøren <b>Ole Christian Madsen </b>studerede film- og 
medievidenskab med Finn Nørgaard, der blev skudt ned foran Krudttønden:
</p><p><i>»Han var et ualmindelig fint menneske, som gerne ville have, at folk havde 
det godt omkring ham. Hvis man tror, at folk, der kæmper for ytrings- og 
forsamlingsfrihed, er konfliktsøgende mennesker, så tager man fejl. Finn var 
i hvert fald slet ikke«. </i>(Jyllands-Posten)
</p><p>
Journalist <b>Mads Kastrup </b>delte ikke forargelsen over, at der også blev 
lagt blomster, hvor den formodede gerningsmand bag attentaterne, Omar Abdel 
Hamid el-Hussein, blev skudt af politiet:
</p><p><i>»Troede, det var forskellen på islamister og vi andre. Vi krænkes ikke, men 
kan rumme et paradoks. Det er vel muligt, at Omar engang var en anden end 
den, han endte sine dage som? Måske tilmed en anden, der netop i dag er værd 
at mindes med en buket«. </i>(Facebook)
</p><p><b>Niels Ivar Larsen </b>gennemlevede de lange minutter i Krudttønden, da de 
tilstedeværende ved et arrangement om ytringsfrihed ikke vidste, om morderen 
eller beskytterne ville komme ind ad døren:
</p><p><i>»Terroren er ikke længere en abstrakt term, ikke en teoretisk fare i mit 
liv – ikke noget, man læser om i nyhederne og diskuterer i debatselskaber. 
Den er blodig virkelighed, den er angstsved og panisk, hovedkulds mod alle 
nødudgange«. </i>(Information)
</p><p>
Forfatteren <b>Carsten Jensen </b>lagde sig ud med det meste af befolkningen, 
da han dagen efter attentaterne skrev:
</p><p><i>»Så kom bøhmanden omsider ... Så hvem skal vi i krig med nu? Islam? Den 
kvarte million muslimske medborgere, der allerede har sneget sig over 
landets grænser?«. </i>(Politiken)
</p><p>
Venstres <b>Birthe Rønn Hornbech </b>lagde sig ud med partiledelsen, da 
hun efter attentaterne skrev:
</p><p><i>»Er det nogen, der kan fortælle mig, hvorfor det at forhåne en hel 
religions udøvere, herunder såre masser af danske muslimer, er en dansk 
værdi, som vi hele tiden roser os af«. </i>(Politiken)
</p><p>
Chefredaktør <b>Tom Jensen </b>ville ønske, at vi snart kunne beskæftige 
os med andet end ekstremisme:
</p><p class=" bl-elem"><i>»Jeg er træt af terror. Træt af frygten for terror. Træt af truslen om 
terror. Træt af debatten om terror, selv om jeg i dagevis selv næsten ikke 
har gjort andet end at debattere terror. Eller måske derfor ... Jeg er træt 
af terror«. </i>(Berlingske)
</p>
</div>
</div><p/><p/><p>
Blandt landets jurister er de dog mest betænkelige ved, at regeringen nu vil 
give FE lov til at aflytte danske statsborgere i udlandet uden 
dommerkendelse. Her er man for alvor »inde og pille ved selve rodnerven på 
retsstatens grundlæggende principper«, som professor Jørn Vestergaard så 
smukt formulerer det. 
</p><p>
Ved at smide dommeren uden for døren og skanne det internationale luftrum 
skulle det blive lettere for FE at følge de godt 100 danske islamister, der 
er rejst til Syrien og Irak for at slås. 
</p><p>
Men det er set før i historien, at efterretningstjenesterne tager sig visse 
frihedsrettigheder, når man slækker på kontrollen og ikke behøver nogen 
konkret mistanke. 
</p><p>
I et valgår har ingen politiker lyst til at vise svaghedstegn efter 
terrorangreb i Københavns gader, og når selv Jyllands-Postens 
lederskribenter begynder at rose Helle Thorning-Schmidt (S) for »en 
overbevisende og sympatisk« krisehåndtering, må hun blive bekræftet i at 
fortsætte sin kontante linje. 
</p><p>
I ny meningsmåling fra Megafon giver et overvældende flertal af befolkningen 
statsministeren fine karakterer for hendes optræden den forløbne uge, men 
det flytter bare ikke rigtig på fordelingen af stemmer mellem de to blokke. 
</p><p>
Helle Thorning-Schmidt skal i det hele taget snart til at sætte et comeback 
ind i stil med dengang, da Muhammad Ali hang i tovene de første syv runder, 
før han satte sine afgørende stød ind til sidst. 
</p><p>
Men sammenligningen har måske alligevel noget for sig, for statsministeren har 
for længst bevist, at hun også kan klare en masse tæsk, og hendes direkte 
politiske modstander ser heller ikke for køn ud i sine Venstre-betalte 
boksershorts. 
</p><h3>
Til EM med sekundahold 
</h3><p>
Efter en rædselsfuld uge i terrorens skygge er det svært at sætte ord på andre 
begivenheder, og mange af nyhederne hører desuden til i den nedslående ende. 
</p><p>
Det ser skidt ud for den faste Femernforbindelse til Tyskland, der fattes 
penge, og ifølge transportminister Magnus Heunicke (S) bliver projektet 
næppe til noget med nye skøn for prisen. 
</p><p>
DBU har også ondt i økonomien og har bedt de forvænte landsholdsspillere gå 17 
procent ned i løn. Om det ender i konflikt, er uvist, men i værste fald skal 
landstræner Morten Olsen forsøge at kvalificere Danmark til EM-slutrunden 
med en forstærket udgave af Fremad Valby. 
</p><p>
Carlsberg har det heller ikke for sjovt og er måske den mest udfordrede øl i 
verden på grund af krisen i Rusland, der til gengæld ikke lader til at have 
den mindste respekt for våbenhvilen, der netop er trådt i kraft i Ukraine. 
</p><p>
Men nu har mange journalister som bekendt et negativt syn på verden, så lad os 
slutte ugen de steder, hvor der trods alt er grund til forsigtig optimisme. 
Det ser bedre ud for Konservative, der får Naser Khader som ny 
folketingskandidat og med kampen mod islamisme som politisk mærkesag. 
</p><p>
Og så kan vi også glæde os over, at kommunernes chefforhandler, Michael 
Ziegler, og lærernes formand, Anders Bondo Christensen, omsider fandt 
hinanden og underskrev en aftale, der gerne skulle sikre arbejdsro i klassen 
efter år med lockout og konflikt. 
</p><p>
Om man vil kalde det opløftende, at 150.000 danskere købte billet til ’Fifty 
Shades of Grey’ den første weekend, er en smagssag. 
</p><p>
Jeg har endnu den erotiske film, der siges at være kedelig, til gode. Men til 
dens fordel taler i det mindste, at de medvirkende ikke behøver at sætte ord 
på ret meget. 
</p><p class=" bl-elem"><i class=" bl-elem">Publiceret 22. februar 2015</i></p>	
</div>
</div></body></html>
