---
layout:     post
title: 	    "Underholdende forestilling stiller skarpt på kapitalismens sammenbrud"
post_author:	    
post_date:	    Sat, 09 May 2015 21:18:44 +0200
post_site:	    politiken.dk 
post_link:	    http://politiken.dk/kultur/scene/teateranmeldelser/ECE2662212/underholdende-forestilling-stiller-skarpt-paa-kapitalismens-sammenbrud/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4 class="">
<b>Det Kongelige Teater: Markedet (er ikke noget sted)</b></h4>
<div class="fakta-body" data-buildingblock="embedded_factboxlink">
<div class="clearfix m-top5 m-bottom5">
<img class="pol-rating-img" src="http://politiken.dk/graphics/ratings/4_hjerter_red.png" alt="Politiken synes"/>
</div>
<p>
Af Nielsen. 
</p><p>
Iscen.: Elisa Kragerup, scen. og kostumedesign, lysdesign: Jonas Bøgh. 
</p><p class=" bl-elem">
Til 10. juni.
</p>
</div>
</div><p>
Det er et ambitiøst projekt, Det Røde Rum har gang i på Det Kongelige Teater. 
Faktisk umuligt. 
</p><p>
Som skuespilleren Asbjørn Krogh Nissen indledningsvis siger til os, handler 
det om at forstå markedet. Det, der blandt andet udløste finanskrisen i 2008 
og de mange andre kriser før den og måske snart igen, hvem ved? 
</p><p>
Men kan vi overhovedet forstå markedet eller forestille os noget andet, som 
ikke er markedet, endsige afværge en ny krise? 
</p><p>
Nej, svarer ’Markedet (er ikke noget sted)’. Men der forsøges. 
</p><h3>
Andre stemmer 
</h3><p>
Forestillingen er ét langt forsøg på at forstå, analysere og sidenhen gøre 
oprør imod dette fænomen, der snart antager form af et system, snart er en 
naturkraft, et væsen, ja en gud! 
</p><p>
Okay, men hvor er så det henne, det der marked? Overalt! Inden i os, udenfor, 
i naturen og i vores tanker. 
</p><p>
Ja, selv i teatret som form, hvor skuespilleren Asbjørn Krogh Nissen for 
eksempel ikke taler på egne vegne, men på vegne af stykkets instruktør. 
»Godaften, jeg hedder Elisa Kragerup«, siger han som repræsentant for 
husinstruktøren ved Det Røde Rum, og hendes kunstneriske valg. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/tv/kultur/ECE2314673/dansk-kunstner-optraeder-som-miss-world-i-ukraine/">Dansk kunstner optræder som 
Miss World i Ukraine</a></p><p>
Han afbrydes af kollegaen Lila Nobel, der præsenterer sig som Panos Xenakis, 
en ung arbejdsløs græker. Panos vil ind i forestillingen, siger han. Han vil 
tale til os om solidaritet med et græsk folk på randen af statsbankeråt og 
kaos. Lila Nobel kunne for eksempel give ham sit faste job ved Det Kongelige 
Teater. Siger Panos igennem Lilas mund, som nu protesterer: »I grækere havde 
også selv en del af skylden!«. 
</p><p>
Og sådan fortsætter det verden rundt. Fra den 16-årige kinesiske mand, der 
taler igennem Maria Rossing om at arbejde 12 timer om dagen, 6 dage om ugen, 
på Foxconns iPhone-fabrikker i Shenzhen, til den bangladeshiske 
slavearbejder i Dubai, der taler igennem Nicolai Dahl Hamilton. 
</p><h3>
Penge som kollektiv fantasi 
</h3><p>
Markedet viser sig som en allestedsnærværende magt, der taler til os i 
forskellige skikkelser via disse syv medier, som foruden de allerede nævnte 
tæller Mikkel Arndt, Marie Dalsgaard, Xenia Noetzelmann og Maria Rossing. 
</p><div class="art-quote article-box">
<p class="quote"/>
<blockquote>
<p class="quote-txt">
Markedet viser sig som en allestedsnærværende magt, der taler til os
</p>
</blockquote>
</div><p>
Eller rettere sagt: Dramatikeren Nielsen taler til os, for han – eller hun – 
har skrevet teksten, der er anden del i en såkaldt pentalogi, et værk i fem 
dele, kaldt ’Mediets teater’. <br/><br/>
Første del hed ’De europæiske medier’ og blev opført på Det Kongelige Teater i 
2012, også i Kragerups iscenesættelse. Og det er en svimlende 
rejsefortælling om markedet, de nu inviterer os med på. Uforudsigelig og 
foranderlig som markedet selv, der skifter skikkelse hurtigere end en 
kontooverførsel.</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/boger/interview_boger/ECE2490963/litteraturdebat-fire-forfattere-forholder-sig-til-debatten-om-identitetsmarkoerer-i-litteraturen/">Litteraturdebat: Fire 
forfattere forholder sig til debatten om identitetsmarkører i litteraturen</a></p><p>
Lærer vi noget om markedet, vi ikke vidste i forvejen? Nej. Om alternativer? 
Heller ikke. Men både Nielsens tekst og Kragerups instruktion gør 
komplicerede sager simple og underholdende. 
</p><p>
Vi lærer for eksempel, at penge skabes af private banker ud af ingenting. 
Penge er, når alt kommer til alt, en fiktion, en kollektiv fantasi. Ligesom 
ord, der skaber verdener ud af den rene luft. 
</p><p>
Men at ord – og penge – alligevel har konsekvenser i den virkelige verden, 
mærker vi af skuespillernes store fysiske og mentale engagement, hvor 
kroppene i bogstaveligste forstand besættes af de fremmede stemmer, så vi 
mærker deres nærvær. 
</p><h3>
Mens vi venter på sammenbruddet 
</h3><p>
Skulle man rette en kritik imod ’Markedet’, ville det være, at Nielsens 
tekstmaskine nivellerer alt. En slavearbejder i Dubai og en dansk 
skuespiller, som pludselig bryder ind via Asbjørn Krogh Nissen og gør krav 
på hans plads i ensemblet, tillægges begge den samme værdi i ligningen. 
Lokalt og globalt er ét fedt. 
</p><p>
Men er der ikke forskelle? Andre logikker eller livsformer derude, som denne 
tekstmaskine – eller markedet – ikke forstår? Nej, svarer teksten. Alt er 
inficeret af den samme gift, den samme markedslogik. 
</p><p>
Selv Barack Obama, som dukker op i anden akt med sin tale efter finanskrisen 
om »one world, one people«, afskrives som systemets mand. Men staten da? 
»Staten er korrupt!«, bræger Karl Marx, der er med fra starten som vores 
ideologiske rejseguide. Og selv Marx afskrives i en humoristisk scene, hvor 
vi møder Chen Guanbiao, en af Kinas 300 nye dollarmilliardærer og 
repræsentant for en kinesisk kommunisme med kapitalistisk ansigt. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/debat/kroniken/ECE2645667/autofiktion-har-knust-modernismens-facade/">Autofiktion har knust 
modernismens facade </a></p><p>
Al modstand afskrives, imens revolutionen – »a great show!« – opkøbes af den 
mexicanske rigmand Carlos Slim Helú, som vil sælge showet til hele verden. 
</p><p>
Så det fortsætter. Lige lukt ind i sammenbruddet, hvor systemet bryder sammen 
indefra, af sin egen rovdrift på planeten. For så vidt er ’Markedet’ skrevet 
i den gamle verdens sprog, og forestillingen er den ultimative gravskrift 
over en humanistisk tænkning, som ikke kan forestille sig noget alternativ 
til kapitalismen i sin nuværende form. 
</p><p class=" bl-elem">
Den tilbyder en fuldendt diagnose af problemerne, men ingen kur. Vi må bare 
vente på sammenbruddet. Eller en ny generation, som måske kan formulere nye 
svar. Eller vi må vente på tredje del af ’Mediets teater’. 
</p>	
</div>

</div></body></html>
