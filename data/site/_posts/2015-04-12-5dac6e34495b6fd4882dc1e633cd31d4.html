---
layout:     post
title: 	    "Sejrsvant dansker på barskt job som lærling"
post_author:	    
post_date:	    Sun, 12 Apr 2015 09:43:54 +0200
post_site:	    politiken.dk 
post_link:	    http://politiken.dk/sport/cykling/ECE2624679/sejrsvant-dansker-paa-barskt-job-som-laerling/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Danmarks mest vindende cykelrytter i sidste sæson, supertalentet Magnus Cort, 
har i sin hidtil korte karriere som professionel erfaret, at hans australske 
arbejdsgiver Orica-GreenEdge bestemt ikke viger tilbage for at kaste ham ud 
i krævende opgaver.
</p><p>
Og i dag venter så endnu en af slagsen, når den 22-årige debutant konfronteres 
med de 253 km i den 113. udgave af Paris-Roubaix.
</p><p>
Den unge dansker indledte sæsonen for knap halvanden måned siden med at udgå 
af de to franske endags løb Classic Sud Ardèche og La Drome Classic, men 
ugen efter gjorde han en glimrende figur i det italienske Strade Biache.
</p><h3>
Høstede ros for indsats i Italien
</h3><p>
Cort sluttede som nr. 34 med et minus på 6.34 minutter til den sejrende tjekke 
Zdenek Stybar (Etixx-Quick Strep), men var længe med til at præge løbet og 
høstede på holdet stor ros for sin indsats.
</p><p>
I Tirreno-Adriatico scorede Magnus Cort et enkelt WorldTour-point for sin 
fjerdeplads på 6. etape, men udgik inden den afsluttende enkeltstart.
</p><p>
Han gennemførte Driedaagse De Panne, og nåede i Flandern Rundt i mål som nr. 
102 i en gruppe på 15 ryttere, der var 10.27 minutter efter Alexander 
Kristoff (Katusha).
</p><h3>
Er først og fremmest med for at lære
</h3><p>
»Der er en masse at lære for en debutant i Paris-Roubaix, og det er først og 
fremmest derfor, Magnus er med«, siger det australske mandskabs 
sportsdirektør Matt Wilson.
</p><p>
»Et er at have oplevet brostenene og de øvrige strabadser i f.eks. Flandern 
Rundt. Paris-Roubaix er noget fuldstændig andet. Her kan det føles som et 
eventyr i det hele taget at fuldføre«.
</p><p>
Orica-GreenEdge har i dag den snart 37-årige australier Matthew Hayman som 
kaptajn. Det er 14. gang, han stiller til start, og han er noteret for to 
top-10 placeringer – nr. 8 i 2012 og 10 i 2011.
</p><h3>
Tre danskere skal støtte Peter Sagan
</h3><p>
Magnus Cort er en af seks danske deltagere i dagens franske klassiker.
</p><p>
Matti Breschel, Michael Mørkøv og Christopher Juul-Jensen skal hos 
Tinkoff-Saxo søge at medvirke til succes for slovakken Peter Sagan. Denne 
har desuden støtte af russerne Nikolay Trusov og Pavel Brutt, polakken 
Maciej Bodnar og den italienske veteran Matteo Tosatto.
</p><p>
Lotto-Sooudal lancerer den tyske sprinter André Greipel som kaptajn, men det 
skulle ikke undre, om den formstærke, gennemrutinerede dansker Lars Bak kan 
komme til at spille en fremtrædende rolle.
</p><p>
Bak er med i Paris-Roubaix for niende gang og er nået til vejs ende de fem. 
Han opnåede karreirens fornemste klassikerresultat, da han på veldoromen i 
Roubaix noteredes som nr. 5 i 2011. Han nåede til mål sammenb med Fabian 
Cancellara, Maarten Tjallingii og Grégory Rast i den forfølgergruppe, der 
var cirka 20 sekunder efter den sejrende belgier Johan Vansummeren.
</p><h3>
Lasse Norman er med for anden gang
</h3><p>
Hos Cannondale-Garmin forsøger den olympiske guldvinder i omnium Lasse Norman 
sig for anden gang.
</p><p>
Sidste år registreredes han ikke blandt de fuldførende, men i denne sæson er 
han kommet igennem sine to hidtidige klassikerstarter – som nr. 95 i 
Milano-Sanremo og 112 i Flandern Rundt.
</p><p>
Danskerne starter med følgende rygnumre blandt de 200 ryttere fordelt på 25 
firmahold: 33. Matti Breschelk, 35. Christopher Juul-Jensen, 36. Michael 
Mørkøv, 108 Magnus Cort, 122. Lars Bak og 153 Lasse Norman.
</p><h3>
Cult Energy må vente med WorldTour-debut til næste weekend
</h3><p>
Foruden de 17 mandskaber med WorldTeam-licens, der er forpligtet og berettiget 
til at deltage, er følgende otte fra 2. division inviteret med: Cofidis,Team 
Europcar og Bretagne-Séché fra Frankrig, Topsport Vlaanderen og Wanty-Groupe 
Gobert fra Belgien, MTN-Qhubeka fra Sydafrika, Bora-Argon 18 fra Tyskland og 
United HealthCare fra USA.
</p><p class=" bl-elem">
Danske Cult Energy må vente til næste søndags Amstel Gold Race med at få sin 
WorldTour-debut.
</p>	
</div>

</div></body></html>
