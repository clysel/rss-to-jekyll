---
layout:     post
title: 	    "Historiske videobånd fra industrien risikerer at gå tabt for eftertiden"
post_author:	    Jesper Stein Sandal
post_date:	    Thu, 30 Apr 2015 07:52:39 +0000
post_site:	    www.version2.dk 
post_link:	    http://www.version2.dk/artikel/historiske-videobaand-fra-industrien-risikerer-gaa-tabt-eftertiden-162796?utm_medium=feed&utm_source=version2.dk&utm_campaign=it_nyheder
---
<html><body><div><section class="body">
    <p>Da det store entreprenørfirma ­Pihl &amp; Søn gik konkurs i 2013 var kulturarven næppe det første, folk tænkte på. Men selskabet lå lige som mange andre inde med en stor videosamling med optagelser fra store byggeprojekter, og det er materiale, der kan være uvurderligt for historikere.</p>

<p>»Der var en tidligere medarbejder fra Pihl &amp; Søn, der var årvågen, så vi fik hele deres samling. Det er industrihistorie på den store klinge,« siger arkivleder Jacob Trock fra Film­arkivet, som står for bevaringsarbejdet under Det Danske Filminstitut.</p>

<p>Materiale af den type, som Pihl &amp; Søn lå inde med, ryger ellers i mange tilfælde på forbrændingen, når der skal ryddes op:</p>

<p>»Det virkeligt truede ud fra et kulturarvsperspektiv er ikke de gamle filmruller, men derimod videobånd, som der ikke er noget fokus på,« fortæller Jacob Trock.</p>

<p>Filmarkivet har via offentlige UMTS-midler i løbet af de seneste år digitaliseret cirka 2.500 gamle videobånd i velkendte formater som VHS, men også U-Matic, 1’’ Type C, Betacam og flere andre. En del af for- og efterarbejdet foregår hos Filmarkivet selv, som har afspillere til de fleste formater, men selve digitaliseringen var outsourcet til en ekstern leverandør, som havde specialudstyr til at få det bedste ud af de analoge video- og lydoptagelser.</p>

<h2>Brandfarlige film lagt i fryseren</h2>

<p>Et af de store problemer er, at såvel videobånd som film bliver nedbrudt over tid. Filmarkivet har således måttet bygge et særligt anlæg i en skov ved Hillerød, hvor de gamle nitratholdige filmruller produceret fra slutningen af 1800-tallet til 1930’erne ligger i særlige fryserum, der kan håndtere en eventuel eksplo­sionsagtig brand på en sikker måde. De gamle nitratruller er nemlig i fare for at selvantænde, når de bliver nedbrudt. Ved at fryse dem ned forventer Filmarkivet, at de kan holde i flere hundrede år.</p>

<p>Da rullerne skulle rengøres for at blive pakket ned i det nye fryseanlæg, viste det sig dog, at nogle af dem var så nedbrudte, at de måtte smides ud. Videobånd risikerer på samme måde også at blive nedbrudt over tid, og efter gentagne afspilninger er visse af båndene bogstavelig talt tyndslidte. Værre er, at de videomaskiner, som skal til for at kunne afspille videobåndene, er vanskelige at anskaffe og vedligeholde.</p>

<p>Blandt videobåndene er det imidlertid ikke nødvendigvis de ældste, der er i størst fare:</p>

<p>»De gamle videoformater som 1’’ Type C-masterbånd står virkelig godt i dag,« forklarer Jacob Trock.</p>

<p>1’’ Type C var et format, som blev lanceret i midten af 1970’erne og i mange år blev brugt til tv-udsendelser på tv-stationerne. Derimod har det vist sig, at optagelser på selv professionelt udstyr fra senere i videoalderen forældes hurtigere.</p>

<h2>Private samlinger forsvinder</h2>

<p>En væsentlig del af Filmarkivets samlinger bygger på en over 300 år gammel lov om pligtaflevering af offentliggjorte værker, som i dag varetages af Det Kgl. Bibliotek, Statsbiblioteket og Filminstituttet. Det er heller ikke et problem med film, der er produceret af filmselskaber, som har rutiner på plads omkring afleveringen til arkivet. Derimod kniber det med private samlinger.</p>

<p>»Vi har fået samlinger fra eksempelvis Lauritz Knudsen, NKT og Nilfisk. Men kunstmuseer har også nogle sære formater liggende, ligesom universiteterne og Risø kan have materiale liggende. Der er ikke nogen, der varetager de private samlinger. De lokalhistoriske har noget liggende, men ved ikke, hvad de skal gøre med det,« fortæller Jacob Trock.</p>

<p>Bevaringsarbejdet foregår først og fremmest ved at sørge for at indsamle og katalogisere materialet og sørge for, at det bliver opbevaret korrekt. Men selve digitaliseringsprocessen er dyr, og udviklingen inden for videoafspilning kan skabe et behov for at digitalisere materiale flere gange.</p>

<p>Meget materiale, som er digitaliseret ud fra SD-opløsning, skal eksempelvis digitaliseres på ny fra de originale bånd, hvis det skal opskaleres til fuld HD eller 4K-opløsning. Fra de analoge bånd kan man bearbejde det analoge videosignal, så det står godt i højere opløsning, end hvis man forsøgte at opskalere fra en digital udgave.</p>

<p>»Så man skal ikke glemme det analoge materiale,« siger Jacob Trock.</p>

<h2>Går glip af digitale dokumentarfilm</h2>

<p>Det er imidlertid ikke kun gamle videobånd, der er en udfordring for Filmarkivets bevaringsarbejde. Noget af det allernyeste materiale kan også volde problemer.</p>

<p>»Til eksempelvis på filmfestivallen CPH PIX er der mange film, som ikke har fået støtte fra Filminstituttet, og så får vi ikke filmen. I dag er det nemmere at skabe offentligt materiale, og folk er lynhurtige til at lægge en film på nettet. Vi har ikke en chance. Distributionen er anarkistisk, og ingen har forståelse for at bevare filmene,« siger Jacob Trock.</p>

<p>Uafhængige dokumentarfilmproduktioner kan således være særdeles interessante at bevare for eftertiden, men hvis producenterne ikke afleverer en kopi til Filmarkivet, så risikerer filmene at forsvinde på længere sigt. Selvom en film i dag ligger på eksempelvis YouTube, så er det ingen garanti for, at den også kan findes der om 10, 25 eller 100 år.</p>

<p>Der er da også større filmproduktioner, der er gået tabt i årenes løb, som Filmarkivet har forsøgt at genskabe.</p>

<p>»Mange danske film blev kopieret direkte fra negativerne, som derfor er blevet mere ridsede, end du ser på Hollywood-film, hvor kopierne blev lavet fra en master-kopi. Vi har også set film, hvor der skulle laves en kopi til det tyske marked, og man derfor klippede sangscenerne ud af originalen, fordi de danske sange ikke ville give mening i Tyskland,« fortæller Jacob Trock.</p>

<p>Det er en anden grund til, at arkivet gerne vil have fat i private samlinger, for i visse tilfælde kan der eksistere kopier, som kan bruges til at genskabe en bedre udgave af originalen, fordi de er i en bedre tilstand.</p>

<p>I dag afleverer filmselskaberne digitale kopier til Filmarkivet, men digitaliseringen af de gamle optagelser må tages i etaper, når der er penge til det.</p>

<p>»Vi har ikke så mange penge til digitalisering, men vi håber at kunne søge om penge til digitaliseringsprojekter. Det er primært til ældre dokumentarfilm, for spillefilmene bevarer rettighedshaverne selv. Men digitalisering kræver gode faciliteter til digital opbevaring og håndtering og ikke mindst stabile driftsforhold,« siger Jacob Trock.</p>

<p>Filmarkivets samling rummer cirka 50.000 titler, og den digitaliserede del fylder cirka 400 terabyte, som måske ironisk nok ligger på magnetbånd, der dog er af en anden type end videobåndene og har vist sig kunne modstå den eksponentielle udvikling inden for harddiske.</p>

<p>»Harddiske er gode til at arbejde med data og til transport, men ikke til opbevaring,« siger Jacob Trock.</p>
  </section>

  
      </div></body></html>
