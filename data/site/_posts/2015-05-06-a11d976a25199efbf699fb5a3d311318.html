---
layout:     post
title: 	    "19-årig dansk debutant imponerer chefen under barske vilkår"
post_author:	    
post_date:	    Wed, 06 May 2015 19:25:04 +0200
post_site:	    politiken.dk 
post_link:	    http://politiken.dk/sport/cykling/ECE2658254/19-aarig-dansk-debutant-imponerer-chefen-under-barske-vilkaar/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>Når den 61. udgave af det traditionsrige franske 4 Jours de Dunkerque i dag fortsætter med den 178 km lange 2. etape fra Fontaine au Pire til Maubeuge, optræder den tidligere sølvvinder fra junior VM Mads Pedersen (Cult Energy) i løbets ungdomstrøje.</p><p>Ganske vist gjorde den 19-årige dansker, feltets yngste aktør, sig ikke fuldt og helt fortjent til udmærkelsen, eftersom han reelt kun ligger på tredjepladsen i den konkurrence.</p><p>Men nr. 1 og 2, franskmanden Bryan Coquard (Europcar) og belgieren Edward Theuns (Topsport Vlaanderen) besatte de to første pladser på dagens indlededende og meget begivenhedsrige færd fra Dunkerque til Orchies og skal derfor i morgen bære henholdsvis den mest eftertragtede af ledertrikoterne som løbets førstemand og den, der pryder den førende i pointkappestriden, hvorfor Mads Pedersen er den næste i rækken i ungdomskonkurrencen.</p><h3>Feltet splittedes i kraftigt blæst</h3><p>Det blev han i kraft af tiendepladsen efter de uhyre krævende 178 km, hvor feltet splittedes voldsomt i den kraftige blæst, og det var imponerende, at den danske professionelle debutant formåede at holde sig inde i kampen om topplaceringerne.</p><p>»Det var meget opmuntrende at se vores yngste mand levere en så kraftfuld og intelligent indsats«, konstaterer Michael Skelde.</p><p>»Der var virkelige tale om vildt vanskelige betingelser, hvilket da også ses af, at feltet i bogstaveligste forstand blev spredt for alle vinde«.</p><h3>Kun to hold med WorldTeam-status til start</h3><p>4 Jours de Dunkerque befinder sig ligesom eksempelvis Post Danmark Rundt i løbshierarkiet lige under WorldTour-arrangementerne. Og i stil med den hjemlige styrkeprøve, der suser hen over landevejene om tre måneder, lider den franske under konkurrencen fra adskillige andre begivenheder.</p><p>Det betyder, at kun to mandskaber med WorldTeam-status – Ag2r-La Mondiale og FDJ – er at finde i feltet, og Michael Skelde tilkendegav, da også inden starten. at dette løb skulle byde på en god mulighed for hans folk til at hævde sig – en vurdering, som i hvert fald foreløbig er opfyldt af Mads Pedersen.</p><p>Danskeren nåede til vejs ende i en gruppe på ni ryttere, der dystede om pladserne fra nr. 6 og nedefter og noteredes for et minus på 26 sekunder til den sejrende Bryan Coquard.</p><p>Sammenlagt er Mads Pedersen, som for to år siden vandt juniorernes version af Paris-Roubaix, på tiendepladsen 36 sekunder bagud ligesom nr. 6 belgieren Peter Vanspeybroeck (Topsport Vlaanderen).</p><h3>Blev verdensmester i parløb i februar</h3><p>Med sejren dokumenterede Bryan Coquard endnu engang, at han er et af de mest spændende og alsidige talenter på den internationale cykelscene.</p><p>Det er kun cirka to en halv måneder siden, han sammen med Morgan Kneisky erobrede verdensmesterskabet i parløb på hjemmebanen i St. Quentin-en-Yvelines, og da havde han allerede sæsonens første sejr på landevejen hus – på en etape i Etoile de Bességes.</p><p>Coquard, der har været juniorverdensmester i både omnium og scratch, fæstnede sig første gang for alvor i danske cykelentusiasters bevidsthed, da han ved OL i London erobrede sølv i omnium efter Lasse Norman.</p><h3>Fik succes med det samme i debutsæsonen</h3><p>Selv om han dengang kun var 20 år, kastede han sig allerede den følgende sæson ud i det krævende professionelle eventyr på landevejen, og succesen kom med det samme.</p><p>Coquard vandt to etaper i sin første opgave Etoile de Besseges i februar 2013, og i alt bød debutsæsonen på seks sejre. Sidste år blev det til fem, men da han skulle prøve kræfter med de virkelig store spurtkanoner i Tour de France, kom han til kort.</p><p>Den unge franskmand nåede til vejs ende, og den erfaring, han høstede ved den lejlighed, kan samme nmed den selvtillid, som støt og roligt udbygges med jævnlige triumfer, vise sig at give udbytte, når han til sommer igen forsøger sig i verdens skrappeste etapeløb.</p><h3>Cult Energy stiller kun med seks mand</h3><p>I dag havde han ingen problemer med at afvise Edward Theuns og litaueren Iganatas Konovalovas (Marselle 13 KTM), da de tre kom til mål sammen. De havde skilt sig ud fra et syvmands udbrud på den sidste af etapens syv brostensstrækninger, og i spurten var Coquards rivaler chanceløse.</p><p class=" bl-elem">Cult Energy stiller på grund af skader og sygdom kun til start med seks mand, og placeringerne for de øvrigt fem blandt de 120 fuldførende blev: 65. Michael Reihs 8.47 minutter, 70. Martin Mortensen 10.22, 111. Troels Vinther, 118. Russell Downing, 119. Christian Mager alle 18.42 minutter</p>	
</div>

</div></body></html>
