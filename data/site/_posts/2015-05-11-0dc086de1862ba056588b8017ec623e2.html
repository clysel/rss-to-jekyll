---
layout:     post
title: 	    "»Vi kunne spørge, hvem vi ville, om de havde lyst til at skrive, hvad de ville«"
post_author:	    
post_date:	    Mon, 11 May 2015 17:16:03 +0200
post_site:	    politiken.dk 
post_link:	    http://politiken.dk/magasinet/interview/ECE2665277/vi-kunne-spoerge-hvem-vi-ville-om-de-havde-lyst-til-at-skrive-hvad-de-ville/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
I redaktionslokalerne på magasinet The New York Review of Books er man 
omringet af forfattere, skuespillere og store tænkere. Franz Kafka, Virginia 
Woolf, Charlie Chaplin og mange flere hænger på væggen. Alle sammen tegnet 
af den legendariske tegner David Levine. Det bedste selskab er dog så 
ubetinget bladets 85-årige redaktør, Robert Silvers, som – ud over at sidde 
komfortabelt i en blød sofa – hænger på et billede på væggen i selskab med 
præsident Obama og førstedame Michelle. 
</p><p>
Silvers er manden, der har læst flere ord, end nogen du kender. Han har læst 
samtlige artikler i New York Review of Books, fra det blev grundlagt i 1963 
og frem til i dag. 
</p><p>
»Over 16.000 artikler«, fortæller han. Han redigerede bladet sammen med 
Barbara Epstein, indtil hun døde i 2006. De to redaktører havde den aftale, 
at de begge læste alle artikler, der skulle trykkes i bladet. 
</p><p><i class=" bl-elem">Du må være den eneste i verden, der har læst alle artikler i New York 
Review of Books?</i></p><p>
»Jeg har på fornemmelsen, at du har ret. Jeg forventer aldrig, at folk læser 
mere end et par artikler i bladet. På den anden side har jeg den illusion, 
at nogle mennesker et eller andet sted læser det hele«. 
</p><p>
Artiklerne i New York Review of Books er typisk meget omfattende og af den 
kloge slags. Jeg tillader mig derfor at påstå, at Silvers, der også læser 
masser af bøger ved siden af, uundgåeligt må være en af klodens mest 
veloplyste mennesker. 
</p><p>
»Nej«, siger han straks. »Mange af vores artikler er skrevet af enestående 
specialister, der forsøger at introducere meget vanskelige spørgsmål, så man 
sidder tilbage som en slags ignorant. Ikke med en fornemmelse af at mestre 
det«. 
</p><div class="art-fakta article-box">
<header>
<h4 class="">
The New York Review of Books</h4>
</header>
<div class="fakta-body" data-buildingblock="embedded_factboxlink">
<p><span class="img-contimg-fl-left"><img class="image inlineLightBox" src="http://multimedia.pol.dk/archive/00935/nyrb052313_935533w.jpg" alt="" border="0"/></span></p><p><b>Amerikansk litteraturtidsskrift</b>, der udkommer med 20 numre om året og 
har et oplag på 135.000. 
</p><p><b>Tidsskriftet blev grundlagt</b> af redaktørerne Robert Silvers (f. 1919) og 
Barbara Epstein (1928-2006) under en avisstrejke i New York i 1963. 
</p><p><b>Er uafhængigt og bringer</b> essays, artikler og anmeldelser af bøger, 
musik, teater og film skrevet af fremtrædende forfattere og kritikere. 
</p><p class=" bl-elem"><b>Søsætter også ofte debatter</b> om amerikansk politik og 
kultur. Det var her, Mary McCarthy rapporterede fra Vietnamkrigen, og Nadine 
Gordimer og Desmond Tutu skrev om apartheid i Sydafrika. 
</p>
</div>
</div><p/><p/><p>
Robert Silvers betragter sig som mellemmand mellem bladets verdensberømte 
skribenter og læserne. En rolle, han udfører ved ikke selv at skrive. 
</p><p>
»Jeg mener, at det er vigtigt at se en redaktør som en, der ikke konkurrerer 
med sine skribenter, men forsøger at bringe det bedste frem i dem. Der er 
mange redaktører, der føler, at de konkurrerer med deres skribenter, når de 
selv skriver«, siger Silvers, hvis elskede blad fik fejret sit 50-års 
jubilæum i Martin Scorseses dokumentarfilm ’The 50 Year Argument’ fra sidste 
år. 
</p><p>
Barbara Epstein fik aldrig lov til at opleve jubilæet, men det er, som om hun 
stadig er til stede på bladet. Ved siden af sofaen står Epsteins reoler, 
præcis som hun efterlod dem ved sin død. Fyldt med bøger skrevet af 
forfattere fra Samuel Beckett, Henrik Ibsen og Shakespeare til Edward Said, 
Václav Havel og Anne Frank – sidstnævntes dagbog redigerede og udgav Barbara 
Epstein selv som 23-årig, og hun fik et livslangt venskab med faren, Otto 
Frank. 
</p><h3>
Virkeligheden 
</h3><p>
Selv om Robert Silvers gør meget ud af at fremhæve bladets »brillante 
skribenter og forskere« – eller som han siger, »folk, der virkelig <i>ved 
</i>noget« – er det i høj grad ham, der personificerer bladet. Og selv om 
han har været med fra første udgivelsesdag i 1963, har han ikke skåret ned 
på arbejdsmængden. Vi mødes en mandag sidst på dagen, og dagen før – for 
andre en højhellig søndag – var han på redaktionen indtil midnat. Der går 
rygter om, at han har én assistent, der arbejder med ham om dagen, og en 
anden, der tager over om aftenen. 
</p><p>
»Da vi startede bladet, aftalte Barbara og jeg, at vi ville arbejde syv dage 
om ugen. Der er så meget, der skal laves«, siger Silvers, hvis distingverede 
udtale giver hans amerikanske en snert af noget britisk. »Nogle gange bliver 
jeg her om natten. Udgiveren har fået installeret et soveværelse og et 
badeværelse til mig«. 
</p><p>
Mens vi sidder og taler, trænger lyden af udrykningskøretøjernes sirener fra 
New Yorks gader tydeligt igennem. Det samme gør virkeligheden i bladet. Side 
om side med lærde og meget lange anmeldelser af højpandede bøger, kan man 
læse reportager om raceuroligheder i den amerikanske by Ferguson, 
tendensartikler om sociale medier og afslørende historier. Afslørende 
historier er ellers ikke noget, man forbinder med et litterært magasin. 
</p><p>
Silvers forklarer, at for ham handler det ikke bare om at afsløre; det handler 
om at afsløre noget på en måde, der har forbindelser til større emner, 
uanset om det er udenrigspolitik eller politisk historie. 
</p><p>
»Hvis noget har været holdt hemmeligt, noget vigtigt, må vi få det frem«. 
</p><p>
Silvers fremhæver journalisten Mark Danner, der blandt andet har skrevet om 
Irak, Bosnien og tortur. 
</p><p>
»Fra nogen fik han – hvem finder vi aldrig ud af – en hemmelig rapport fra 
Internationalt Røde Kors om, hvordan amerikanere anvendte tortur på 
Guantánamo, og vi bragte det i New York Review of Books«, fortæller Silvers. 
</p><p>
»Vi gik imod Irakkrigen. Vi mente, at amerikansk militær kunne vinde militære 
sejre, men at regeringen ikke forstod landets historie og dets kompleksitet. 
Samtidig nægtede vi at acceptere de amerikanske påstande om, at Hussein 
havde atomvåben og prøvede at henlede opmærksomheden på de modsatte 
resultater, som FN’s våbeninspektør Hans Blix var kommet frem til«. 
</p><p>
Jeg fortæller Silvers, at jeg mener at have læst et sted, at bladet tilstræber 
at være ikkeideologisk. Tydeligvis ikke en beskrivelse, der flugter med hans 
egen opfattelse. 
</p><p>
»Jeg tror ikke, at der er nogen, der er fri af ideologi«, siger han, »men vi 
er ikke forpligtet på én ideologi«. 
</p><p>
Igennem alle årene har han og Barbara Epstein nydt en enestående publicistisk 
frihed. 
</p><p>
»Vi kunne spørge, <i>hvem</i> vi ville, om de havde lyst til at 
skrive, hvad <i>de</i> ville. Vi kunne bringe det uden at blive censureret. 
Og når vi trykte det, kunne ingen røre os, og vi kunne fortsætte med at 
publicere. Vi havde privilegier, som mange i verden ikke har. De kan ikke 
skrive, hvad de vil. De kan ikke publicere det. Der er konsekvenser, hvis de 
gør det. De kommer i fængsel, de bliver tortureret, de kommer til skade. Vi 
fandt det naturligt, at vi – når vi havde den ekstraordinære frihed til at 
trykke, hvad vi ville – havde en forpligtelse til at trykke de menneskers 
ord, som ikke havde den mulighed«, siger Silvers og nævner nogle eksempler 
blandt mange. 
</p><p>
»Vi bragte 10 artikler af Andrej Sakharov, der handlede om manglende demokrati 
i Rusland, et interview med Aleksandr Solsjenitsyn og 27 artikler af Václav 
Havel om, hvordan Tjekkoslovakiet var styret af den kommunistiske regering 
og derefter om de moralske problemer, han oplevede som præsident efter 
revolutionen«. 
</p><p>
Det tætteste, bladet kommer på et styrende idégrundlag, er ifølge Silvers 
menneskerettighederne. I særdeleshed retten til at trykke og sige sandheden. 
Eller som han siger: »Det man tror er sandheden«. 
</p><p>
»Den sørgelige og uheldige sandhed er, at de mennesker, man støtter, fordi de 
bliver nægtet rettigheder, nogle gange, når de kommer til magten, selv 
bliver undertrykkere. Og så er man nødt til at beskrive og analysere det 
skifte, hvilket er noget, der ofte sker«. 
</p><h3>
Begyndelsen 
</h3><p>
Nogle dage før jeg skulle mødes med Robert Silvers på redaktionen i West 
Village på Manhattan, sendte en af hans assistenter nogle tekster, jeg kunne 
– eller nok snarere burde – læse som forberedelse til interviewet. 
</p><div class="art-fakta article-box">
<header>
<h4 class="">
Hovedpersoner</h4>
<h5>
Et lille udvalg</h5>
</header>
<div class="fakta-body" data-buildingblock="embedded_factboxlink">
<p><b>Robert Silvers (f. 1929) </b></p><p><span class="img-contimg-fl-left"><img class="image inlineLightBox" src="http://multimedia.pol.dk/archive/00935/43897392_-_04_02_20_935535w.jpg" alt="" border="0"/><span class="caption"><span class="f-img-caption">Foto: 
</span>AP Photo</span></span></p><p>
Redaktør og oversætter. Uddannet fra University of Chicago og École des 
Sciences Politiques, Frankrig. Grundlagde sammen med Barbara Epstein 
tidsskriftet The New York Review of Books, hvor han har været redaktør lige 
siden. Har også redigeret en række bøger sammen med Barbara Epstein, bl.a. 
’Striking on Terror. America’s New War’ (2002).<br/><br/><b>Barbara Epstein (1928-2006)</b></p><p>
Redaktør. Arbejdede på forlag og tidsskriftet Partisan Review, før hun blev 
medredaktør på The New York Review of Books i 1963 – og til sin død. Gift 
med Jason Epstein 1954-80.<br/><br/><b>Jason Epstein (f. 1928)</b></p><p>
Redaktør, udgiver og forfatter. Grundlagde forlaget Anchor Books i 1952 og var 
1958-97 redaktør og næstkommanderende på forlaget Random House. Udgav i 2001 
’Book Business. Publishing Past, Present, and Future’ om forlagsindustrien 
siden 1950. I bogen ‘Eating. A Memoir’ (2009) skriver han om sit liv set 
gennem opskrifter, arbejdsfrokoster og andre madminder. Gift med redaktør 
Barbara Epstein 1954-80. 
</p><p><b>Mary McCarthy (1912-89) </b></p><p><span class="img-contimg-fl-left"><img class="image inlineLightBox" src="http://multimedia.pol.dk/archive/00935/MARY_MCCARTHY_935540w.jpg" alt="" border="0"/><span class="caption"><span class="f-img-caption">Foto: 
</span>AP Photo</span></span></p><p>
Amerikansk forfatter. Efter studier på Vassar College nord for New York City 
arbejdede hun som anmelder på Partisan Review. Udgav romanen ’The Company 
She Keeps’ i 1942 og fik sit gennembrud med ’The Group’ i 1963 (da. 
’Gruppen’, 1964), filmatiseret i 1966. Udgav romaner og reportagebøger, 
deltog i den samfundskritiske debat med litteraturkritiske og politiske 
essays.<br/><br/><b>Robert Lowell (1917-77)</b></p><p>
Amerikansk digter. Underviste bl.a. på universiteterne i Iowa, Boston og på 
Harvard og flere år i England. Hans første af en række digtsamlinger, ‘Land 
of Unlikeness’, udkom i 1944. Modtog Pulitzer-prisen i 1947 for ’Lord 
Weary’s Castle’ og i 1974 for ’The Dolphin’. Gift med Elizabeth Hardwick 
1949-72.<br/><br/><b>Elizabeth Hardwick (1916-2007)</b></p><p>
Forfatter og kritiker. Underviste ved siden af sit forfatterskab. Skrev tre 
romaner, blandt andre ’Sleepless Nights’, 1979 (da. ‘Søvnløse nætter’, 1981) 
og flere essaysamlinger. Bidrog med mere end 100 anmeldelser og artikler til 
New York Review of Books. Gift med Robert Lowell 1949-72.<br/><br/><b>Norman Mailer (1923-2007) </b></p><p><span class="img-contimg-fl-left"><img class="image inlineLightBox" src="http://multimedia.pol.dk/archive/00935/Norman_Mailer_1984_935539w.jpg" alt="" border="0"/><span class="caption"><span class="f-img-caption">Foto: 
</span>AP Photo</span></span></p><p>
Amerikansk forfatter, essayist og journalist. Uddannet på Harvard og deltog 
som soldat fra 1944 i krigen mod Japan. Fik sit gennembrud i 1948 med 
krigsromanen ’The Naked and the Dead’ (da. ’De nøgne og de døde’). Var med 
til at grundlægge gratisavisen Village Voice i 1955 i New York. Udgav mere 
end 30 bøger og fik Pulitzer-prisen for både ’The Armies of the Night’ og 
’The Executioner’s Song’. 
</p><p class=" bl-elem"><i class=" bl-elem">Research: Politikens Bibliotek </i></p>
</div>
</div><p/><p/><p>
En af teksterne var Elizabeth Hardwicks essay ’The Decline of Book Reviewing’ 
fra 1959, som Robert Silvers havde bestilt hos hende, da han var redaktør på 
magasinet Harper’s. Silvers betegner hendes essay som afgørende for, at New 
York Review of Books kom til verden. 
</p><p>
»Fordi hun selv var så god en anmelder, bad jeg hende skrive om 
litteraturanmeldelsens aktuelle tilstand. Essayet var specielt rammende i 
sin beskrivelse af de små, lette artikler, den lette anekdote, som var 
blevet typisk for New York Times Book Review, der på det tidspunkt, hævdede 
hun, manglede selve den litterære tone. Hun gjorde det klart, at der var 
brug for noget bedre«. 
</p><p>
På det tidspunkt begyndte Robert Silvers at lufte muligheden for at starte et 
nyt magasin, men alle sagde til ham, at det var helt udelukket. Det ville 
være umuligt at finde annoncører. Men en morgen ringede telefonen. I røret 
var hans gode ven Jason Epstein – chef på forlaget Random House og gift med 
Barbara Epstein. Aftenen forinden havde de spist middag med et andet 
ægtepar, Elizabeth Hardwick og hendes mand, digteren Robert Lowell, og de 
fire var blevet enige om, at det var på tide at grundlægge et nyt magasin. 
På det tidspunkt havde der meget belejligt været avisstrejke i New York i to 
måneder, og syv aviser – deriblandt New York Times – udkom ikke. Jason 
Epstein fortalte Robert Silvers, at alle forlæggere var ved at blive 
vanvittige, fordi de ikke kunne komme til at annoncere for deres bøger. På 
grund af efterspørgslen kunne Silvers og vennerne starte et nyt magasin uden 
en krone på lommen. 
</p><p>
Robert Silvers tog hen til sin chef på Harper’s, Jack Fisher, og sagde: 
</p><p>
»Jeg vil gerne stoppe, fordi jeg vil prøve at starte et nyt blad«. 
</p><p>
»Skønt. Du vil få god erfaring og være tilbage her om en måned«, svarede den 
venlige Fisher. 
</p><p>
Silvers ringede til Barbara Epstein og spurgte hende, om hun ville være 
medredaktør. Samme aften tog de hen til Harper’s for at få inspiration til 
deres første nummer af New York Review of Books. De gik igennem bunkerne med 
alle de bøger, de havde fået til anmeldelse. 
</p><p>
»Blandt dem var Burroughs ’Naked Lunch’, som jeg syntes, det ville være godt 
at få Mary McCarthy til at anmelde«, erindrer han. 
</p><p>
David Remnick, The New Yorkers redaktør, har kaldt det nummer af New York 
Review of Books, der kom på gaden 1. februar 1963, for det »uden tvivl 
bedste første nummer af et magasin nogensinde«. 
</p><p>
Blandt bidragyderne i første nummer var Gore Vidal, Robert Lowell, William 
Styron, Jason Epstein, Elizabeth Hardwick, Robert Penn Warren, Susan Sontag, 
W.H. Auden, Mary McCarthy og Norman Mailer. 
</p><p><i class=" bl-elem">Hvordan fik I overbevist dem om at skrive for jer?</i></p><p>
»De var alle sammen vores venner«, siger han. »Alle sagde ja, og vi sagde til 
dem, at de havde tre uger til det. Penge kom aldrig på tale. Jeg ringede til 
Norman Mailer. Det var i 1963, og Mailer var blevet et virkelig kendt navn«. 
</p><p>
Mailer anmeldte en bog om Hemingway, men det var Mary McCarthys essay om 
William Burroughs, der i Silvers øjne var det mest opsigtsvækkende. 
</p><p>
»Hun havde en meget original tilgang til ham: Hun så ham som en slags mørk, 
vaudevilleagtig komiker, der skrev om sex og stoffer. Hun gav en beskrivelse 
af Burroughs, som anerkendte hans talenter, men som også gjorde det klart, 
hvad der var deprimerende. Hun var meget vigtig for os og en af Lizzies 
(Elizabeth Hardwick, red.) gode venner«. 
</p><p>
Første nummer af New York Review of Books blev en kæmpesucces, og hele oplaget 
på 100.000 blev udsolgt. Nu var bladet en realitet, og med så mange 
forfattere blandt bidragyderne – i de næste numre kom navne som Hannah 
Arendt, Truman Capote, Edmund Wilson og Saul Bellow til – var der lagt op 
til interessante fejder, når deres egne bøger skulle anmeldes. 
</p><p>
I efteråret 1963 udgav Mary McCarthy romanen ’Gruppen’, der handler om otte 
kvinder, der havde studeret på Vassar College. Bogen, der blandt andet 
skildrede emner som sex og prævention, blev en bestseller, men Elizabeth 
Hardwick var ikke begejstret. 
</p><p>
»Lizzie hadede den, selv om hun var Marys ven. Mange intellektuelle kunne ikke 
lide den og fandt den alt for kommerciel, for løs, for fokuseret på emner 
som prævention og for mangelfuld, når det gjaldt litterær kvalitet. Der var 
delte meninger om den. Lizzie skrev en parodi i The New York Review of 
Books, som hed ’The Gang’«, erindrer Silvers. 
</p><p>
Spørgsmålet var, hvem der ville skrive selve anmeldelsen. 
</p><p>
»Jeg ringede til Norman (Mailer, red.) og sagde: »Jeg håber, du vil skrive om 
Mary«. Han svarede: »Åh nej, jeg vil ikke skrive om Mary«. Og jeg sagde: 
»Men Norman, ingen andre vil gøre det«. Han svarede: »Hvis du siger det, er 
jeg nødt til at gøre det«. Han skrev en ekstremt hård anmeldelse, og temaet 
var, at Mary, <i>vores</i> Mary, fra hvem vi havde forventet så meget, havde 
svigtet med denne kommercielle bog«, siger Silvers og gør opmærksom på, at 
man kan teste en redaktør på, om vedkommende er i stand til at trykke 
negative ting om mennesker, man kender. 
</p><p>
Sådanne konflikter har igennem årene kørt længe i bladet, frem og tilbage, og 
i tilfældet med Mary McCarthy skiftede scenen allerede nogle måneder senere, 
da Silvers sammen med Jason og Barbara Epstein sad hjemme i Elizabeth 
Hardwicks og Robert Lowells dagligstue og diskuterede, hvem de skulle sende 
til Saigon for at dække Vietnamkrigen. De havde den fælles holdning, at gode 
skønlitterære forfattere også kunne være særdeles indsigtsfulde iagttagere 
af virkelige begivenheder. 
</p><p>
»Krigen blev værre og værre; det var blevet et større og større emne. Hvem 
kunne vi sende til Vietnam for at vise, hvad der skete? Vi vidste, at 
amerikanerne strømmede ind i Vietnam. Vi mente alle, at den bedste reporter 
ville være Mary. Vi vidste, at hun måske ville være besværlig på grund af 
Mailers anmeldelse, så jeg skrev et telegram: »Kære Mary, uanset hvad der er 
sket, håber vi alle, at du vil tage til Saigon og skrive om krigen til The 
New York Review of Books. Vi betaler alle dine udgifter. Vær sød at overveje 
det«. Med det samme kom der et telegram tilbage: »Jeg er parat til at tage 
af sted næste uge. Der er dog lige den ene ting, at jeg har dårlig ryg, så 
jeg er nødt til at rejse på første klasse«. 
</p><h3>
Dødt sprog 
</h3><p>
Når man arbejder så intensivt med sprog, som Robert Silvers gør, opbygger man 
nogle frustrationer – en af de største er klichéfyldte metaforer. 
</p><p>
»Jeg mener, at vi er omringet af dødt sprog, og vi ønsker, at sproget skal 
være friskt. Mange ord er blevet overbrugt på måder, der er meget lidt 
glædelige. Det mest indlysende er ordet kontekst. Det har en meget enkel, 
seriøs og basal betydning, nemlig de linjer tekst, som står uden om en anden 
tekst. Du har en linje, og oven over den har du en anden linje, og det er 
konteksten. Det er et meget anvendeligt ord«, siger han og harcelerer over 
afledte vendinger som ’ude af kontekst’ eller ’kontekstualisere’. 
</p><p>
»Disse ord er blandt de mest anvendte hos vor tids skribenter. Det er blevet 
et akademisk udtryk, en metaforisk måde vagt at henvise til en generel 
situation og ikke en måde specifikt at referere til en vendings omgivende 
ord. Vi bruger det aldrig«, siger han – og dog: »Med undtagelse af, når det 
refererer til en vendings omgivende ord«. 
</p><p>
Silvers erkender, at vi alle bruger metaforer, og at mange metaforer er 
nødvendige, men han mener, at der en risiko for, at skriftsproget bliver 
ikke bare dårligt, men upræcist. 
</p><p>
»Vi læser hele tiden, at noget, for eksempel Gazas fremtid, er ’på bordet’ 
eller er ’taget af bordet’. Det er en måde at undgå spørgsmålet: Bliver det 
egentlig diskuteret? på. Da vendingen første gang blev brugt, formentlig i 
det britiske udenrigsministerium i begyndelsen af det 19. århundrede, havde 
det muligvis en vis friskhed, men nu er det blevet en virkelig træt og 
upræcis metafor, fordi vi ikke ved, hvad det betyder. Diskuterer de det? Er 
det et emne, der <i>måske </i>bliver diskuteret, som <i>bliver</i> 
diskuteret eller <i>ikke</i> bliver diskuteret eller <i>vil blive</i> 
diskuteret? Der er alle muligheder. De ved det ikke, fordi mange af 
forhandlingerne er hemmelige, så en af måderne, hvorpå talsmændene og 
pressekontorerne håndterer journalisterne, er ved at sige: »Brugen af 
militær magt er på bordet«. Og det er en måde at undgå at sige noget som 
helst tydeligt om en militær aktion på. Det er karakteristisk for 
regeringer, at de jævnlig prøver at undgå præcise udtalelser; de vil ikke 
holdes ansvarlige. De vil holde deres planer hemmelige. Men journalister 
behøver ikke at acceptere pressesekretærernes undvigende sprog. Tværtimod. 
En fri presse bør sige, at ’på bordet’ og ’taget af bordet’ er upræcist: 
Hvad er regeringens intention?«. 
</p><p>
Når han ser på sit eget blad, er alt ikke perfekt. For eksempel foregår der så 
mange ting på nettet, som efter Silvers’ mening burde underkastes et 
analytisk, kritisk blik – hjemmesider, Twitter, Instagram, kommentarer. 
</p><p>
»Når der kommer en ny film, er der en anmeldelse. Når der kommer en bog, er 
der en anmeldelse. Når det kommer til alle mulige fænomener på internettet, 
er det svært at få øje på nogen, der ser nærmere på en større del af dem og 
overvejer, om de rummer præcise informationer, om de hænger sammen, og om de 
er velskrevne. Jeg oplever, at der er en generel mangel, når det handler om 
et kritisk apparat til at behandle internettets mange aspekter«, siger 
Silvers. »Vi anmelder en masse, men vi anmelder ikke størstedelen af det, 
der skrives på nettet. Som redaktør på et kritisk magasin er det min 
opfattelse, at vi bør gøre det oftere«. 
</p><p>
Den ambition skal ikke forveksles med leflen for det populære. Da jeg hiver 
New York Times’ bogsektion op af tasken, føler han sig straks kaldet til at 
fortælle om de markante forskelle, der er mellem hans egen udgivelse og New 
York Times’ bogsektion – den sektion, som Elizabeth Hardwick gav så hård en 
medfart tilbage i 1959. I det nummer, jeg har med, har avisen håndplukket 
årets bedste bøger under overskriften ’100 Books of the Year’. 
</p><p>
»New York Times Review har altid haft et koncept om at være fyldestgørende, 
hvilket dækker over populære bøger, underholdende bøger, rejsebøger, 
biografier med kendte, for bare at nævne nogle enkelte. De har et frygteligt 
problem, som jeg sympatiserer med: Det er svært at få gode forfattere til at 
skrive om middelmådige bøger, så man er ofte nødt til at henvende sig til 
skribenter, der ikke er strålende. New York Times Book Review har mange 
fremragende anmeldelser, men de skal dække så meget. Se på det her«, siger 
han og peger på ’100 Books of the Year’-overskriften hos New York Times. 
</p><p>
»New York Times føler tilsyneladende en forpligtelse til at vælge ud blandt 
alle årets bøger. Det er public service. Vores instinkt går på at være 
selektive og ikkefyldestgørende. Vi beder ikke vores skribenter om at 
anmelde noget, som bare er kedelige resumeer af historiske personagers liv«, 
siger Silvers og runder af med noget, der lyder som definitionen på hans 
blad: »Allerede fra begyndelsen besluttede vi, at vi ikke ville prøve at 
dække bredt, men at vi ville bede talentfulde skribenter om at forholde sig 
til bøger, der skiller sig ud på original vis«. 
</p><p>
En af disse skribenter – forfatteren Michael Chabon – skal han være i selskab 
med, når dagen kort efter vores møde bliver til aften. Til et af flere 
litterære arrangementer, som aftenen byder på. 
</p><p>
Han regner med at være tilbage på kontoret klokken 22.00. 
</p><p class=" bl-elem"><i class=" bl-elem">Publiceret 14. maj 2015</i></p>	
</div>
</div></body></html>
