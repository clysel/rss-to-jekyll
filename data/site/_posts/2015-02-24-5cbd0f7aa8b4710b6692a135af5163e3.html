---
layout:     post
title: 	    "IBM står foran dansk fyringsrunde"
post_author:	    Elías Christian Lundström
post_date:	    Tue, 24 Feb 2015 11:20:13 +0000
post_site:	    www.version2.dk 
post_link:	    http://www.version2.dk/artikel/ibm-staar-foran-dansk-fyringsrunde-85716?utm_medium=feed&utm_source=version2.dk&utm_campaign=it_nyheder
---
<html><body><div><section class="body"><p>Flere medarbejdere i IBM’s danske afdeling vil onsdag blive mødt af en afskedigelse, erfarer Version2.</p>

<p>Det har ikke været muligt at få bekræftet antallet af medarbejdere, der skal afskediges, samt årsagen til fyringsrunden.</p>

<p>Flere internationale rygter har på det seneste svirret om den hidtil største massefyring i historien, der skulle gælde 26 pct. af teknologivirksomhedens stab på verdensplan - eller op mod 110.000 medarbejdere. Rygterne er siden hen blevet afvist af IBM, der ganske vist har indrømmet en række »omstruktrureringer«, som skulle gælde flere tusinde mennesker, men langt fra det oprindelige tal.</p>



<p>IBM har omkring 3.700 medarbejdere i Danmark, men det er uvist, hvor stor en procentdel af disse, der må forlade jobbet.</p>

<p>Et andet rygte har gået på, at der også sker fyringer i IBM’s afdelinger i resten af de nordiske lande i øjeblikket, men det er forkert og skulle kun dreje sig om Danmark indtil videre, erfarer Version2.</p>

<h3>Fyringer efter dårligt regnskab og faldende salg</h3>

<p>Nyheden om fyringerne hos IBM lander efter, at selskabet blandt andet leverede et skuffende kvartalsregnskab for hele koncernen sidst i 2014. Her var indtjeningen blandt andet faldet med 11 pct.</p>

<p>IBM har de seneste år kæmpet mod et faldende salg inden for især system- og teknologidivisionen, hvor salget af server- og storage-løsningerne har skuffet.</p>

<p>Flere og flere virksomheder har taget skridtet væk fra de store lokale serverløsninger, hvor IBM sad tungt på markedet, og har flyttet data ud i skyen. Her får selskabet blandt andet hård konkurrence fra selskaber som Amazon, Microsoft og Google.</p>

<p><a href="http://www.businesscloudnews.com/2015/02/03/aws-keeps-lead-over-microsoft-ibm-google-in-cloud/">Amazon sidder tungt på førstepladsen</a> med en samlet andel på knap 30 pct. af verdensmarkedet for cloudbaserede infrastrukturtjenester. Herefter kommer Microsoft med 10 pct., IBM med 7 pct. og Google med 5 pct.</p>

<p>IBM kan heller ikke følge med væksten hos alle sine konkurrenter, hvor Microsoft næsten har fordoblet omsætningen inden for cloudtjenester på blot et år, mens IBM har haft oplevet en stigning på 48 pct.</p>

<p>IBM ønsker ikke at udtale sig i sagen.</p>
  </section></div></body></html>
