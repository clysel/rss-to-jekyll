---
layout:     post
title: 	    "Dansk garagerockhåb har en uvurderlig udstråling"
post_author:	    
post_date:	    Thu, 05 Mar 2015 11:21:06 +0100
post_site:	    politiken.dk 
post_link:	    http://politiken.dk/kultur/ECE2574477/dansk-garagerockhaab-har-en-uvurderlig-udstraaling/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4 class="fallback">fakta</h4>
<div class="fakta-body" data-buildingblock="embedded_factboxlink">
<div class="clearfix m-top5 m-bottom5">
<img class="pol-rating-img" src="http://politiken.dk/graphics/ratings/5_hjerter_red.png" alt="Politiken synes"/></div><p>
Yung. Stengade. Onsdag. 
</p></div>
</div><p>
»Der er krummer i de drenge«. 
</p><p>
Ordene faldt fra en ven med stolte, sønderjyske aner efter koncerten med det 
danske rockband Yung på Stengade torsdag aften, og på sin egen besindige 
facon ramte han plet i sin beskrivelse af et band, der netop er som en hel 
sæk lopper – af en meget veltrænet slags, vel at mærke. 
</p><p>
Yung udgav sidste efterår den glimrende debut ’Falter’ og er nu aktuelle med 
ep’en ’Alter’, der indeholder seks ud af albummets 12 sange, og netop er 
udkommet internationalt. 
</p><p>
Koncerten på Stengade var da også kun et pitstop for Yung, der var fløjet ind 
fra London på dagen blot for at drage videre fredag med retning mod 
branchefestivalen By:larm i Oslo. 
</p><p>
Det gælder jo om at smede, mens bandet er varmt, og det er Yung. Med god 
grund. Efter at have hørt dem live, forstår jeg i hvert fald udmærket godt 
hvorfor. Kvartetten har spillet sammen siden sommeren 2013, og de har ikke 
spildt tiden. 
</p><h3>
Dansk pendant til garagerockvidunder fra USA 
</h3><p>
Som en dansk pendant til det amerikanske garagerockvidunder Ty Segall spiller 
Yung en punket garagerock præget af lige dele hyperaktiv rastløshed og 
ubetinget melodiøre. Det er usminket rockmusik spillet med en naturlig 
selvtillid og en udstråling af en kaliber, man ikke kan købe for penge. 
</p><p><b class="ext-link">TY SEGALL-ANMELDELSE </b><a class="embeddedlink" href="http://politiken.dk/kultur/musik/cd-beat/ECE2380772/garagerockens-vidunderbarn-spiller-op-til-idolerne-paa-ambitioes-plade/">Garagerockens vidunderbarn 
spiller op til idolerne på ambitiøs plade</a></p><p>
Frontmanden og guitaristen, den bare 20-årige Mikkel Holm Silkjær, spiller som 
om, han har haft sin flødefarvede guitar hængende om halsen, siden han lærte 
at gå, og da han ramte første strofe af aftenens åbningsnummer ’Imaginary 
Calls’ med en helt perfekt og tilsyneladende ganske ubesværet, hæshed, var 
det svært at forestille sig, at han ikke også har sunget som en agtværdig 
baggårdspuma siden den dag, han åbnede munden for første gang. 
</p><p>
Undervejs skiftede han mellem to registre. Fra det snerrende, rustne og ja, 
temmelig Kurt Cobain-agtige og til et dybere, mere afrundet leje, som var 
med til at understøtte den variation, der huserer under overfladen i Yungs 
musik. 
</p><div class="art-quote article-box">
<p class="quote"/>
<blockquote>
<p class="quote-txt">
Bandet formidlede deres sange med et sammenspil, der fremstod ukuelig solidt, 
ligesom deres fremtoning på scenen syntes karakteriseret af en forunderlig 
orden i kaos.
</p>
</blockquote>
</div><p>
Som da en skævt gyngende guitarpassage undervejs i ’Don’t Cry’ fik hele sangen 
til at skælve. Eller da der blev pustet liv i singlen ’Nobody Cares’ med 
Silkjærs duvende, drømmende guitaranslag, inden sangen gassede op i et 
fræsende temposkift med 180 km/t. Hvorefter den gearede ned igen, blot for 
at gentage kunststykket nok engang. </p><p>
Det var nu den hæsblæsende energiudladning, der var Yungs primære force 
torsdag aften, hvor de simple sange kun i få, faretruende glimt blev truet 
af det banale. Men bandet formidlede deres sange med et sammenspil, der 
fremstod ukuelig solidt, ligesom deres fremtoning på scenen syntes 
karakteriseret af en forunderlig orden i kaos. 
</p><p class=" bl-elem">
Efter sølle 39 minutter var det hele forbi, og det var en af de få koncerter, 
hvor jeg gladelig havde spolet tiden tilbage og hørt det hele forfra. Det 
sker ikke så tit... 
</p>	
</div>
</div></body></html>
