---
layout:     post
title: 	    "Færge kæntrer i Bangladesh - mindst 69 mennesker er døde"
post_author:	    
post_date:	    Mon, 23 Feb 2015 08:58:25 +0100
post_site:	    politiken.dk 
post_link:	    http://politiken.dk/udland/ECE2558636/faerge-kaentrer-i-bangladesh---mindst-69-mennesker-er-doede/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
En passagerfærge blev i går ramt af et fragtskib i Padma-floden i 
Manikganj-distriktet nord for Bangladeshs hovedstad Dhaka. Det skriver CNN. 
</p><p>
Mindst 69 personer har mistet livet, men det er muligt, at tallet stiger. 
Ifølge politiinspektør Abdul Muktadir har det indtil videre kun været muligt 
at gennemsøge en enkelt del af færgen. 
</p><p>
»De andre dele vil blive gennemsøgt, så snart færgen er tilbage på ret køl«, 
siger han, ifølge The Guardian. 
</p><p>
Der er mindst 19 børn blandt de døde, siger distriktsembedsmænd. 
</p><p><b>Passagerer kan have været spærret inde</b></p><p>
Færgen var helt fyldt, da den forulykkede, men ifølge Manikganjs 
stedfortrædende kommissær, Rashida Ferdouse, er det endnu usikkert, præcis 
hvor mange passagerer der var om bord på færgen. 
</p><p>
»Færgeselskaberne fører normalt ikke protokol over passagererne, men vi fik af 
vide fra overlevende, at der var mere end 100 mennesker om bord«, siger hun 
ifølge CNN. 
</p><p>
Mange af de passagerer, der blev reddet, befandt sig på færgens øverste dæk og 
sprang i floden, da færgen begyndte at synke. Det var ikke muligt for 
passagererne på færgens nederste dæk, som muligvis var spærret inde, da 
færgen kæntrede, skriver CNN. 
</p><p>
Skibsfartsministeren Shajahan Khan har fortalt til flere journalister, at en 
efterforskning er blevet sat i gang. Der er blevet dannet en komité, som har 
fået til opgave at finde årsagen til ulykken i løbet af syv dage. 
</p><p><b>Dårlig sikkerhed er et generelt problem</b></p><p>
Ulykken er dog ikke usædvanlig. Det er den tredje færgeulykke i Padma-floden 
på et halvt år. I august døde 45 mennesker, da en færge forulykkede i samme 
flod, og den 13. februar i år døde mindst syv passagerer i endnu en lignende 
ulykke. 
</p><p class=" bl-elem">
Overfyldte færger, dårlige overvågningssystemer og generelt dårlig sikkerhed 
er vedvarende problemer i Bangladesh, hvor flere mennesker hvert år dør i 
færgeulykker. 
</p>	
</div>
</div></body></html>
