---
layout:     post
title: 	    "»Vi skal ikke foregøgle nogen, at den handlingsplan fjerner spredning af MRSA«"
post_author:	    Magnus Bredsdorff
post_date:	    Tue, 24 Mar 2015 15:44:09 +0000
post_site:	    ing.dk 
post_link:	    http://ing.dk/artikel/vi-skal-ikke-foregoegle-nogen-den-handlingsplan-fjerner-spredning-af-mrsa-174996
---
<html><body><div><section class="body"><p>»Jeg kan ikke forestille mig, at nogen for alvor tror på, at det her kan stoppe MRSA-smitte.«</p>
			<p>Ordene er Per Clausens. Han er fødevareordfører for Enhedslisten og taler om den handlingsplan, som fødevareminister Dan Jørgensen (S) har fremlagt for at begrænse smitten med svine-MRSA. Den resistente bakterie har ramt to ud af tre danske svinestalde.</p>
			
			<p>Men planen burde slet ikke hedde noget med MRSA. For der er ingen tiltag i den, som kan stoppe smittespredningen.</p>
			<p>»Vi skal ikke foregøgle nogen, at den her plan fjerne spredningen. Der er overhovedet ingen politisk vilje til at stoppe smitten med MRSA,« siger Per Clausen.</p>
			<p>Han henviser først og fremmest til, at handlingsplanen ikke indeholder mål for at nedbringe smitten, hverken i staldene eller blandt landbrugsmedarbejdere og det omgivende samfund.</p>
			<p>»Bakterien får lov til at sprede sig yderligere eller blive på samme niveau. Det er helt uacceptabelt,« siger Per Clausen.</p>
			
			<p>Venstrefløjspartiet er ikke imod handlingsplanen, som vil sænke antibiotikaforbruget 15 procent og indføre yderligere hygiejnetiltag, hovedsageligt for medarbejderne i staldene.</p>
			<p>»Vi hjælper gerne med at gennemføre nogle fornuftige tiltag, hvis vi ikke kan komme igennem med noget, der er en løsning på MRSA-problemet. Så længe der ikke er politisk vilje til det, så støtter vi alle andre tiltag, uanset hvor utilstrækkelige de er,« siger Per Clausen.</p>
			
			<p><aside class="plugin right box"><strong>Svine-MRSA</strong></aside></p>
			<p><strong>Methicillin Resistente Staphylococcus Aureus</strong> er en gruppe af stafylokokbakterier, som er resistente over for flere typer af antibiotika, herunder methicillin. Betegnelsen svine-MRSA henviser til en bestemt variant, CC398, som trives i svinestaldene.</p>
			<p><strong>En undersøgelse</strong> viste sidste år, at 68 pct. af de danske besætninger med slagtesvin er ramt af MRSA, mens det gælder 63 pct. af avlsbesætningerne.</p>
			<p><strong>Ifølge Statens Serum Institut</strong> blev 1.273 danskere sidste år diagnosticeret som bærere af bakterien, næsten en fordobling i forhold til 2013. Læger anslår, at det kun er toppen af isbjerget, og at op mod 12.000 danskere kan være raske smittebærere af bakterien.</p>
			<p><strong>MRSA CC398</strong> er ingen trussel for raske mennesker, men folk, der i forvejen er svækkede, kan dø af infektionen. Fem danskere er således døde, efter at de er blevet smittet med MRSA CC398.
			</p>
			<p>SF’s fødevareordfører, Lisbeth Bech Poulsen, er ikke så bombastisk, men dog på samme kurs.</p>
			<p>»Det er voldsomt uambitiøst, at handlingsplanen ikke har nogle målbare kriterier for fremskridt i kampen mod MRSA,« siger hun.</p>
			<p>»Jeg forstår godt, at der er kæmpestore udfordringer ved f.eks. at følge den norske model, fordi den vil koste et tocifret milliardbeløb. Men vi bør have en langsigtet strategi for at nedbringe smitten,« tilføjer hun.</p>
			<p>Norge har så godt som fjernet MRSA fra svinestaldene ved at slå de inficerede besætninger ned.</p>
			
			<p>I Danmark gør produktionen af 30 millioner svin årligt imidlertid den model økonomisk uacceptabel for myndighederne og for deres rådgivere på DTU Veterinærinstituttet.</p>
			
			<p>De borgerlige partier har endnu ikke gjort op, hvordan de stiller sig til fødevareministerens handlingsplan.</p>
			<p>»Vi har ikke været orienteret om noget på forhånd, så har vi behov for at afklaret nogle spørgsmål. Vi skal have fundet ud af, hvad der virker, og hvad der ikke virker,« siger Venstres fødevareordfører, Erling Bonnesen.</p>
			
			<p>Dansk Folkepartis fødevareordfører, René Christensen, brænder også inde med en masse spørgsmål.</p>
			<p>»Vi mangler baggrund for, hvordan ministeriet er kommet frem til tiltagene i den handlingsplan. Der er rigtig meget retorik i det materiale, vi har fået. Vi vil gerne have noget mere faglig viden,« siger han.</p>
			<p>Dansk Folkeparti finder det ærgerligt, at sænkningen af antibiotikaforbruget er kommet til at fylde så meget i debatten om handlingsplanen.</p>
			<p>»Vi kan ikke danne os et overblik over, hvordan ministeriet er endt på netop 15 procent reduktion og ikke 10 eller 18,« siger René Christensen.</p>
			
			<p>Det undrer ham desuden, at fødevaremyndighederne ikke samarbejder med sundhedsmyndighederne.</p>
			<p>Enhedslisten har ud fra samme logik bedt Dan Jørgensen om at redegøre for, hvor mange penge det koster at behandle danskere med svine-MRSA.</p>
		</section></div></body></html>
