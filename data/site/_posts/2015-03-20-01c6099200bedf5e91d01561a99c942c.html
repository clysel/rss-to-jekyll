---
layout:     post
title: 	    "Topmøde: Kansler Merkel og præsident Hollande sætter grækerne på plads"
post_author:	    
post_date:	    Fri, 20 Mar 2015 07:17:16 +0100
post_site:	    politiken.dk 
post_link:	    http://politiken.dk/udland/int_europa/ECE2596035/topmoede-kansler-merkel-og-praesident-hollande-saetter-graekerne-paa-plads/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Hvis du tager dig gevaldigt sammen, kan du måske låne nogle flere penge. Men 
du skal skynde dig. 
</p><p>
Nogenlunde sådan lyder essensen i det budskab, som Tysklands forbundskansler 
og Frankrigs præsident i nat afleverede til Grækenlands dybt forgældede 
regering. 
</p><p>
»Der er ingen tid at spilde«, sagde François Hollande kort før klokken tre i 
morges, efter at han sammen med Angela Merkel og flere topchefer fra EU og 
eurogruppen havde diskuteret i tre timer med den græske regeringsleder, 
Alexis Tsipras. 
</p><h3>
Græker optimist af uklare grunde 
</h3><p>
Det var Tsipras, der havde fremtvunget det særlige krisemøde med andre 
udvalgte ledere, fordi han ønsker mere tid og frihed til at gennemføre 
reformer i sit fallittruede land. 
</p><p><b class="ext-link">ANALYSE </b><a class="embeddedlink" href="http://politiken.dk/udland/int_europa/ECE2593786/analyse-frygt-for-graesk-selvmord-forpester-moede-mellem-europas-ledere-i-dag/">Frygt for græsk 'selvmord' forpester møde 
mellem Europas ledere i dag</a></p><p>
Efter mødet erklærede den græske leder sig mere »optimistisk«, om end det 
virker temmelig uklart hvorfor. For mens Alexis Tsipras hævder at have fået 
lidt mere politisk albuerum til, at Grækenland kan »fremlægge sine egne 
reformer«, så var det ikke den tyske kanslers udlægning af tingene. 
</p><div class="art-quote article-box">
<p class="quote"/>
<blockquote>
<p class="quote-txt">
Vi har ikke ændret en tøddel. Det er muligt, at I har hørt noget af det her 
før. Men det er fordi, at der ikke er sket meget i de seneste uger
</p>
<p class="sender">
Angela Merkel, Tysklands forbundskansler 
</p>
</blockquote>
</div><p/><p>
Angela Merkel understregede tværtimod, at Tsipras og hans regering bare skal 
se at få opfyldt en lang række krav om offentlige nedskæringer og reformer 
af landets ineffektive skattesystem, som grækerne lovede eurogruppens 
finansministre i februar. 
</p><p><b class="ext-link">GRÆKENLANDS MEDICIN </b><a class="embeddedlink" href="http://politiken.dk/oekonomi/gloekonomi/ECE2561007/her-er-graekenlands-medicin-rige-skal-betale-skat-fattige-faar-maaske-hoejere-loen/">Rige skal betale skat, 
fattige får måske højere løn</a></p><p>
»Vi har ikke ændret en tøddel. Det er muligt, at I har hørt noget af det her 
før. Men det er fordi, at der ikke er sket meget i de seneste uger«, sagde 
Merkel. 
</p><h3>
Skuffelse over manglende planer 
</h3><p>
Kansleren erkendte også, at der er »en vis skuffelse« i kredsen af eurolande 
over, at den nye græske venstrefløjsregering – som kom til magten i januar 
med løfter om oprør mod EU’s spareplaner – stadig ikke har fremlagt 
detaljerede og konkrete planer for den videre sanering af Grækenlands 
økonomi. 
</p><p>
Årtiers fejladministration, offentligt overforbrug og korruption har skabt et 
næsten uoverstigeligt gældsbjerg i Athen, og landet er de seneste år blevet 
holdt oven vande udelukkende takket være europæiske kriselån for omkring 
1.800 mia.kr. primært garanteret af de andre eurolande. 
</p><p>
Til gengæld har grækerne måttet love hårde reformer og nedskæringer, som i de 
senere år har medvirket til at få arbejdsløsheden til at eksplodere. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/oekonomi/ft/ECE2581368/graekenland-vil-goere-turister-til-skatteinspektoerer/">Grækenland vil gøre turister 
til skatteinspektører</a></p><p>
Alexis Tsipras mener, at spareplanerne risikerer at kvæle den græske økonomi 
totalt. Men Tyskland og alle de andre eurolande – også grækernes sydlige 
naboer i Italien, Spanien og Portugal – kræver, at Grækenland overholder 
alle forpligtelser som betingelse for at få udbetalt flere lån. 
</p><h3>
Pengenød udløser ny nervekrig 
</h3><p>
Den fastlåste situation betyder, at den græske statskasse nu igen er meget tæt 
på at løbe helt tør for penge. Det har udløst en nervekrig, hvor 
meningsudvekslingerne mellem den græske regering og de andre eurolande er 
blevet stadig mere barske og fornærmende. 
</p><p>
EU-præsident Donald Tusk har advaret om et såkaldt »grexident«, hvor 
Grækenland nærmest ved et uheld og på grund af misforståelser risikerer at 
ryge ud af møntunionen trods alle anstrengelser for at undgå det. 
</p><p><b class="ext-link">KONFLIKT </b><a class="embeddedlink" href="http://politiken.dk/udland/int_europa/ECE2595821/tysk-oproer-over-graesk-stinkefinger---men-var-det-bare-skraat-op-for-sjov/">Tysk oprør over græsk 'Stinkefinger' - 
men var det bare skråt op for sjov?</a></p><p>
Ingen er interesserede i at se eurozonen begynde at falde fra hinanden på et 
tidspunkt, hvor Europas økonomi endelig så småt ser ud til at bedres efter 
seks års dyb krise. 
</p><p>
Det var derfor, at Merkel og Hollande accepterede at bruge natten på møder med 
Tsipras, selv om for eksempel beneluxlandenes ledere kritiserede initiativet 
som ekskluderende og unødvendigt. 
</p><p>
Efter mødet i nat udstedte EU’s præsident, kommissionens formand og 
eurogruppen en kort erklæring, der gentager, at den græske regering skal 
skynde sig at præsentere »en fuldgyldig liste over specifikke reformer i de 
nærmeste dage«. 
</p><div class="art-quote article-box">
<p class="quote"/>
<blockquote>
<p class="quote-txt">
Jo hurtigere reformerne bliver kendt og jo hurtigere vi får de nødvendige 
informationer, jo hurtigere kan pengene blive frigivet
</p>
<p class="sender">
François Hollande, Frankrigs præsident 
</p>
</blockquote>
</div><p/><h3>
Merkel og Hollande kræver detaljeret liste 
</h3><p>
»En fuldgyldig liste betyder en liste med tilstrækkelig mange detaljer til, at 
vi er i stand til at bedømme, hvorvidt det er tilstrækkeligt. Det har den 
græske regeringsleder lovet at levere hurtigt, så vi kan få skabt den 
nødvendige tillid«, sagde forbundskansler Merkel. 
</p><p>
Frankrigs præsident tilføjede: 
</p><p>
»Jo hurtigere reformerne bliver kendt og jo hurtigere vi får de nødvendige 
informationer, jo hurtigere kan pengene blive frigivet«. 
</p><p>
Hvor mange dage, Athen nu præcis har til at levere, ville ingen svare på i 
nat. Men tiden er nær ved at rinde ud. 
</p><p class=" bl-elem">
Det almindelige EU-topmøde fortsætter i dag med generelle økonomiske 
diskussioner, samt blandt andet en debat blandt lederne om situationen i 
Libyen. 
</p>	
</div>
</div></body></html>
