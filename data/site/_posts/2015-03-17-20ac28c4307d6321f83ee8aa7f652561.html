---
layout:     post
title: 	    "Vi vil have sjæl i nye huse. Men kan sjæl designes?"
post_author:	    
post_date:	    Tue, 17 Mar 2015 12:06:49 +0100
post_site:	    politiken.dk 
post_link:	    http://politiken.dk/magasinet/feature/ECE2590832/vi-vil-have-sjael-i-nye-huse-men-kan-sjael-designes/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Hun kører hånden hen over en murstensvæg og piller lidt i den løse kalk. 
</p><p>
»Sådan noget som det her kunne man jo godt lade blive siddende på bygningerne. 
Det ser måske lidt slidt ud, men det viser, at stedet har en historie«. 
</p><p>
Marie Stender drejer ansigtet og kigger over på det byggeri, der ligger lige 
over for os. 
</p><p>
»Derovre prøver man jo at skabe noget af den variation, som der er i det gamle 
byggeri. Man sætter forskellige facader på det nye betonbyggeri, for at det 
skal se ud, som om det er vokset frem over længere tid. Det er en af de 
måder, man prøver at skabe en sjæl, når man bygger nyt«. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00921/Spis_Bo__Reportage__921374" data-id="921374" data-imgtype="jpg" data-caption="Gammelt afskallet murværk er med til at give et område sjæl. Men overlever det trangen til at ordne og rydde op? Foto: Finn Frandsen"/><p>
Marie Stender er antropolog og har netop skrevet ph.d. om liv, sjæl og 
identitet i boligbyggeri på Statens Byggeforskningsinstitut og Aalborg 
Universitet. Ved at kigge på tre nye byggerier i hovedstadsområdet 
undersøgte hun, hvordan bygherrer, arkitekter og planlæggere forsøgte at 
give stederne en identitet. At skabe en slags sjæl, så beboerne følte en 
tilknytning til stedet. 
</p><p>
Altså en sjæl som den, man kan finde i de gamle brokvarterer i København, hvor 
man kan se, at husene igennem historien har haft forskellige funktioner. 
Eller som på landet, hvor det, at man kender stedets historie – og måske 
selv er en del af historien – betyder, at man knytter sig stærkere til 
stedet. 
</p><p>
»Vi forbinder sjæl med friktion – altså det her med, at modsætninger mødes i 
byens rum og i selve arkitekturen. Spørgsmålet er bare, om man kan planlægge 
den slags i et helt nyt byggeri eller kvarter«. 
</p><h3>
Siloer og små røde huse 
</h3><p>
Sammen med Marie Stender er jeg taget ud til Københavns Nordhavn. Nærmere 
bestemt Århusgadekvarteret, som i disse år gennemgår en kæmpe forvandling 
fra industriområde til beboelse og erhverv. Ud fra arkitekten Dan 
Stubbergaards generelle tegninger skal Nordhavn udvikle sig til en ny bydel, 
og første hug i den forvandling er Århusgadekvarteret på Østerbro. 
</p><p>
Her er gamle siloer, som er blevet omdannet til kontorer. Små røde lave huse, 
der skal bruges til beboelse, og overalt får man øje på en kran eller et 
hold håndværkere. 
</p><p><i class=" bl-elem">Men vil det lykkes at skabe sjæl her? </i></p><p>
»Det tror jeg, man satser på. Man vil bevare noget af det eksisterende og 
bygge nyt. Man prøver at skabe kontraster, og man har lært meget i forhold 
til, da man anlagde Ørestad. Men jeg kan stadig være bekymret for, om det 
vil lykkes«, siger Marie Stender. 
</p><p>
Hun bygger sin bekymring på det feltarbejde, hun foretog, mens hun var 
ph.d.-studerende. Her boede hun i tre nye byggerier i hovedstadsområdet: 
A-huset på Islands Brygge, 8-tallet i Ørestad og Lange Eng i Albertslund. 
Alle tre steder blev etableret med en historie, som handlede om at skabe et 
sted med liv og identitet fra begyndelsen. 
</p><p>
I 8-tallet handlede det om, at det var en berømt arkitekt – Bjarke Ingels – 
der stod bag byggeriet, som samtidig var inspireret af en spansk 
bjerglandsby. I A-huset, som er en gammel kontorbygning på Islands Brygge, 
fik kunstnere og kreative mennesker lov at bo i ejendommen, mens den blev 
sat i stand, fordi man ønskede at skabe en helt særlig kunstnerstemning, som 
man kender fra New York. Lange Eng i Albertslund blev grundlagt af en gruppe 
mennesker, der ønskede at skabe et bofællesskab, som de fik en af tidens 
hotte arkitekter – Dorte Mandrup – til at stå for. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00921/Spis_Bo__Reportage__921385" data-id="921385" data-imgtype="jpg"/><p/><hr class="img-placeholder" data-classname="inline-img" data-src="http://multimedia.pol.dk/archive/00921/Spis_Bo__Reportage__921375" data-id="921375" data-imgtype="jpg" data-caption="Det er en kæmpestor forvandling af Århusgade-området ved porten til Nordhavn, der er i gang i øjeblikket. Gamle siloer og produktionsbygninger bliver omdannet til boliger og kontorer. Foto: Finn Frandsen"/><p>
»Jeg har valgt de tre cases, fordi de er markante, og fordi man har haft nogle 
helt klare ideer med, hvad man ville«, fortæller Marie Stender. 
</p><p>
Om det er lykkedes eller ej at skabe sjæl de tre steder, kan man godt 
diskutere. Men de tre steder viser, at det er svært at planlægge et steds 
identitet, for måske ændrer vilkårene sig i løbet af byggeprocessen, som det 
skete med både Lange Eng, A-huset og 8-tallet. Finanskrisen gjorde det for 
eksempel sværere at sælge de store loftlejligheder i A-huset, og stedet 
endte som midlertid udlejning for mange forskellige mennesker, der ikke var 
helt så begejstrede for den rå arkitektur. 
</p><p>
»Nogle af de udenlandske beboere gik ned i receptionen i bygningen og klagede 
over, at deres lejligheder ikke var gjort færdige. De syntes heller ikke, 
det var fedt, at kunstnerne havde efterladt malingrester på vægge og lofter. 
Den historie viser, at det er svært at planlægge og styre en fortælling om 
et sted. Omvendt vil jeg ikke sige, at man skal lade helt være og bare satse 
på det gennemsnitlige. Det handler om, hvor stor en skala vi gør det i«. 
</p><p>
Alle tre steder havde bygherrer og arkitekter arbejdet med stedets identitet – 
for eksempel ved at bygge videre på noget ældre i A-huset. Det skaber nemlig 
en friktion i arkitektur, materialer og i stoflighed, som kan give den sjæl, 
vi kender fra gammelt byggeri og i gamle byrum. 
</p><p>
»Vi elsker det i vores tid, det her med autenticitet, mange historiske lag 
oven på hinanden. Men når det ikke er der automatisk, så laver vi et billede 
på det, i stedet for at lade det opstå af sig selv igennem forskellige 
tider, eller ved at forskellige sociale grupper mødes«. 
</p><p><i class=" bl-elem">Er det et problem? </i></p><p>
»Jeg ved ikke, om det er problem, men det er et paradoks, at man prøver at 
designe friktion. Som i 8-tallet, hvor Bjarke Ingels siger, at han er 
inspireret af bjerglandsbyen og af arkitektur, hvor der ikke har været 
arkitekter med. Så er faren, at vi skaber billeder på friktion frem for at 
reelt at lade den opstå, ved at forskellige mennesker og tider former byen«. 
</p><p><i class=" bl-elem">Kan man overhovedet designe en sjæl?</i></p><p>
»Nej, man kan ikke sætte sig til tegnebordet og så gå ud og lave den. Det skal 
man være arkitekt for at tro«. 
</p><p>
Marie Stender ler højt. 
</p><p>
»Noget af det, vi kalder sjæl, er kendetegnet ved, at det er u-designet. For 
eksempel murermesterhuse, som mange danskere elsker og synes har sjæl. De er 
ikke bare formet efter vores behov, men har deres egne små særkender, som 
vidner om en anden tid. Der har været plads til ændringer undervejs«. 
</p><h3>
Arkitekter elsker orden 
</h3><p>
Skal Nordhavn blive et levende og varieret byområde, handler det blandt andet 
om at lade tingene udvikle sig i deres eget tempo. At området ikke er tænkt 
som værende færdigt, når beboerne flytter ind. 
</p><p>
»Det gamle byggeri i Nordhavn er præget af knopskydning, og det håber jeg, man 
vil blive ved med at give plads til«, siger Marie Stender og peger op på en 
udestue, der er bygget oven på en treetagers bygning. Den håber hun får lov 
at blive liggende, men det er ikke sikkert, medgiver hun: 
</p><p>
»Arkitekter har jo noget med orden. De elsker det. Men mennesker roder, og 
der, hvor arkitekterne selv bor, der roder det også«. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00921/Spis_Bo__Reportage__921376" data-id="921376" data-imgtype="jpg" data-caption="Arkitekter har noget med orden og med at rydde op, mener antropologen Marie Stender. Foto: Finn Frandsen"/><p>
Nogle gange kommer arkitekterne bare til at rydde for meget op, og det dræber 
bylivet og variationen, mener Marie Stender. Et eksempel på det er Amerika 
Plads, som ligger på kanten af det nye Nordhavnskvarter. 
</p><p>
»Der har været mange planlæggere ind over Amerika Plads, men jeg vil ikke 
kalde det sted en succes. Man havde faktisk de samme visioner, som vi hører 
om Nordhavn. Man har bevaret noget af den gamle arkitektur, der er høj 
tæthed og krav til, at der skal være udadvendte erhverv i stueetagerne. Men 
så har man glemt opkoblingen til byen – infrastrukturen. Man kan jo ikke 
komme derud«, siger Marie Stender og tilføjer: 
</p><p>
»Og det her med, at der skal være butikker i stueetagerne og varieret 
arkitektur, det er jo meget godt, men hvis det hele alligevel er dyre 
ejerlejligheder og dyrt kontorerhverv, så er der ikke en sjæl at se. De 
mennesker sidder inde på deres advokatkontor og arbejder, eller også kommer 
de hjem sent om aftenen og falder i søvn foran deres tv. Men hvis man vil 
have liv, så skal man kunne turde, at der er andre mennesker og andre 
funktioner«. 
</p><p><i class=" bl-elem">Hvad skal man så gøre? Man skal jo planlægge en by og kan ikke vente på, at 
alt vokser frem af sig selv.</i></p><p>
»Nej, og det er heller ikke sådan, at hele København skal være som Vesterbro 
eller Nørrebro. Det er fint, at der er en arbejdsdeling mellem kvartererne. 
Byen er blevet rigere, så vi skal måske acceptere, at der er områder, som 
har mere forstadskarakter. For det er der grupper i byen, som efterspørger«. 
</p><p><i class=" bl-elem">Det er vel også urealistisk at ramme alle, når man bygger nyt?</i></p><p>
»Ja, men hver tid tror, at nu har man regnet den ud. I 60’erne troede 
modernisterne, at de vidste, hvordan alle mennesker ville leve, og så 
formede vi store områder på en måde, som vi dag synes er problematisk, selv 
om det var nogle af Danmarks bedste arkitekter, der lavede dem. I dag skal 
vi passe på, at vi ikke laver den samme fejl. At vi nu synes, at svaret på 
alting er byliv og forskellige facader og så smører det ud over alle byer, 
udsatte områder og nye bydele«, siger Marie Stender, mens vi står og kigger 
ud over vandet i havnen. 
</p><p>
Vi går forbi en gruppe mænd, der er ved at sætte afspærringer op ved de små 
røde huse, som kaldes Frikvarteret. 
</p><p>
»Det vigtigste er at tænke i små bidder i tid og rum«, siger Marie Stender. 
</p><p>
»Noget af det, vi godt kan lide i byen, er, at man for eksempel har en 
baggård, der var formet til noget andet, og at vi i dag lægger et nyt 
fortolkningslag på den. Vi skal give lov til, at man kan lægge flere lag på 
igennem tiden, så vi får den friktion, som folk kan lide, og som de synes 
giver sjæl og identitet«. 
</p><p class=" bl-elem"><i class=" bl-elem">Publiceret 17. marts 2015</i></p>	
</div>
</div></body></html>
