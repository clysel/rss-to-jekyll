---
layout:     post
title: 	    "»Det gør altid ondt. Altid«"
post_author:	    
post_date:	    Wed, 18 Mar 2015 11:47:14 +0100
post_site:	    politiken.dk 
post_link:	    http://politiken.dk/fotografier/ECE2591037/det-goer-altid-ondt-altid/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
En af de største velsignelser mærker man netop ikke: At man ikke har ondt 
nogen steder. Og derfor ubesværet kan mærke alt muligt andet. 
</p><p>
Hvad det er værd, ved de 850.000 danskere, som lever med kroniske smerter. Som 
Max, der efter en arbejdsskade har kroniske rygsmerter og en depression: 
»Jeg har i de seneste år ladet min krop tatovere med forskellige 
dyremotiver. Det minder mig om en lykkelig tid – dengang jeg havde mit 
drømmejob i Zoologisk Have«. 
</p><p>
Max er en af ti personer med kroniske smerter, som fotografen Martin Bubandt 
har fotograferet for ’Smertelinjen’, hvor smerteramte og deres pårørende 
gratis kan få rådgivning. Billederne - og de ti fortællinger om et liv, der 
gør ondt - kan opleves på udstillingen ’Smertens ansigt’, som vises i 
forhallen på Herlev Hospital og siden skal besøge andre hospitaler i landet. 
</p><p>
Entertaineren og forfatteren Lotte Heise fortæller, hvordan hun skulle lære at 
bede om hjælp, da hun fik kroniske smerter af slidgigt i ryg og fødder. 
Skuespilleren Jens Jørn Spottag om, hvordan han fandt sin »indre kriger«, da 
smerter forårsaget af leddegigt og diabetes satte ind. »Find det, du vil 
kæmpe for: din familie, dit arbejde. Hvad som helst«, siger han. Den 
tidligere verdensmester i speedway Jan O. Pedersen har kroniske smerter i 
ryg, hænder, fødder og nakke efter en ulykke, men insisterer på, at han kan 
det samme som før. »Det er«, siger han, »bare et spørgsmål om at få det 
planlagt ordentligt«. 
</p><p>
Efter et overfald som 18-årig fik Jonas posttraumatisk hovedpine og Hortons 
hovedpine, droppede sit studie, sin karriere i militæret og mistede sine 
venner. Uden sin datter tror han ikke, at han havde levet i dag. »Hun har 
med oprigtighed og ukuelig livsglæde flyttet mit fokus væk fra mig selv og 
alt det, jeg ikke kan, og fået mig til at indse, at jeg kan være noget for 
nogen«. 
</p><p>
Udstillingen på Herlev Hospital åbnede i går, og fotografierne hænger på 
stedet en måned. 
</p><p class=" bl-elem">
Billedteksterne i fotoserien her på pol.dk er uddrag af de tekster, der følger 
billederne på udstillingen. 
</p>	
</div>
</div></body></html>
