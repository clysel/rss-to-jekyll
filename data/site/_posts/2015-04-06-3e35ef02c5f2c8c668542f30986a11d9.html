---
layout:     post
title: 	    "Maersk vil sejle længere på literen"
post_author:	    
post_date:	    Mon, 06 Apr 2015 22:37:38 +0200
post_site:	    politiken.dk 
post_link:	    http://politiken.dk/oekonomi/2050/klima/ECE2617718/maersk-vil-sejle-laengere-paa-literen/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Større skibe, bedre planlægning og lavere fart.
</p><p>
Det er de vigtigste forklaringer på, at Maersk Line har reduceret sit 
brændstofforbrug med næsten 40 procent siden 2007. Og nu skruer verdens 
største containerrederi op for klimaambitionerne.
</p><p>
»Nu sætter vi et nyt mål, fordi det på alle måder giver god mening for Maersk. 
Vi vil nå 60 procent reduktion inden 2020. Det er megaambitiøst. Jeg kan 
ikke sige med sikkerhed, om vi når det, men vi vil gøre vores yderste«, 
siger driftschef i Maersk Line Søren Toft.
</p><p>
I absolutte tal har Maersk Line siden 2007 nedbragt sin udledning af CO2 med 
11,5 millioner ton – omtrent den samme mængde CO2, som det i samme periode 
er lykkedes at fjerne fra det samlede danske energiforbrug. Maersk arbejder 
også ud fra den samme ambition som regeringen, nemlig at afkoble udslippet 
fra den økonomiske vækst.
</p><h3>
Chef: Bidrager til bundlinjen
</h3><p>
»Vores reduktioner skal ske, mens vi samtidig vokser i markedet. Vi vil 
reducere vores brændstofforbrug både i reelle tal og relativt per 
transporteret container. Vi gør det ikke kun, fordi vil være gode og 
ansvarlige; det bidrager også til bundlinjen«, siger Søren Toft.
</p><p>
Alene i 2013 sparede Maersk astronomiske 764 millioner dollars (cirka 4,2 
milliarder kroner) i forhold til året før takket være den bedre 
brændstoføkonomi. Og året efter lykkedes det at skære endnu 550 millioner 
kroner af udgifterne. 
</p><div class="art-quote article-box">
<p class="quote"/>
<blockquote>
<p class="quote-txt">
Det er værd at huske på, at Maersk samtidig er en stor del af problemet
</p>
<p class="sender">
Jens Matthias Clausen, Greenpeace 
</p>
</blockquote>
</div><p>
Professor i klima og økonomi ved DTU Kirsten Halsnæs kalder den nye målsætning 
for »meget bemærkelsesværdig«:<br/><br/>
»Transportsektoren er et af de sværeste steder at reducere CO2-udslippet, 
fordi man ikke bare kan skifte brændstof ud med vind eller sol. Samtidig 
bliver der stadig mere international handel. Derfor er det yderst 
prisværdigt, hvis de kan sætte sig det mål at reducere med 60 procent. De 
sparer også mange penge på det, men det behøver de ikke undskylde«.</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/virksomheder/ECE2492741/dramatisk-dyk-i-olieprisen-tvinger-maersk-til-ny-strategi/">Dramatisk dyk i olieprisen 
tvinger Mærsk til ny strategi</a></p><p>
Omtrent 90 procent af alle varer bliver transporteret med skib, og branchen 
tegner sig alene for 3 procent af de globale CO2-udslip. Det er lidt mere 
end Tysklands samlede udledning. Derfor er udviklingen også vigtig i forhold 
til de globale klimaambitioner, fastslår Kirsten Halsnæs.
</p><p>
»Det er klart, at hvis vi skal nå målet om at holde de globale 
temperaturstigninger under to grader, så skal alle sektorer være med«, siger 
professoren.
</p><h3>
En helt anden matematik
</h3><p>
Den vigtigste forklaring på, at Maersk har kunnet spare så meget på brændstof, 
er, at dets skibe har sat farten ned. Det kaldes <i>slowsteaming</i> og 
fungerer nøjagtig, som når en bilist letter foden fra gaspedalen.
</p><p><i class=" bl-elem">Driftschef Søren Toft, handler det her ikke også om, at I plejede at opføre 
jer som dem, der kører 200 km/t på motorvejen?</i></p><p>
»Jo, det kan du sige, men dengang råolien kostede 20 dollars per tønde, var 
det simpelthen en anden matematik. Fragtraterne var også højere, og som 
enhver anden virksomhed er vi fokuserede på bundlinjen. Men ser du os i 
forhold til vores konkurrenter, er vi væsentligt mere effektive«, siger 
Søren Toft.
</p><p>
Lavere brændstofforbrug er dog også trenden i andre store containerrederier. 
</p><p>
LÆS OGSÅ <a class="embeddedlink" href="http://politiken.dk/oekonomi/virksomheder/ECE2476870/maersk-i-historisk-milepael-nyt-olieeventyr-paa-dybt-vand/">Mærsk i historisk milepæl: Nyt 
olieeventyr på dybt vand</a></p><p>
Hos Greenpeace betegner klimarådgiver Jens Mattias Clausen det som »glædeligt, 
at Maersk vil være en del af løsningen på skibsfronten«. Men, tilføjer han:
</p><p>
»Det er værd at huske på, at Maersk samtidig er en stor del af problemet, da 
de med den anden hånd leder efter ny olie og gas, selvom videnskaben siger, 
at mindst to tredjedele af allerede kendte fossile reserver skal blive i 
jorden«. 
</p><p class=" bl-elem">
Udledningerne fra den danske handelsflåde tæller ikke med i Danmarks samlede 
CO2-udslip.
</p>	
</div>

</div></body></html>
