---
layout:     post
title: 	    "Københavns ejerlejligheder er på det højeste niveau nogensinde"
post_author:	    
post_date:	    Wed, 13 May 2015 13:19:00 +0200
post_site:	    politiken.dk 
post_link:	    http://politiken.dk/oekonomi/bolig/ECE2667460/koebenhavns-ejerlejligheder-er-paa-det-hoejeste-niveau-nogensinde/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Priserne på ejerlejligheder i København er nu på sit højeste nogen sinde. 
</p><p>
Homes ejerlejlighedsindeks, der måler alle solgte lejligheder på landsplan og 
i de store byer, viser, at lejlighedspriserne over det seneste år er steget 
med 13,4 procent over hele landet, mens ejerlejlighederne i København er 
steget med 16,3 procent. 
</p><p>
Alene fra marts til april steg de københavnske ejerlejligheder med 5,7 
procent, og dermed kostede en ejerlejlighed på 85 kvadratmeter i hovedstaden 
rekordhøje 2,81 millioner kroner, viser indekset, som ikke tager højde for 
inflation. 
</p><p>
»Der er rigtig godt gang i ejerlejlighedsmarkedet. Både fremvisninger, handler 
og priserne peger i én retning, nemlig op, mens salgstiderne og 
prisafslagene peger nedad. Det går rigtig stærkt lige nu«, siger Mads 
Ellegaard, der er relationschef i Home. 
</p><p>
Også i Aarhus er der godt gang i boligsalget. Selv om priserne er steget knap 
så kraftigt som i København i april, kostede en ejerlejlighed på 85 
kvadratmeter 2,27 millioner, hvilket er tæt på prisrekorden i begyndelsen af 
2007. 
</p><p>
Lidt langsommere går det på husmarkedet, hvor priserne på landsplan ligger 7,2 
procent højere sammenlignet med samme tid sidste år. Prisen på et 
gennemsnitligt parcelhus på 140 kvadratmeter var i april 1,8 millioner 
kroner.
</p><h3>
Bekymring for bobel stiger 
</h3><p>
En af de afgørende faktorer for de markante prisstigninger i hovedstaden er et 
øget salg af projektlejligheder, som isoleret set trækker den gennemsnitlige 
pris op. 
</p><p>
Dertil kommer, at priserne på projektlejligheder er steget med 20 procent på 
under et halvt år, mens der også er sket en kraftig stigning i priserne på 
eksisterende lejligheder, der er steget med 12 procent over det seneste år. 
</p><p>
»Københavns ejerlejligheder tiltrækker mest opmærksomhed, fordi prisvæksten er 
så stor, og man er kommet op på et prisniveau, vi ikke har set mage til 
længe«, siger Danske Banks cheføkonom, Steen Bocian. 
</p><p>
Han mener ikke, at det, at priserne er kommet over den tidligere top 
nødvendigvis er udtryk for en boble. 
</p><p>
»Men man begynder at være lidt mere bekymret, når priserne er så høje, og 
niveauet er så højt«, siger han og opfordrer købere, der er på vej ud på 
markedet, til at være forsigtige. 
</p><h3>
Stigende renter - lavere priser? 
</h3><p>
En af de afgørende årsager til den hastige prisstigning er det ekstremt lave 
renteniveau. Langt de fleste boligkøbere må ud at låne penge til at 
finansiere boligen og i første kvartal i år, har det været ekstraordinært 
billigt med renter, der har været historisk lave. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/ECE2659604/farvel-til-2-procentslaanet-de-rekordlave-renter-ser-ud-til-at-vaere-historie/">Farvel til 2-procentslånet: De 
rekordlave renter ser ud til at være historie</a></p><p>
Den billige månedlige ydelse har fået gang i markedet, især i de dyre områder 
som København, hvor man blandt andet på grund af mange yngre indbyggere, har 
en tendens til at tage mere risikable og afdragsfrie lån. 
</p><p>
»Der er ingen tvivl om, at det lave renteniveau er en vigtig drivkraft«, 
påpeger Steen Bocian. Nu er udviklingen imidlertid så småt begyndt at vende, 
renterne er opadgående, og det kan på flere måder være positivt for 
boligmarkedet at færre haster til kreditforeningerne for at få et lån. 
</p><p class=" bl-elem">
»Så må vi se, om markedet også vender. Renterne er stadig ekstremt lave, men 
en stigning kan tage toppen af prisvæksten, hvilket vil være fint - det kan 
være godt med en dæmpende hånd i de dyre områder«, siger Steen Bocian. 
</p>	
</div>

</div></body></html>
