---
layout:     post
title: 	    "Problemet er løst: Dansk atomskrot bliver fast inventar i kunstmuseum"
post_author:	    Magnus Boye
post_date:	    Wed, 01 Apr 2015 04:00:09 +0000
post_site:	    ing.dk 
post_link:	    http://ing.dk/artikel/problemet-er-loest-dansk-atomskrot-bliver-fast-inventar-i-kunstmuseum-175165
---
<html><body><div><section class="body">
			<p>En årelang hovedpine for de danske politikere har fået en midlertidig løsning. Det danske atomaffald skal i de næste 100 år opbevares i et mellemlager, der bliver en aktiv del af kunstmuseet Louisiana. En skarp læser havde på Ingeniørens Atomkort udpeget Louisiana som et bud på en lagerplacering. Det viser sig altså nu at være en uhyggelig præcis forudsigelse.</p>
			<p>Folketingets partier tog sent fredag beslutningen om at placere atomaffaldet ved museet i Humlebæk. Det skete efter ugers tæt dialog med museets ledelse og Fredensborg Kommune, forklarer sundhedsminister Nick Hækkerup.</p>
			<p>»Vi har hele tiden ønsket, at lageret skulle placeres efter et frivillighedsprincip. Det har taget 12 år, men nu er det lykkedes, og jeg er glad for, at vi har fundet en god løsning på denne udfordring,« lyder det fra ministeren i en pressemeddelelse.</p>
			
			<p>Louisiana har sammen med Dansk Dekommissionering udarbejdet en plan for at opbevare affaldet sikkert, men samtidig gøre skraldet til en æstetisk oplevelse. Første skridt bliver en tilbygning til museets Sydfløj, fortæller direktør for Louisiana, Poul Erik Tøjner.</p>
			<p>»Atomaffalds-installationen skal de næste århundrede være en del af vores permanente udstilling. Ultra-permanent om man vil,« forklarer han.</p>
			<p>Museet vil sammen med Fredensborg Kommune modtage en uspecificeret statslig støttesum til at føre projektet ud i livet.</p>
			<h2>»Ekko af evigheden«</h2>
			<p>Placeringen ved Louisiana er tæt på ideel til det danske atomaffald. Museet ligger i sikker afstand til både vigtige grundvandsreserver og sårbare naturområder, oplyser Geus. Og så kan atomaffaldet give en unik oplevelse til museets besøgende, forklarer Poul Erik Tøjner.</p>
			<p>»Det radioaktive affald rummer en historie om forfald og om altings forgængelighed,« vurderer han.</p>
			
			<p>Det er endnu ikke afgjort, hvilken kunstner der skal omsætte atom-tønderne til en installation, men museet er i dialog med Olafur Eliasson, der tidligere har indrettet Louisianas sydlige fløj som en islandsk flodbred med værket ’Riverbed’.  Uanset hvem der skal udforme kunstværket – som har arbejdstitlen ’Atomaffald i tønde’ – er der masser af muligheder med det radioaktive materiale, mener Poul Erik Tøjner, der ikke tror, at affaldets potentielle sundhedsfarer vil holde museumsgæsterne væk.<br/>
			<figure class="plugin right zoomable"><img data-original-image="http://ing.dk/sites/ing/files/atomkort.jpg" src="http://ing.dk/sites/ing/files/styles/w1120_media_right/public/atomkort.jpg?itok=D8aXWunr" alt=""/><figcaption>Se læsernes forslag til, hvor atomaffaldet kan placeres </figcaption></figure><br/>
			»Det er klart, man skal ikke vandre rundt blandt tønderne hele dagen. Men der er en sjælden skønhed i, at den radioaktive dosis, man modtager, er proportionel med den kunstneriske værdi, man absorberer,« siger direktøren og tilføjer:</p>
			<p>»Den ulmende radioaktivitet i de tærede tønder er som et spinkelt ekko af evigheden, der udstiller vores egen dødelighed.«</p>
			<h2>Som en tur til tandlægen</h2>
			<p>Reelt vil den radioaktive dosis til besøgende være begrænset. Det mener ekspert i strålesikkerhed for Dansk Dekommissionering, Per Hedemann Jensen, som har været med til at godkende den alternative deponeringsplan.</p>
			<p>Ved en times besøg blandt de betonforede ståltønder vil museumsgæsterne have modtaget i gennemsnit omkring 0.01 millisievert radioaktiv stråling.</p>
			<p>»Det svarer nogenlunde til at få taget et røntgenbillede hos tandlægen,« forklarer Per Hedemann Jensen.</p>
			
			<p>Billetten til det sjællandske museum skal i fremtiden forsynes med en stribe, der skifter farve, når den udsættes for stråling. På den måde kan besøgende selv holde øje med, hvor meget radioaktivitet, de har modtaget og blive advaret, hvis der mod forventning skulle være et læk fra en af de tusinde affaldstønder.<br/>
			<figure class="plugin right zoomable"><img data-original-image="http://ing.dk/sites/ing/files/2709.jpg" src="http://ing.dk/sites/ing/files/styles/w1120_media_right/public/2709.jpg?itok=4nbzistA" alt=""/><figcaption>Den danske løsning er inspireret af hollændernes kombinerede atomlager og kunsthal </figcaption></figure><br/>
			Over for de 233 kg såkaldt særligt affald, der blandt andet består af bestrålet forsøgsbrændsel fra Risøs Hot Cells, må kunsten dog give op, oplyser Dansk Dekommissionering. Folketingets tværfaglige arbejdsgruppe satser fortsat på, at få sendt denne begrænsede del af affaldet til udlandet.</p>
			<h2>Inspireret af Holland</h2>
			<p>De danske politikere lægger ikke skjul på, at de har været meget inspireret af mellemlageret i Holland, der har fået titel af landets største kunstværk. Her står kunstsamlinger side om side med atomaffald og det syn gjorde indtryk, da den danske delegation i december besøgte lageret, fortæller Socialdemokraternes sundhedsordfører Flemming Møller Mortensen.</p>
			
			<p>»Det gav os tanken, at hvis man kan anbringe kunstsamlinger sammen med atomskrald, så må det modsatte også kunne lade sig gøre,« forklarer han.</p>
			<p>Det hollandske mellemlager er bygget ud fra devisen om, at hvis hele anlægget er æstetisk flot, så kan lokalsamfundet også være stolt af at huse det ellers problematiske affald. Og den idé tog de danske politikere med sig hjem.</p>
			<p>»Vi har eftersøgt nogen, der kunne se potentialet i at påtage sig den her opgave, og det har vi nu fundet,« siger Flemming Møller Mortensen og tilføjer:</p>
			<p>»Jeg er stolt af, at vi her i landet har så progressivt museum som Louisiana,«</p>
			<p>Den nye udstilling forventes at blive indviet i midten af 2016.</p>
		</section>
		  </div></body></html>
