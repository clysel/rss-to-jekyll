---
layout:     post
title: 	    "Hver dansker har 163.000 kroner til gode i udlandet"
post_author:	    
post_date:	    Thu, 16 Apr 2015 10:42:07 +0200
post_site:	    politiken.dk 
post_link:	    http://politiken.dk/oekonomi/dkoekonomi/ECE2628477/hver-dansker-har-163000-kroner-til-gode-i-udlandet/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
En vild idé: I det kommende halve år holder vi alle sammen fri og lever af de 
penge, udlandet skylder os. Var det ikke noget? 
</p><p>
Indrømmet. Sygehuse og skatteforvaltning må lukke ned, og tænk på alle de 
e-mails, vi går glip af. Men tankeeksperimentet bunder i, at Danmark har 
rekordmange penge til gode i udlandet. 
</p><div class="art-quote article-box">
<p class="quote"/>
<blockquote>
<p class="quote-txt">
Det er grundlæggende historien om en sund dansk økonomi - også selv om andre 
gerne vil fremstille det anderledes
</p>
<p class="sender">
Frederik I. Pedersen 
</p>
</blockquote>
</div><p>
Nettoformuen lyder i øjeblikket på intet mindre end 920 milliarder kroner, 
viser den seneste oversigt fra Nationalbanken, der løber til og med fjerde 
kvartal 2014. De mange milliarder svarer til 48 procent af landets bnp – 
altså et halvt års samlet produktion.</p><p>
»Der er tale om voldsomt mange penge«, siger Frederik I. Pedersen fra 
Arbejderbevægelsens Erhvervsråd. 
</p><p>
»Og det er grundlæggende historien om en sund dansk økonomi – også selv om 
andre gerne vil fremstille det anderledes«, siger han.
</p><p>
Senest er det især de stigende aktiekurser og en styrket dollar, der bidrager 
til det store overskud. I løbet af fjerde kvartal har danske investorer på 
den baggrund opnået en stor gevinst på deres beholdning af amerikanske 
aktier. 
</p><p>
Hertil kommer den meget lave rente, der giver de danske forsikrings- og 
pensionsselskaber en betydelig gevinst, når de har lavet en renteafdækning 
over for udenlandske modparter. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/oekonomi/virksomheder/ECE2626189/udenlandske-ivaerksaettere-skal-skabe-danske-jobs/">Udenlandske iværksættere skal 
skabe danske jobs</a></p><p>
Helt grundlæggende skyldes det store overskud på betalingsbalancen dog ganske 
enkelt, at Danmark sælger langt mere til udlandet, end vi køber. Situationen 
står altså i kontrast til situationen i 1970’erne og 1980’erne, hvor først 
Anker Jørgensen og siden Poul Schlüter bøvlede med et vedvarende underskud. 
</p><p>
»Danmark har gennemført masser af reformer, og overskuddet på 
betalingsbalancen vidner om, at vi står stærkt i konkurrencen med udlandet. 
Derfor kan vi ikke genkende billedet, når Dansk Arbejdsgiverforening og 
andre nærmest får det til at lyde, som om Danmark er et fallitbo«, siger 
Frederik I. Pedersen. 
</p><p>
Imidlertid betyder det store overskud ikke blot, at det går udmærket for dansk 
eksport. Det imponerende overskud er også et udtryk for, at krisen stadig 
kaster en skygge over dansk økonomi, hvor både husholdninger og virksomheder 
holder igen med forbruget – herunder af varer fra udlandet. 
</p><h3>
En økonomi i ubalance 
</h3><p>
Og netop det er hovedfortællingen for cheføkonom Steen Bocian fra Danske Bank. 
</p><p>
»Et stort overskud på betalingsbalancen er ligesom et stort underskud på 
betalingsbalancen udtryk for et strukturelt problem – dansk økonomi er 
ubalanceret«, siger han. 
</p><p>
De danske virksomheder bør investere mere, fordi det er nødvendigt, hvis 
væksten skal sikres, argumenterer Steen Bocian, der efterlyser reformer, som 
kan hjælpe virksomhederne på vej. 
</p><p>
Også husholdningerne skal bruge flere penge, hvis det står til Danske Bank. 
Ganske vist fremhæver ikke mindst EU ofte, at de danske husstande har en 
overordentlig stor gæld. Men det opvejes af betydelige pensionsopsparinger, 
påpeger Steen Bocian. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/oekonomi/gloekonomi/ECE2625568/stik-mod-alle-forventninger-falder-kinas-eksport-markant/">Stik mod alle forventninger 
falder Kinas eksport markant</a></p><p>
Men hvad er så konklusionen – er det godt eller skidt med det store overskud? 
Begge dele er rigtigt, mener økonomiprofessor Bo Sandemann Rasmussen fra 
Aarhus Universitet. 
</p><p>
Det store overskud er både udtryk for en udmærket evne til at sælge varer til 
udlandet og en hjemlig økonomi, der stadig tynges af krisestemning. 
</p><p>
Et strukturelt problem kan professoren dog ikke få øje på: »Jeg tror på, at 
der kommer en modreaktion, hvor især forbrugerne igen begynder at spendere. 
Det tilsiger al logik«, siger han. 
</p><p>
Det er også helt legalt at udlægge den bugnende betalingsbalance som et bevis 
på, at Danmark har en udmærket konkurrenceevne over for udlandet. I hvert 
fald overordnet. 
</p><p>
For det er medicinalindustrien og andre højteknologiske virksomheder, der 
trækker Danmark op, mens der er vedvarende udfordringer inden for andre 
brancher, forklarer Sandemann Rasmussen. 
</p><h3>
Beskæftigelsen er udfordret 
</h3><p>
»Vi skal ikke længere væk end til Tyskland for at finde virksomheder, der kan 
levere visse ydelser til en lavere pris. Det bliver ikke et problem for 
konkurrenceevnen og betalingsbalancen, så længe Danmark kan følge med eller 
er bedre på andre felter. Men det kommer til udtryk i et 
beskæftigelsesproblem, især for ufaglærte på lavlønsområdet«. 
</p><p>
Netop det sidste var da også udgangspunktet, da Dansk Arbejdsgiverforening i 
sidste uge udløste et ramaskrig i fagbevægelsen. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/oekonomi/virksomheder/ECE2618084/analytikere-jubler-over-danske-aktiers-magiske-gennembrud/">Analytikere jubler over danske 
aktiers magiske gennembrud</a></p><p>
»Danmark er hårdt udfordret og står foran mange år med lavvækst og underskud 
på de offentlige finanser«, siger administrerende direktør Jørn Neergaard 
Larsen, der foreslår at skære i både sygedagpenge, kontanthjælp og 
førtidspension for at bringe 85.000 tilbage på arbejdsmarkedet. 
</p><p>
Men den brændende platform er altså overdrevet, hvis man spørger 
Arbejderbevægelsens Erhvervsråd. 
</p><p class=" bl-elem">
»Flere nøgletal peger i den rigtige retning. Betalingsbalancen er bare et af 
dem«, siger Frederik I. Pedersen. 
</p>	
</div>

</div></body></html>
