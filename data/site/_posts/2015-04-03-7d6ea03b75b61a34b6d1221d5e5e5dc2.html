---
layout:     post
title: 	    "Samira skal forlade mand og børn - nu"
post_author:	    
post_date:	    Fri, 03 Apr 2015 14:13:20 +0200
post_site:	    politiken.dk 
post_link:	    http://politiken.dk/indland/ECE2615562/samira-skal-forlade-mand-og-boern---nu/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Kommer du til Danmark, skal du arbejde, lyder den socialdemokratiske kampagne, 
som for tiden er at finde på blandt andet siderne af bybuslinjerne 31 og 32, 
som i faste minuttal standser ud for boligblokken Fyrreparken i Odense. 
</p><p>
Her bor Mohammad Asif sammen med sin hustru og deres to døtre på henholdsvis 1 
og 3 år, men selv om familiefaren har arbejdet stort set uafbrudt, siden han 
kom til landet som 18-årig på flugt fra krigen i Afghanistan, har hans kone 
fået afslag på familiesammenføring, og hun er blevet bedt om at forlade 
landet øjeblikkelig. 
</p><p>
En afgørelse, der truer med at smadre det ellers faste grundlag under 
familien. 
</p><p>
»Vi har altid været meget aktive. Vi har lært dansk, og vi forsørger os selv, 
men det er, som om myndighederne kun kigger på de negative sider og ikke ser 
det positive i os«, siger han. 
</p><h3>
Ikke holdt fri i fem år 
</h3><p>
Mohammad Asif ligner ellers et klokkeklart eksempel på den levevis, som 
regeringen ønsker, at indvandrere og flygtninge i Danmark hurtigt finder ind 
i. Smilende, veltrænet og på flydende dansk fortæller han om ankomsten til 
landet som flygtning fra Afghanistan i juli 2003. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/ECE2604304/stort-flertal-af-flygtninge-gaar-fri-af-regeringens-stramme-asylregler/">Stort flertal af flygtninge 
går fri af regeringens »stramme asylregler«</a></p><p>
Han fik tidsubegrænset opholdstilladelse her sammen med sin forældre og sin 
bror. Siden har han, bortset fra cirka otte måneder på kontanthjælp, altid 
forsørget sig selv. Han har arbejdet, har bestået 10.-klasse-eksamen, været 
indehaver af en købmandsbutik i Basar Fyn, og de seneste fem år har han 
drevet eget pizzeria på Jernbanegade i Langeskov 12 km fra hjemmet i Odense, 
hvorfra han hver dag sætter sig ind i sin bil og kører ud og åbner 
forretningen klokken 15. 
</p><p>
»Jeg har ikke holdt fri i fem år. Heller ikke i weekender. Jeg holder kun fri 
juleaften og nytårsaften. Jeg kan godt lide at arbejde«, siger han. 
</p><h3>
Manglede 10 mrd. i Danmark 
</h3><p>
Trods arbejdsindsatsen har det alligevel ikke været nok til at redde familien. 
</p><p>
Når Udlændingestyrelsen vurderer, om man vil give familiesammenføring til 
Samira Faqir Hossin, er det et væsentligt kriterie, at hendes ægtefælle 
opfylder arbejdsbetingelserne i lovgrundlaget. 
</p><p>
Eksempelvis er det en betingelse, at han har haft fast beskæftigelse »i 4-5 
år«, som de skriver i afslaget, i et arbejde, der indebærer en »væsentlig 
kontakt og kommunikation på dansk til kollegaer og for eksempel kunder«. 
</p><p>
Det kriterie er, skønner styrelsen, ikke opfyldt. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/udland/fokus_int/borgerkrigenisyrien/ECE2532538/flertal-strammer-asyllov-mens-antallet-af-flygtninge-fra-syrien-styrtdykker/">Flertal strammer asyllov, mens 
antallet af flygtninge fra Syrien styrtdykker</a></p><p>
Mohammad Asif opfylder heller ikke kravet om, at han som ægtefælle skal have 
boet i Danmark i »cirka« 12 år. På det tidspunkt i september sidste år, da 
Samira Faqir Hossin modtog afslaget på familiesammenføring, havde han boet i 
landet i 11 år og cirka 2 måneder. 
</p><p>
Han manglede altså de sidste 10 måneder, og dermed er, skriver 
Udlændingestyrelsen, ægtefællernes samlede tilknytning til Danmark ikke 
større end deres tilknytning til Afghanistan, hvorfor man ikke kan give 
opholdstilladelse til hustruen. 
</p><h3>
Efter bogen 
</h3><p>
Derimod, skriver styrelsen, er der ikke noget i vejen for, at parret rejser 
til Afghanistan for at »udøve jeres familieliv der«. 
</p><p>
Ægteparrets advokat har indklaget afgørelsen for Udlændingenævnet, som 
imidlertid i februar i år er kommet frem til samme resultat. 
</p><p>
Der er altså, efter alt at dømme, tale om en administrativt korrekt afgørelse 
lige efter bogen. 
</p><p>
Men Michala Bendixen fra organisationen Refugees Welcome, som har taget 
ægteparrets sag op, kritiserer myndighedernes afgørelse for at være meget 
restriktiv. 
</p><p>
»Jeg mener for det første, at de tager fejl i vurderingen af det 
integrationsfremmende element i hans arbejde. Derudover er det min holdning, 
at myndighederne bør se på familiens samlede situation. Hvorfor skal en 
velfungerende familie, som har arbejde, partout smides ud af landet? Hvorfor 
skal de ned og leve i en teltlejr i Afghanistan?«. 
</p><p>
Også erfarne advokater, som til daglig arbejder med udlændingeområdet, hæver 
øjenbrynene. 
</p><p>
»Når man har boet her i cirka 12 år, er det jo et skøn, om man har levet 
integrationsfremmende, og der synes jeg tit, vi oplever, at myndighederne 
siger, at det har man ikke«, mener advokat Marianne Vølund. 
</p><h3>
Hvordan bliver man integreret? 
</h3><p>
I den 4-værelses lejlighed i Fyrreparken, hvor de afghanske forældre bor med 
deres to døtre, skænker Mohammad Asif Hamzai te, imens han undrer sig over 
Udlændingestyrelsens skøn. 
</p><p>
»Jeg har jo masser af kontakt med danskere og med myndighederne, så hvordan 
kan de sige, at jeg ikke forsøger at integrere mig?«. 
</p><p>
Som selvstændig har han kontakt med fødevaremyndigheder, udfylder skemaer om 
egenkontrol, bestiller varer hos sin leverandør, taler med sin revisor, 
ordner regnskab og betaler skat. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/udland/ECE2561452/amnesty-2014-var-et-sort-aar-for-menneskerettighederne/">Amnesty: 2014 var et sort år 
for menneskerettighederne</a></p><p>
Tre gange har han taget praktikanter med løntilskud, når fynske kommuners 
beskæftigelsesafdelinger har henvendt sig. 
</p><p>
Han har hyret lokale unge mennesker som telefonpasser og bruger ekstra 
personale i travle weekender. 
</p><p>
»Jeg ved ikke, hvad jeg skal gøre for at blive mere integreret«, siger han. 
</p><h3>
Pizza uden bund 
</h3><p>
Lokalt er Mohammad Asif kendt for sine friske råvarer, sin hjemmelavede 
tomatsovs og burger; han har klaret sig godt i konkurrencen med de andre 
lokale pizzeriaer, og han lægger stor vægt på at tale med kunderne, 
forklarer han. 
</p><p>
»Nogle af dem kalder mig ’lille chef’, og der er også nogle, der laver sjov. 
Nogle gange ringer de og bestiller en pizza uden bund«, griner han. 
</p><p>
Mohammad Asif har en evne til at møde de fleste udfordringer muntert og 
imødekommende, forklarer han, men afslaget på familiesammenføring er begyndt 
at tære hårdt på kræfterne. 
</p><h3>
Hustru er selvmordstruet 
</h3><p>
29-årige Samira Faqir sidder i hjemmets sofa med den yngste datter. Også hun 
taler dansk, har fulgt VUC-kurser og vil gerne tage en uddannelse som 
sygeplejerske eller farmaceut. 
</p><p>
»Jeg har ingen familie i Afghanistan. Mine forældre blev dræbt i krigen, så 
jeg har ikke noget at komme tilbage til«. 
</p><p>
Samira Faqir kom til Danmark i 2011. Hun er gift med Mohammad Asif, og i 2012 
fik de deres første datter. Samtidig fik hun også sit første afslag på asyl 
og senere på humanitær opholdstilladelse samt anmodninger om genoptagelser 
af sagen. Hun opholder sig derfor reelt ulovligt i landet. 
</p><p>
Ifølge de danske lægeattester har hun symptomer på PTSD fra traumatiske 
oplevelser i Afghanistan. Efter afslagene er hun diagnosticeret som svært 
depressiv og har haft tre selvmordsforsøg. Det seneste sidste efterår, hvor 
en læge på Odense Universitetshospital beskriver, at hun er svært 
krisepræget og akut selvmordstruet. Lægen er »dybt« bekymret over familiens 
tarv og frygter endnu et selvmordsforsøg, hvis hun bliver udvist. 
</p><p>
En anden læge beskriver hende som »uendelig trist, forstenet og opgivende« og 
kalder en eventuel udvisning for »uacceptabel«. 
</p><h3>
»Hun vil blive dræbt«
</h3><p>
Selv forklarer hun, at hun hver dag frygter, at politiet kommer og henter 
hende. 
</p><p>
»Jeg er bange for at miste mine børn, og jeg er bange for, at de skal vokse op 
uden mig«, siger hun. 
</p><p>
Mohammad Asif fortæller, at de nogle gange er nødt til at stå op om natten og 
gå en lille tur for at få tankerne om udvisningen på afstand. 
</p><p>
»Min kone ville blive til noget her i Danmark. Hun er meget klog. Men hun kan 
ikke klare sig i Afghanistan som ene kvinde uden familie. Jeg kan slet ikke 
tænke den tanke. Hun vil blive dræbt«. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/ECE2546678/22-faedre-kraeves-straffet-for-at-huse-boern-ulovligt/">22 fædre kræves straffet for 
at huse børn ulovligt</a></p><p>
Som følge af Samira Faqirs tilstand er Asifs brors ældste datter flyttet ind 
hos dem, så hustruen ikke behøver at være alene, når han er på arbejde. 
</p><p>
Han rejser sig. Det er tid at åbne pizzeriaet. Uden for stuevinduet vokser 
fyrretræer på græsplænen og lige bagved ligger døtrenes daginstitutioner. 
Mohammad Asif går ned på parkeringspladsen og finder sin bil. 
</p><p>
»Hvis hun skal væk, skal jeg jo passe børnene, og så mister jeg mit job. Så må 
jeg på kontanthjælp. Det hænger slet ikke sammen«, siger han og styrer bilen 
mod Langeskov. 
</p><h3>
Vil ikke vise stress-symptomer 
</h3><p>
Han forklarer, at hans mørke hår faktisk er farvet, fordi han er begyndt at 
blive gråhåret. 
</p><p>
»Jeg vil helst ikke vise min stress. Men nogle gange har jeg det hårdt og 
bliver ked af det«. 
</p><p><i class=" bl-elem">Myndighederne siger, at I kan tage ophold i Afghanistan og være familie der?</i></p><p>
»Jeg er ikke enig med dem. Vi kan ikke bo i Afghanistan. Vi vil ikke være 
sådan, som de gerne vil have os dernede. Hvem ved, om der kommer krig? Mine 
børn skal ikke opleve det samme som jeg«. 
</p><p>
I Langeskov tænder han for pizzeriaets ovn. Praktikanten møder ind og går i 
gang med at rydde op. Der er plads til 10-15 spisende gæster ved de små 
borde i restauranten. Stort set alle kunder er lokale borgere. Danskere. 
</p><p>
En af dem er husassistent Majbritt Jensen, der har bestilt en nr. 21 med 
pepperoni og en nr. 67 med tomatsovs og skinke. 
</p><div class="art-quote article-box">
<p class="quote"/>
<blockquote>
<p class="quote-txt">
Pladsformanden, tømreren og pizzeria-ejeren er ikke fin nok. Det har jeg set 
masser af eksempler på
</p>
<p class="sender">
Åge Kramp, ekspert i familiesammenføringssager 
</p>
</blockquote>
</div><p>
»Vi handler kun hos Asif. Han har god kvalitet og service. Så snakker han 
dansk, og det synes jeg faktisk er ret vigtigt«.</p><p>
Majbritt Jensen er enig i, at indvandrere og flygtninge så vidt muligt skal 
arbejde, når de kommer til landet. 
</p><p>
»Det er fair nok at have regler for familiesammenføring; jeg synes bare, at 
man bør kigge nøje på sagerne og give en chance, når der er et ægtepar, som 
vil blive her og arbejde, og som betaler deres skat. Hvorfor ikke give dem 
lov? Det koster jo ikke noget«, siger hun. 
</p><h3>
Mangel på almindelig sund fornuft 
</h3><p>
Udlændingenævnet vil ikke kommentere sagen, men styrelsen understreger i 
afslaget til den afghanske kvinde, at der trods hendes psykiske tilstand 
»ikke er ganske særlige grunde, som taler for at se bort fra 
tilknytningskravet«. 
</p><p>
Advokat Åge Kramp, der er Danmarks mest erfarne inden for 
familiesammenføringsområdet med over 100 sager om året, kalder behandlingen 
af det afghanske par for urimelig. 
</p><p>
»Jeg synes, at praksis både er urimelig, for snæver og for akademisk betonet. 
Almindelig sund fornuft ville gøre, at man ville sige, at det der arbejde, 
som manden udfører, faktisk er særligt integrationsfremmende«, siger han. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/politik/ECE2532222/institut-regeringens-asylstramninger-overholder-konventionerne/">Institut: Regeringens 
asylstramninger overholder konventionerne</a></p><p>
Ifølge advokaten gennemførtes i 2011 en administrativ stramning, således at 
skriftligt dansk blev et væsentligt kriterie i det integrationsfremmende 
arbejde. 
</p><p>
»Regeringen har opretholdt en vægtning, som betyder, at det nærmest skal være 
akademisk arbejde, før man vil acceptere det. Pladsformanden, tømreren og 
pizzeria-ejeren er ikke fin nok. Det har jeg set masser af eksempler på«, 
siger han. 
</p><p class=" bl-elem">
Parrets advokat har klaget til Den Europæiske Menneskeretsdomstol og bedt 
Udlændingenævnet om at genoptage sagen. Anmodningen har ikke opsættende 
virkning for udvisningen af Samir Faqir. 
</p>	
</div>

</div></body></html>
