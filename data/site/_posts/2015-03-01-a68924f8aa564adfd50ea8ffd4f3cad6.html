---
layout:     post
title: 	    "FCK taber på et selvmål, og guldet er langt væk"
post_author:	    
post_date:	    Sun, 01 Mar 2015 19:02:28 +0100
post_site:	    politiken.dk 
post_link:	    http://politiken.dk/sport/fodbold/ECE2568938/fck-taber-paa-et-selvmaal-og-guldet-er-langt-vaek/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Nærmest inden guldduellen mellem FC København og FC Midtjylland for alvor er 
kommet i gang, ser den ud til at være blæst af. 
</p><p>
Ståle Solbakkens mandskab tabte 1-0 til OB efter kampen igennem at have været 
klart bedst og siddet tungt på spillet. Københavnerne slog indlæg på indlæg, 
havde et hav af hjørnespark, men holdets problemer sæsonen igennem, evnen 
til at score mål, blev afgørende. Kun 21 mål i 19 kampe er ikke godt nok. 
</p><p>
Selvom det da blev til en del pæne chancer, var det alt for lidt, 
københavnerne fik ud af spilovertaget - og så scorede OB i stedet efter 84. 
minutter kampens eneste mål, da målmand Stephan Andersen kom forkert ud til 
et hjørnespark, så bolden landede på Mathias Zanka Jørgensens lår og røg i 
eget mål. 
</p><p>
Nederlaget betyder, at FCK kan komme 11 point efter FC Midtjylland, hvis 
midtjyderne vinder over Brøndby senere søndag. OB har nu syv point ned til 
nedrykningsstregen. 
</p><h3>
Svensker igen god 
</h3><p>
Sejren til OB var hamrende ufortjent. Mens FCK sad massivt på spillet og havde 
15 skud, gik der mere end en time, før OB havde første skud på mål. 
</p><p>
Thomas Delaney og Daniel Amartey satte sig fra start igennem på midten af 
banen og vandt andenboldene på de rigtige steder. Spillet blev hurtigere og 
hurtigere, og københavnerne var især gode til at spille venstrebacken 
Augustinsson i de rigtige områder. 
</p><p>
Svenskeren kom gang på gang med frem og slog giftige indlæg ind foran. FCK var 
gode til at få mange spillere i feltet, og det blev til en enkelt helt stor 
chance til Nicolai Jørgensen. 
</p><p>
Han sugede som sædvanlig spillet til sig og skabte farlige situationer, men 
heller ikke han fik sat de helt store chancer op. 
</p><p>
Men det var også alt, der var i FCK’s offensive pakke. Andreas Cornelius var 
igen unøjagtig i sine berøringer, og når han kom frem til indlæggene, var 
afslutningerne uden snært. 
</p><p>
På kanterne var Gislasson helt anonym, og Amakwaas ellers fine aktioner blev 
ikke rigtig til noget. 
</p><h3>
Kan ikke score på hjørnespark 
</h3><p>
I hele sæsonen er det ikke lykkedes FCK at score på et eneste hjørnespark. Mod 
OB havde de otte nye, uden det blev farligt. For et hold, der bygger meget 
af sin offensiv på at trykke modstanderen ned, vinder den statistik selvsagt 
ikke meget guld. 
</p><p>
OB satsede kampen igennem på at få bolden hurtigt op til de tre forreste, Emil 
Larsen, Rasmus Falk og Kenneth Zohore. Det gav ikke mange chancer, men mod 
slutningen af kampen blev fynboerne hele tiden mere og mere farlige, inden 
de til sidst fik scoret det afgørende mål. 
</p><p class=" bl-elem">
FCK må nu håbe på en hjælpende hånd fra Brøndby, hvis spændingen om 
mesterskabet stadig skal leve videre. 
</p>	
</div>
</div></body></html>
