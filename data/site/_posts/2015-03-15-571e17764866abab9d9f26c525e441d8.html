---
layout:     post
title: 	    "Tørlagt vandværk sikrer drikkevand til 120.000 borgere"
post_author:	    Martin Kirchgässner
post_date:	    Sun, 15 Mar 2015 11:00:10 +0000
post_site:	    ing.dk 
post_link:	    http://ing.dk/artikel/toerlagt-vandvaerk-sikrer-drikkevand-til-120000-borgere-174713
---
<html><body><div><section class="body"><p>Er det et bryggeri? Eller et mejeri? Man kan godt komme i tvivl, når man går rundt i de knastørre haller på Hofors nye regionale vandværk i Marbjerg et par kilometer øst for Roskilde.</p>
			<p>Først når man åbner en af inspektionslugerne i toppen af de meterhøje tanke, kan man nemlig se råvandet boble op gennem belufterne. Hele rensningsprocessen foregår i et lukket rør- og tank­system, så risikoen for forurening på værket er minimal. Faktisk ser vandet fra de nærliggende kildeboringer i Brokilde og Marbjerg først dagens lys, når forbrugeren tapper det fra vandhanen.</p>
			<p>Undervejs bliver det iltet og dobbeltfiltreret, før det havner i de enorme rentvandstanke – og største­parten af spildevandet fra filtreringsprocessen bliver endda uv-behandlet og genbrugt.</p>
			<p><aside class="plugin reference info_graphics"><a class="content" href="http://ing.dk/infografik/se-vandets-vej-gennem-det-nye-marbjerg-vandvaerk-174751">
			    <img src="http://ing.dk/sites/ing/files/styles/w1120_reference_illustration/public/webteaser_4.png?itok=V_PBPv99" alt=""/></a>
			  
			</aside></p>
			<h2>Vand er en fødevare</h2>
			<p>Mens håndværkere lægger sidste hånd på installationerne før den officielle åbning, viser chefkonsulent hos Hofor Jacob Christensen Ingeniøren rundt på værket og fortæller om overvejelserne bag byggeriet.</p>
			<p>»I Hofor betragter vi rent drikkevand som en fødevare, og vi har i årevis levet op til DDS (Dokumenteret DrikkevandsSikkerhed, <em>red.</em>), før det blev et lovkrav. Derfor satte vi os ned sammen med Krüger og designede et moderne vandværk, hvor sikkerheden er i top i et fuldautomatisk lukket system af rør og tanke, og hvor omkostningen ved driften kan holdes nede ved kun at have én ugentlig inspektion af anlægget,« siger han.</p>
			<p>I det 80 år gamle vandværk, som nybyggeriet erstatter, foregik filtreringen i åbne vandtrapper med deraf følgende risiko for forurening fra f.eks. fugle, der fløj ind på værket. På det nye værk er den risiko nærmest ikke-eksisterende. Den ugentlige inspektion af vandet i toppen af tankene foregår gennem en oplyst glasluge, og hver morgen bliver der foretaget en kontrol af det rensede vand.</p>
			<p><aside class="plugin reference gallery"><a class="content boxshadow large" href="http://ing.dk/galleri/kom-indenfor-i-det-nye-marbjerg-vandvaerk-174752">
			    <img src="http://ing.dk/sites/ing/files/styles/w1120_reference_illustration/public/_mg_1589.png?itok=fLehdmTk" alt="" title="Foto: Krüger"/></a>
			  
			</aside></p>
			<p>Men er det topmoderne vandværk så også sikret mod de farlige coli- bakterier, som kan lukke boringer i dagevis og tvinge forbrugerne til at koge deres vand? Den problematik blev taget under behandling af Ingeniørens Visionarium tilbage i 2010 i kølvandet på den langvarige forurening af drikkevandet i Køge, og et af forslagene var etableringen af en uv-barriere efter selve renseprocessen. Et forslag, Jacob Christensen og Hofor også havde med i overvejelserne omkring byggeriet.</p>
			<h2>Beskyttelse frem for rensning</h2>
			<p>»I Danmark arbejder vi med en strategi, der beskytter grundvandet mod forurening frem for at rense det. Landmændene skal overholde reglerne om brugen af pesticider i nærheden af boringer, og vi skal hele tiden forbedre vores boringer og brønde, og med dette værk er vi godt sikret mod forurening i selve bygningen. Men skulle vi komme ud for en situation med f.eks. coli­bakterier i vores prøver af det rensede drikkevand, er vi naturligvis i samme situation som alle andre værker, hvor man skal ud og lede efter kilden til forureningen.«</p>
			<p><aside class="plugin right box">
			  Visionarium om vand</aside></p>
			<p>Ingeniøren gennemførte i 2010 et såkaldt visionarium, hvor fem eksperter og forskere kom med konkrete anbefalinger til, hvordan kvaliteten af vores drikkevand kan forbedres og risikoen for forurening formindskes. Læs eksperternes råd <a href="http://ing.dk/artikel/vandeksperter-skrot-de-gamle-vandvaerker-112088">her</a>.
			</p>
			<p>Derfor påtænker Hofor på længere sigt at installere et uv-rensnings­anlæg, der kan rense vandet for eventuelle coli-forekomster og sikre rent drikkevand, indtil forureningskilden er fundet. Det kræver dog en dispensation fra myndighederne, og et uv-anlæg i den skala er meget dyrt at etablere. I 2018 forventer Hofor desuden at have et installeret et blødgøringsanlæg i starten af processen, da blødere vand er meget efterspurgt hos forbrugerne.</p>
			<p>Det nye Marbjerg Vandværk har kostet 70 mio. kr. og kan levere 4,8 mio. kubikmeter vand årligt. Oxydatoren er specialfremstillet af Krüger som har været totalrådgiver på byggeriet.</p>
		</section></div></body></html>
