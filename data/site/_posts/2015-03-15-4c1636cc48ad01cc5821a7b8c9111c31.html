---
layout:     post
title: 	    "Demente glemmer, de har sagt ja til telefonsælgere"
post_author:	    
post_date:	    Sun, 15 Mar 2015 08:20:06 +0100
post_site:	    politiken.dk 
post_link:	    http://politiken.dk/forbrugogliv/sundhedogmotion/sygdom/ECE2584563/demente-glemmer-de-har-sagt-ja-til-telefonsaelgere/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4 class="">
Sådan hjælper du den demente</h4>
<div class="fakta-body" data-buildingblock="embedded_factboxlink">
<p>
Når dementen ikke selv er i stand til at klare sin økonomi, er der flere 
muligheder: 
</p><p><b>Robinsonliste</b>: Du kan undgå de adresserede salgsreklamer og 
telefonopkald, hvis du registrerer dig på Robinsonlisten, og registreringen 
er gratis - og det kan gøres på Borger.dk eller på Borgerservice. 
</p><p><b>Værgemål</b>: Når den demente ikke længere er i stand til at tage 
vare på sig selv, kan man søge om, at en anden person bliver udpeget som 
værge. Spørg derfor kommunens demenskoordinator om hjælp til at søge 
værgemål, når behovet opstår. 
</p><p><b>Generelfuldmagt/fremtidsfuldmagt</b>: Det er en vedvarende fuldmagt. Den 
giver en pårørende mulighed for at sørge for ens økonomiske og personlige 
forhold, den dag man ikke længere selv kan. 
</p><p class=" bl-elem">
Kilder: Alzheimerforeningen, Socialstyrelsen og Borger.dk 
</p>
</div>
</div><p>
Et telefonopkald var vejen til et inkassohelvede for 74-årige Tove Nielsen fra 
Espergærde. Over telefonen havde hun sagt ja til at abonnere på fem 
strikkemagasiner. Dagen efter havde hun glemt det. 
</p><p>
Tove Nielsen lider af demens. Med en svigtende dømmekraft er hun – ligesom 
knap 90.000 andre danskere – udsat, når en telefonsælger ringer. Hun lader 
sig ofte overtale til et nyt tilbud. 
</p><p>
»Det er problematisk for den svækkende ældre med demens, der ikke er i stand 
til at sætte grænser. De bliver ofte skræmte og ulykkelige. Nogle af dem 
siger ja for at slippe af med sælgeren, men reelt ved de ikke, hvad 
konsekvenserne er«, siger Kirsten Dyrborg, socialrådgiver hos Ældre Sagen. 
</p><p><b class="ext-link">LÆS ARTIKEL </b><a class="embeddedlink" href="http://politiken.dk/forbrugogliv/sundhedogmotion/sygdom/ECE2498472/demente-mangler-livsvigtig-gps/">Demente mangler livsvigtig gps</a></p><p>
I starten af januar sidste år flyttede Tove Nielsen adresse. Hun kom på et 
plejehjem. Et par måneder efter fandt hendes datter, Rikke Bremer Pedersen, 
et uventet brev i sin mors postkasse. Hendes mor var overgået til inkasso, 
fordi hun ikke havde betalt sine regninger på strikkemagasinerne. 
</p><p>
»Det var chokerende. Hendes ja svarer til at lave en aftale med et barn. Det 
er ikke forsvarligt«. 
</p><p>
Som så mange gange før, ringede Rikke Bremer Pedersen for at redde 
misforståelsen ud. Men organisationen var stålfast. Tove Nielsen skulle i 
fogedretten. 
</p><p>
»Det måtte jeg lige tygge på. Det gik først op for mig et par dage efter, hvor 
slem sagen egentlig var. Jeg skulle bære bevisbyrden for, at min mor ikke 
havde sagt ja i telefonen«. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/forbrugogliv/sundhedogmotion/sygdom/ECE2456800/dementes-egne-opdraettede-hudceller-saettes-ind-mod-sygdommen/">Dementes egne opdrættede 
hudceller sættes ind mod sygdommen</a></p><p>
Tove Nielsen er langt fra den eneste demente, der uforvarende har sagt ja til 
en telefonsælger og nu har bunkevis af ubetalte regninger liggende. Hos 
Alzheimerforeningen oplever de jævnligt lignende sager, når pårørende 
bekymret ringer ind, fortæller direktør Nis Peter Nissen, der ikke kender 
problemets nøjagtige omfang. 
</p><p>
»Det er en udfordring, vi kender. En demenssygdom går ned ad bakke, og som 
sygdommen skrider frem, bliver det vanskeligere at træffe beslutninger«. 
</p><p>
Men alene da Politiken på en Facebook-gruppe efterlyste demente med lignende 
problemer, meldte over 30 pårørende tilbage på en dag. De havde opdaget 
ubetalte regninger fra både udekørende fodterapeuter, ugeblade og 
bogklubber. 
</p><p><b>Dårligt stillet uden lægeerklæring</b></p><p>
Ifølge Margrethe Kähler, chefkonsulent hos Ældre Sagen, står demente dårligt, 
når telefonsælgere ringer til dem med et godt tilbud. 
</p><p>
»De tænker ikke over deres økonomi. De mister overblikket over den ene ting 
efter den anden. Hvis de bliver ringet op, og de har en vis velopdragenhed i 
sig, kan de sagtens tænke, at det virker fornuftigt. De tænker ikke over 
konsekvenserne«. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/forbrugogliv/sundhedogmotion/sygdom/ECE2443116/om-fem-aar-er-over-100000-danskere-demente/">Om fem år er over 100.000 
danskere demente</a></p><p>
Margrethe Kähler mener, at det er problematisk, at det sker. Dog kan demente 
ikke nægte at betale beløbene tilbage. Det vil kræve, at den demente kan 
bevise, at vedkommende er dement, forklarer hun. 
</p><p>
»Det kunne i værste fald tænkes, at hun var en fupmager, fordi hun ikke har 
lyst til at betale sit abonnement. Det kræver et bevis fra hendes læge, der 
fastslår, at hun er dement – og hvor fremskreden sygdommen er«. 
</p><p>
Kirsten Dyrborg tilføjer, at demente som udgangspunkt er ansvarlige for deres 
handlinger – dog er der »en betydelig beskyttelse« i aftaleloven. Den siger, 
at man ikke er bundet af en aftale, hvis en anden udnytter ens personlige 
vanskeligheder. 
</p><p>
»Generelt er demente uvidende om deres muligheder for beskyttelse. De er ude 
af stand til at handle«. 
</p><p><b>Pårørende har et ansvar</b></p><p>
Ifølge Margrethe Kähler er der ikke behov for at ændre på lovgivningen fra 
politisk hold. De pårørende omkring den demente skal i stedet være mere 
opmærksomme. 
</p><p>
»Man har et ansvar som pårørende. De skal sørge for, at den demente får en 
hukommelsestest – deres bevis for, at hun var dement, da hun sagde ja i 
telefonen. Derudover skal de tage sig af dem«. 
</p><p>
Margrethe Kähler tilføjer, at der også er et hensyn at tage til sælgerne. 
Telefonsælgerne kan ikke vide, om personen er dement, fortæller hun. Og det 
giver både Kirsten Dyrborg fra Ældre Sagen og Nis Peter Nissen fra 
Azheimerforeningen hende ret i. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/forbrugogliv/sundhedogmotion/sygdom/ECE2151740/epidemi-paa-vej-demens-vil-vaere-tredoblet-i-2050/">Epidemi på vej: Demens vil 
være tredoblet i 2050</a></p><p>
Selv om Alzheimerforeningen som udgangspunkt ikke mener, at sælgerne har et 
ansvar, opfordrer de samtidig til, at sælgerne skal være mere opmærksomme i 
deres samtaler. 
</p><p>
Ifølge Nis Peter Nissen skal de vurdere, om personen er i stand til at indgå 
en købsaftale, og bagefter skal de sende en bekræftelse, så de er sikre på, 
at personen var klar over sit ja til tilbuddet. 
</p><p>
»Man kan ikke fratage en dement retten til at indgå en handel, men man kan 
være mere varsom, når man skal give tilbud til folk – og som sælger har man 
et ansvar for, at begge parter har indgået en god handel«. 
</p><p class=" bl-elem">
Tove endte ikke i fogedretten. I stedet trak organisationen sig, da datteren 
oprettede en sag gennem Forbrugerrådet, hvor hun skrev til både 
organisationen og inkassobureauet. 
</p>	
</div>
</div></body></html>
