---
layout:     post
title: 	    "Frustreret Sagan må atter nøjes med at være lige ved"
post_author:	    
post_date:	    Fri, 13 Mar 2015 19:10:55 +0100
post_site:	    politiken.dk 
post_link:	    http://politiken.dk/sport/cykling/ECE2587145/frustreret-sagan-maa-atter-noejes-med-at-vaere-lige-ved/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
På sine 15 konkurrencedage hidtil i denne sæson har Tinkoff-Saxos dyrt 
erhvervede slovakiske superstjerne Peter Sagan 11 gange været placeret i 
top-5, og i fire af tilfældene er det blevet til andenpladser, så det vil 
nok være en stramning at kalde starten på karrieren i tjeneste hos Oleg 
Tinkov og Bjarne Riis for en fiasko.
</p><p>
Men når der alligevel fornemmes en snert af denne betegnelse i de 
præstationer, den førhen så effektive sejrsmaskine har leveret i år, skyldes 
det, at Sagans trods adskillige massive satsninger endnu ikke har leveret 
den vare, han får cirka 30 mio. kr. om året for: At vinde.
</p><h3>
Tinkoff-Saxo tog det store løb det meste af dagen
</h3><p>
Og da Sagan i dag på den 203 km lange 3. etape i Tirreno-Adriatico med start i 
Cascina overtrumfedes af belgieren Greg Van Avermaet (BMC) i en sej spurt på 
den stigende opløbsstrækning i Arezzos historiske centrum, blev der gnedet 
yderligere salt i såret.
</p><p><b class="ext-link">LÆS OGSÅ </b><a class="embeddedlink" href="http://politiken.dk/sport/cykling/ECE2583924/analyse-succeskrav-presser-riis-cykelmillionaerer/">Analyse: Succeskrav presser 
Riis' cykelmillionærer</a></p><p>
Slovakkens holdkammerater havde nemlig leveret en forbilledlig kollektiv 
indsats hele dagen tydeligvis med det ene formål, at bringe ham i så 
fordelagtig en position til finalen som muligt.
</p><p>
På den afsluttende km var Sagan dog på egen hånd, efter at polakken Maciej 
Bodnar som den sidste havde taget slæbet, og i denne betydningsfulde fase 
var BMC bedre organiseret.
</p><h3>
Eksplosiv finish var ikke tilstrækkelig
</h3><p>
Italieneren Damiano Caruso kørte Van Avermaet perfekt i stilling, og den 
29-årige belgier havde overskuddet til at afvise rivalerne, da han selv 
befandt sig helt i front på de sidste 200 m.
</p><p>
Sagan fyrede en eksplosiv finish af, og målstregen skulle ikke have ligget 
mange meter længere fremme, før det var slovakken, der havde kunnet lade sig 
hylde.
</p><p><b class="ext-link">LÆS OGSÅ </b><a class="embeddedlink" href="http://politiken.dk/sport/cykling/ECE2582390/riis-og-tinkov-sender-mangemillionaererne-op-til-skrap-eksamen/">Riis og Tinkov sender 
mangemillionærerne op til skrap eksamen</a></p><p>
I stedet må Sagan erkende, at han stadig er uden en sejr siden 29. juni sidste 
år, da han hjemførte det nationale mesterskab, og han måtte også se Greg Van 
Avermaet passere sig i den samlede stilling, hvor belgieren er ny indehaver 
af den blå førertrøje to sekunder foran slovakken.
</p><p>
Den resterende del af top-10 ser således ud: 3 Adriano Malori (Movistar) 8 
sekunder, 4. Fabian Cancellara (Trek) 9, 5. Matthias Brändle (IAM) 10, 6. 
Ramunas Navardauskas (Cannondale-garmin) 13, 7. Steven Cummings 
(MTN-Qhubeka) 14, 8. Jonathan Castroviejo (Movistar) 16. 9. Edvald Boasson 
Hagen (MTN-Qhubeka) 16, 10. Andriy Grivko (Astana) 17.
</p><h3>
Tidsforskellene er foreløbig meget små
</h3><p>
Endnu er der således kun registreret ganske små tidsforskelle, og ikke færre 
end 73 ryttere ligger under et minut efter Greg Van Avermaet. Blandt disse 
er også den danske debutant Magnus Cort (Orica-GreenEdge), der som nr. 35 
har sat 28 sekunder til.
</p><p>
Løbets anden danske deltager Christopher Juul-Jensen (Tinkoff-Saxo) var blandt 
dem, der måtte slide hårdt i dag, og han er på 155.-pladsen 6.27 minutter 
agterude.
</p><p>
Meget kan ændres i morgen, når rytterne senedes ud på 226 km fra Indicatore 
til Castelraimondo med fire bjergspurter undervejs.
</p><p>
Ganske vist venter kongeetapen med finale på Terminillo først søndag, men 
favoritterne til den endelige triumf bliver nok tvunget ud af busken 
allerede i morgen.
</p><p><b class="ext-link">LÆS OGSÅ </b><a class="embeddedlink" href="http://politiken.dk/sport/cykling/ECE2577934/riis-millionaerstjerne-falder-sammen-med-et-brag-i-saerpraeget-loeb/">Riis' millionærstjerne falder 
sammen med et brag i særpræget løb</a></p><p>
Colombianeren Rigoberto Uran (Etixx-Quick Step) ligger nr. 13 med et minus på 
18 sekunder, italieneren Vincenzo Nibali (Astana) er én placering og ét 
sekunbd længere bagude, mens sidste års vinder Alberto Contador 
(Tinkoff-Saxo) på 32.-pladsen er 27 sekunder efter og colombianeren Nairo 
Quintana (Movistar) som nr. 39 har 29 sekunder op til førstepladsen.
</p><h3>
Dopingsag truer indenhaveren af førertrøjen
</h3><p>
Greg Van Avermaet har ligesom Sagan kørt mange topplaceringer hjem i år. 
Senest blev han i søndags nr. 2 i det italienske storløb Strade Bianche kun 
slået af tjekken Zdenek Stybar (Eitxx-Quick Step), men i modsætning til 
slovakken har belgieren ikke længere grunds til at være frustreret.
</p><p>
Til gengæld hviler der et helt andet pres på Van Avermaet, idet han har en 
truende dopingsag hængende over hovedet.
</p><p>
Egentlig skulle han for et par dage siden have givet møde for det belgiske 
cykelforbunds disciplinærkomité for sin forbindelse til en læge, der står 
under anklage for at have foretaget ulovlige ozon-behandlinger.
</p><p><b class="ext-link">LÆS OGSÅ </b><a class="embeddedlink" href="http://politiken.dk/sport/cykling/ECE2577384/bjarne-riis-og-rigmanden-ruller-det-tunge-skyts-frem/">Bjarne Riis og rigmanden 
ruller det tunge skyts frem</a></p><p>
Denne sag er blevet udsat indtil videre, og Van Avermaets amerikanske 
arbejdsgiver har ikke fundet anledning til at suspendere belgieren.
</p><h3>
Fem mand i langt udbrud
</h3><p>
Næppe var løbet givet frit før dagens lange udbrud etableredes bestående af 
italieneren Nicola Boem (Bardiani CSF), schwdeizeren Danilo Wyss (BMC), 
colombianeren Carlos Quintero (Colombia), amerikaneren Chad Haga (Giant 
Alpecin) og hollænderen Rick Flens (Lotto-Jumbo).
</p><p class=" bl-elem">
Selv om de nåede op på at have et forspring på 14 minutter, tog det ikke lang 
tid at reducere afstanden, da først Tinkoff-Saxo tog kommandoen i feltet, og 
som de sidste blev Boem og Haga hentet, da der manglede 18 km.
</p>	
</div>
</div></body></html>
