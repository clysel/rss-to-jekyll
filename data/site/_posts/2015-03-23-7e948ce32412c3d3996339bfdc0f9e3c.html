---
layout:     post
title: 	    "Portræt: »Wacko« fra Texas vil lede USA iført cowboystøvler"
post_author:	    
post_date:	    Mon, 23 Mar 2015 13:25:29 +0100
post_site:	    politiken.dk 
post_link:	    http://politiken.dk/udland/int_usa/ECE2599765/portraet-wacko-fra-texas-vil-lede-usa-ifoert-cowboystoevler/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4 class="">
Ted Cruz</h4>
<h5>
Republikaner</h5>
<div class="fakta-body" data-buildingblock="embedded_factboxlink">
<p>
Født d. 22. december 1970 i Canada. 
</p><p>
Han er søn af en cubansk immigrant og en amerikansk kvinde. 
</p><p>
Tidligere havde han både amerikansk og canadisk statsborgerskab, men 
sidstnævnte droppede han i 2014. 
</p><p>
44-årige Cruz har læst jura på de to amerikanske topuniversiteter Princeton og 
Harvard. 
</p><p>
Han har tidligere fungeret som kammeradvokat for delstaten Texas. 
</p><p class=" bl-elem">
I 2012 blev han valgt som senator i Texas. 
</p>
</div>
</div><p>
Det går i sandhed stærkt for den 44-årige republikaner Ted Cruz, der er en del 
af den konservative Tea Party-protestbevægelse. 
</p><p>
Han har kun repræsenteret den amerikanske delstat Texas som senator siden 
2012, men er allerede et af de mere berygtede medlemmer i Senatet, der udgør 
den ene halvdel af USA's lovgivende forsamling. 
</p><p>
Nu er Cruz tilmed klar til at gå efter jobbet som amerikansk præsident. 
</p><p>
Som det første store navn har senatoren i delstaten Texas meldt ud, at han 
stiller op til præsidentvalget i USA i 2016. Det gjorde han mandag morgen 
dansk tid med en besked og en video på det sociale medie Twitter. 
</p><p/><p>
»Jeg stiller op til præsidentvalget, og jeg håber at vinde jeres støtte«, 
skrev republikaneren, der nu først skal forsøge at blive valgt som den 
republikanske kandidat, som i 2016 skal forsøge at generobre Det Hvide Hus 
fra demokraterne. 
</p><p>
Men hvem er denne - for mange danskere - ukendte politiker? Politiken 
præsenterer nogle af svarene nedenfor. 
</p><h3>
I opposition til Washington 
</h3><p>
Ted Cruz tilhører den konservative fløj i det republikanske parti og kan 
betegnes som en politisk »rookie«. Til gengæld er han ikke bange for at 
lange ud efter de fleste og ser sig selv som et modstykke til det politiske 
etablissement i den amerikanske hovedstad. 
</p><p>
I hans øjne er der hovedstaden Washington D.C. med alle politikerne, og så er 
der det rigtige USA. 
</p><p>
»Jeg tilbragte sidste uge i Washington D.C.«, sagde han således ved en tale i 
Dallas i august 2014: »Det er skønt at være tilbage i Amerika«. 
</p><p><span class="img-contimg-fl-right"><img class="image inlineLightBox" src="http://multimedia.pol.dk/archive/00922/GOP_2016_Cruz_Citze_922970w.jpg" alt="" border="0"/><span class="caption"><span class="f-img-caption">Ted 
</span>Cruz bærer altid den ring, der fortæller, at han har gået på topuniversitetet Princeton. Foto: AP</span></span></p><p>
Eller som han sagde for nyligt ved en tale i New Hampshire: 
</p><p>
»Hvis du ser en kandidat, som Washington omfavner, så løb og gem dig«. 
</p><p>
Det var netop det etablerede republikanske Washington, som Cruz fejede af 
banen, da han i 2012 i kampen om at repræsentere Texas i Senatet slog David 
Dewhurst, som havde partitoppen i ryggen. 
</p><p>
Jobbet som senator er Cruz' første politiske embede, men hans øvrige meritter 
er prangende. Han kommer fra en stilling som kammeradvokat for staten Texas 
og kan desuden skrive topuniversiteterne Princeton og Harvard på CV'et. 
</p><h3>
21 timers tale mod Obama 
</h3><p>
Normalt tager nyvalgte senatorer det med ro, men det har ikke været tilfældet 
med Cruz, der har leveret overskrifter i flæng. 
</p><p>
Kort efter at han var blevet svoret ind som senator for Texas, gik Cruz 
direkte efter den nu tidligere forsvarsminister Chuck Hagel og insinuerede, 
at han havde taget imod bestikkelse fra Nordkorea. 
</p><div class="art-quote article-box">
<p class="quote"/>
<blockquote>
<p class="quote-txt">
Det er altid de løse missiler fra højre og venstre, som får mediernes 
opmærksomhed
</p>
<p class="sender">
John McCain, Republikanerne 
</p>
</blockquote>
</div><p/><p>
I egne rækker har den kontrære politiske stil hos manden med tilknytning til 
den konservative Tea Party-bevægelse i særdeleshed vakt opsigt. Cruz har 
skudt så meget og uventet med skarpt, at John McCain, der også er 
republikaner, kom til at kalde ham en af Senatets »wacko birds« - en skør 
kugle, et løst missil. 
</p><p>
»Det er altid de løse missiler fra højre og venstre, som får mediernes 
opmærksomhed«, sagde en frustreret McCain, der dog efterfølgende har 
undskyldt sin udtalelse. 
</p><p>
I 2013 blev Cruz ligefrem udnævnt til at være »den mest hadede mand i Senatet« 
af Erica Grieder, der er skribent på amerikanske magasin Foreign Policy , 
fordi han gør mere eller mindre, som det passer ham. 
</p><p>
Mest kendt er Ted Cruz dog nok for Tea Party-bevægelsens kampagne mod Obamas 
sundhedsreform, hvor senatoren fra Texas agerede frontfigur. Kampagnen 
kulminerede, da Cruz i september 2013 tordnede mod præsidenten i intet 
mindre end 21 timer og 19 minutter på talerstolen i senatet. 
</p><h3>
Sorte cowboystøvler 
</h3><p>
Hos Tea Party-bevægelsen sætter man sin fulde lid til Cruz. 
</p><p>
Han er »as good as it gets«, som den konservative kommentator George Will fra 
Fox News har udtrykt i sin begejstring over præsidentkandidaten. Og det 
konservative magasin National Review har sågar sammenlignet ham med den 
tidligere republikanske præsident Ronald Reagan. 
</p><p>
Ted Cruz' fremtoning er heller ikke rundet af ydmyghed. 
</p><div class="art-quote article-box">
<p class="quote"/>
<blockquote>
<p class="quote-txt">
Det mest interessante spørgsmål ved Mr. Cruz' kandidatur er, om han har en 
meget lille chance for at vinde eller slet ikke nogen chance
</p>
<p class="sender">
Nate Cohn, New York Times 
</p>
</blockquote>
</div><p/><p>
På højre ringefinger bærer han altid den ring, der tilfalder tidligere 
studerende på topuniversitetet Princeton. Også Cruz' foretrukne fodtøj 
fungerer som en reklamesøjle for hans meritter og forbindelser, skriver 
Jason Zengerle fra det amerikanske magasin GQ. 
</p><p>
Cruz kalder dem nemlig for sine 'argument-støvler'. 
</p><p>
»Da jeg var kammeradvokat for Texas, gennemførte jeg alle argumenter i de her 
støvler«, har han forklaret til magasinet. 
</p><h3>
Små eller ingen chancer 
</h3><p>
Nok har den konservative fløj i det republikanske parti fundet en ny darling i 
Cruz, men spørgsmålet er, om den tidligere texanske kammeradvokat kan nå 
hele vejen til Det Hvide Hus. 
</p><p>
Lytter man til politisk kommentator Nate Cohn fra New York Times, ser det ikke 
godt ud for Ted Cruz. 
</p><p>
»Det mest interessante spørgsmål ved Mr. Cruz' kandidatur er, om han har en 
meget lille chance for at vinde eller slet ikke nogen chance«, skriver han 
her til morgen oven på udmeldingen fra Cruz. 
</p><p>
Det vides endnu ikke, hvem Ted Cruz skal slå for at få pladsen som den fælles 
republikanske præsidentkandidat, men der bliver på rygtebasis nævnt en lang 
række navne, herunder den tidligere guvernør i Florida Jeb Bush - hvis far 
og storebror med fornavnet George begge har været præsidenter - samt den 
tidligere senator i Texas Rick Perry. 
</p><p>
Cruz selv håber, at han ved at melde sig tidligt på banen kan sikre sig selv 
et overtag i kampen om Det Hvide Hus, skriver amerikanske medier. 
</p><p class=" bl-elem">
Under alle omstændigheder er Cruz nu klar til kamp iført sine sorte 
cowboystøvler. 
</p>	
</div>
</div></body></html>
