---
layout:     post
title: 	    "Kommunale chefer vil have indført 12 timers arbejdsdage"
post_author:	    
post_date:	    Thu, 19 Feb 2015 10:10:17 +0100
post_site:	    politiken.dk 
post_link:	    http://politiken.dk/oekonomi/arbejdsmarked/ECE2550234/kommunale-chefer-vil-have-indfoert-12-timers-arbejdsdage/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
I weekenden kom der en lønaftale i hus for 500.000 kommunalt ansatte efter 
næsten tre døgns forhandlinger mellem de kommunale arbejdgivere og de 
ansatte i Forhandlingsfællesskabet. 
</p><p>
Lønnen stiger med 5,4 procent frem til 2018, men resten af februar skal bruges 
på at forhandle vilkårene for de enkelte grupper på plads. Et af de 
afgørende temaer handler også om arbejdstidsregler for andre grupper end 
lærerne, som også blev forhandlet på plads i weekenden. 
</p><h3>
Små knaster er høvlet væk, men ikke den store
</h3><p>
De kommunale arbejdsgivere stiller blandt andet krav om, at ansatte skal kunne 
kaldes på arbejde med kortere varsel end i øjeblikket og have færre tillæg 
for skæv arbejdstid, men de fleste krav er dog ifølge Politikens oplysninger 
blevet droppet i løbet af de forberedende forhandlinger. Tilbage står en 
alvorlig knast: arbejdsdage på 12 timer. 
</p><p>
Arbejdsgiverne i Kommunernes Landsforening (KL) vil have mulighed for at give 
for eksempel sosu-personale på plejehjem, socialpædagoger på 
døgninstitutioner og andre i lignende fag vagter på 12 timer. Det er et 
krav, der bliver blankt afvist af de ansattes organisationer FOA, 
Socialpædagogerne og Sundhedskartellet. 
</p><p>
»Det vil berøre titusindvis af medarbejdere, som vil få vanskeligt ved at få 
arbejds-og privatliv til at hænge sammen. Det kan for eksempel være svært at 
finde vuggestuer og børnehaver, hvor børnene kan blive passet i mere end 12 
timer«, siger sektorformand i FOA, Karen Stæhr. 
</p><p><b>Fristende med lange vagter </b></p><p>
På et plejehjem i Helsingør har Vivi Nielsen arbejdet, siden hun blev 
sosu-assistent for tre år siden. Hun møder normalt ved 7-tiden og har fri 
igen ved 14-tiden, men en 12-timers vagt skræmmer ikke: 
</p><p>
»Personligt kunne jeg godt klare en arbejdsdag på 12 timer en gang eller to om 
ugen. Når man først er i gang, er det ikke så hårdt at fortsætte. Og jeg 
ville have udsigt til en kort arbejdsuge og nogle fridage. Men det er jo 
meget individuelt«, siger Vivi Nielsen, der har blik for, at nogle af hendes 
kollegaer vil få problemer med 12-timers vagter. 
</p><p>
»De lange vagter skal være for dem, som ønsker det. Der er nogle, som er alene 
med deres børn. De ville få svært ved at få hverdagen til at hænge sammen, 
hvis de skulle have en 12-timers arbejdsdag. Og der er nogle job, som er 
hårdere end andre«, siger Vivi Nielsen, der har en datter på 9 år. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/arbejdsmarked/ECE2549333/laerer-aftalen-traekker-i-den-rigtige-retning-men-er-det-nok/">Lærer: Aftalen trækker i den 
rigtige retning, men er det nok?</a></p><p>
»Men jeg har jo også en mand, som kan træde til«, siger hun. 
</p><p>
Lysten til at få nogle arbejdstimer høvlet af på kort tid kender Karen Stæhr 
fra FOA godt. 
</p><p>
»Der skal nok være nogle, som gerne vil have nogle lange vagter og så få nogle 
kortere arbejdsuger, men det nytter ikke noget, at vi indretter et 
arbejdsmarked, som passer til nogle unge supermænd. På langt sigt er 
12-timers arbejdsdage nedslidende, og risikoen for at begå fejl vokser helt 
naturligt, når man bliver træt«, siger Karen Stæhr, der peger på, at 
medlemmerne tager sig af skrøbelig ældre, som i mange tilfælde skal have 
medicin. 
</p><p><b>Dårlige erfaringer fra hospitaler</b></p><p>
Sundhedskartellet kender til vagter på 12 timer fra hospitalerne under 
regionerne, hvor overenskomsterne rummer mulighed for at give de ansatte 
vagter på 12 timer. 
</p><p>
»Vi har set, hvordan det har udviklet sig i regionerne. 12 timersvagterne har 
fået et omfang, som vi slet ikke havde forestillet os«, siger formand Grete 
Christensen, Sundhedskartellet og Dansk Sygeplejeråd. Der er omkring 20.000 
sygeplejersker ansat i landets kommuner i for eksempel hjemmesygeplejen, 
mens der også blandt andet ergo- og fysioterapeuter ansat i kommunerne. 
</p><p>
»Vi havde forestillet os, at 12 timersvagter skulle bruges i begrænset omfang 
i weekenderne for eksempel og det i høj grad skulle gives til dem, der 
ønskede lange vagter. I stedet er blevet ganske almindeligt at give 12 
timersvagter, og det giver altså ansatte problemer, hvis de for eksempel er 
alene med deres børn«, siger Grete Christensen. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/ECE2548130/ny-aftale-sikrer-laererne-fleksibel-ferieuge/">Ny aftale sikrer lærerne 
fleksibel ferieuge</a></p><p>
FOA's sektorformand Karen Stæhr peger samtidig på, at de eksisterende 
overenskomster rummer mulighed for dispensationer. 
</p><p>
»På et område som retspsykiatrien er der erfaring for, at det er en god idé 
med lange vagter, fordi det giver ro, så her er åbnet for muligheden. Der er 
også mulighed for lokalt på de enkelte arbejdspladser at lave aftaler om 
12-timers vagter i en begrænset periode, og endelig er der jo situationer, 
hvor aftenvagten bliver syg, så en vagt må forlænges. Men vi ønsker ikke at 
gøre en 12-timers vagt til det normale. 
</p><p>
Arbejdsgiverne efterlyser fleksibilitet, men i virkeligheden sidder problemet 
mellem ørerne på lederne, som ikke kender de muligheder, de allerede har«, 
siger Karen Stæhr. 
</p><p>
De kommunale arbejdsgivere ønsker ikke at kommentere 12 timers vagterne, men 
»tager den i forhandlingslokalet«, som det udtrykkes. 
</p><h3>
Ekspert anbefaler frihed til at lægge eget vagtskema 
</h3><p>
Der findes ifølge en arbejdsmiljøekspert ikke megen forskning i, hvad det 
betyder at arbejde i vagter på 12 timer. 
</p><p>
»Hvis du har et arbejde, som for eksempel er meget belastende for ryggen - og 
det kan det jo være at arbejde på et plejehjem - så kan det være yderligere 
belastende at arbejde i lange vagter. Det kræver restitution, hvis du har et 
fysisk belastende arbejde, men der er masser job, som ikke er fysisk 
belastende - også på et plejehjem«, siger professor i arbejdsmiljø Tage 
Søndergaard Kristensen. 
</p><p>
»Vi ved, at det er populært blandt mange ansatte, der gerne vil have lange 
arbejdsdage, fordi de på den måde får flere fridage. Der er også mange, som 
har lang transporttid, som derfor gerne vil begrænse transporten frem og 
tilbage fra arbejde. Det er jo ikke usædvanligt at have en time til arbejde 
og en time hjem igen«. 
</p><p>
Professoren fremhæver, at det fremmer arbejdsglæden, jo større indflydelse 
ansatte har på deres arbejde. 
</p><p class=" bl-elem">
»Derfor burde man give den enkelte større grad af frihed til at planlægge sit 
vagtskema og dermed få indflydelse på sit arbejdsliv. Men fagbevægelsen er 
bange for at åbne for en ladeport, så der bare bliver delt 12-timers vagter 
ud uden hensyn til, hvor belastende arbejdet er, eller om det kan lade sig 
gøre for den enkelte at få arbejds-og familieliv til at hænge sammen«, siger 
Søndergaard Kristensen. 
</p>	
</div>
</div></body></html>
