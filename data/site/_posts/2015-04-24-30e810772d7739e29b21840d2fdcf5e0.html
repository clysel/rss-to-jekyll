---
layout:     post
title: 	    "To døgn som hørehæmmet: »Min bedrehørende halvdel er irriteret allerede ved brødristeren«"
post_author:	    
post_date:	    Fri, 24 Apr 2015 14:02:40 +0200
post_site:	    politiken.dk 
post_link:	    http://politiken.dk/forbrugogliv/sundhedogmotion/ECE2632703/to-doegn-som-hoerehaemmet-min-bedrehoerende-halvdel-er-irriteret-allerede-ved-broedristeren/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4 class="">
Råd til dig, der hører dårligt</h4>
<div class="fakta-body" data-buildingblock="embedded_factboxlink">
<p>
Vær åben om din hørenedsættelse. Sig til, når du ikke er sikker på at have 
forstået alt.
</p><p>
Sig hvabehar med et smil. Det lyder let, men man får meget nemt sagt det med 
irriteret mine og stemme. 
</p><p>
Kom til møde eller foredrag 10 minutter før, så du kan vælge den bedste 
høreplads i rummet.
</p><p>
Bed om hensyn, før bordplanen er lavet. Hører du bedst et bestemt sted omkring 
bordet, så sig det til værten i god tid. 
</p><p>
Belysningen er af stor betydning. Modlys og levende lys dur ikke, hvis du skal 
støtte dig til mundaflæsning. Sørg for godt lys. 
</p><p>
Hvis det alligevel ikke er muligt at høre, så stil dig tættere på den, der 
taler.
</p><p class=" bl-elem"><i class=" bl-elem">Kilde: Høreforeningen</i></p>
</div>
</div><div class="art-fakta article-box">
<h4 class="">
Råd til pårørende</h4>
<div class="fakta-body" data-buildingblock="embedded_factboxlink">
<p>
Tal tydeligt og naturligt og langsommere. Du behøver ikke råbe.
</p><p>
Gå tættere på. Især i støj, og hvor der er mange samlet.
</p><p>
Hold øjenkontakten. Stå ikke med ryggen til. Hold dig ikke for munden, når du 
taler.
</p><p>
Sørg for, at den dårligt hørende kan se dig. Sig deres navn, prik dem på 
skulderen.
</p><p>
Tal ikke fra et andet rum eller med hovedet ned i avisen. 
</p><p>
Undgå for meget baggrundsstøj fra støvsuger, køkkenmaskiner og høj musik.
</p><p>
Vær tålmodig, for koncentrationen kan pludselig svigte.
</p><p class=" bl-elem"><i class=" bl-elem">Kilde: ’Spids ørerne!’ af Lisbeth Fink og Anette Molbech</i></p>
</div>
</div><p>
Du kunne jo prøve de der gule høreværn fra Matas. Klip dem over, og sæt dem i 
øret. Gå rundt med dem i et par dage, og se, hvad det gør ved dig«, lyder 
opfordringen i den anden ende af røret. 
</p><p>
»Det er rigtig svært for andre at sætte sig ind i, men dén øvelse giver et 
touch af den rigtige fornemmelse«, fortsætter psykolog Anne-Mette Mohr fra 
rådgivningscentret House of Hearing, da hun som en af mange kilder skal 
forsøge at forklare mig og Politikens læsere, hvordan de omtrent 800.000 
danskere, der hører dårligt, oplever det. 
</p><p><b class="ext-link">LÆS ARTIKEL</b><a class="embeddedlink" href="http://politiken.dk/forbrugogliv/sundhedogmotion/sygdom/ECE1409179/jeg-graed-fordi-det-loed-saa-forfaerdeligt/">»Jeg græd, fordi det lød så 
forfærdeligt«</a></p><p>
»Prøv det selv«. 
</p><p>
Så det gør jeg. 
</p><p>
En tirsdag morgen i marts står jeg op, finder de gule propper frem, klipper 
dem over og … 
</p><p>
»Du råber«. 
</p><p>
Min bedrehørende halvdel er irriteret allerede ved brødristeren. Kun sekunder 
efter jeg har iklædt mig de dårligt hørendes vilkår. Det gør jeg så ikke 
mere. Taler for højt. Så hellere lidt lavt. 
</p><p>
Klokken er 8.42, da jeg sætter mig ved computeren. Jeg har allerede lyst til 
at tage propperne ud. Den ekstra lavmælte stilhed på det tomme kontor, før 
de fleste andre er mødt, er ubehagelig. Jeg vil gerne have lyd omkring mig. 
Så jeg kan høre, at jeg kan høre. 
</p><p>
Tre kolleger møder ind og står fire meter fra min plads. Jeg kan kun høre 
brøkdele. 
</p><p>
»Hvordan går det? ... Fysioterapeut ... God idé ... Nå nå ... Grin ... 
Hvorhenne? ... Mumle mumle«. 
</p><p>
Jeg bliver akut nervøs for, at de henvender sig til mig. Mit hjerte slår 
nervøst. Pinligt, hvis jeg ikke kan høre dem. Men det finder jeg ud af. 
</p><p>
»Hej Line«, når den ene lige at sige. Inden jeg bliver kylling. 
</p><p>
»Jeg kan ikke høre i dag«. Jeg peger afvæbnende på de gule propper. 
</p><p>
»Så vinker vi bare«, griner de. Kun én vinker. Væk er de. Føler jeg. 
</p><h3>
Som en tænd-sluk-knap 
</h3><p>
Klokken 9.35 sker dét, jeg har frygtet allermest: Telefonen ringer. Kan man 
lave et meningsfyldt interview per telefon som hørehæmmet journalist? Nogle 
på min redaktion – kan jeg regne ud – kender svaret på dét spørgsmål. Men 
jeg har aldrig spurgt dem. Har bare talt lidt højere til dem. 
</p><p>
»Line Felholt, Politiken«, siger jeg og forventer bogstavelig talt pinlig 
tavshed. 
</p><p>
Men stemmen går klart igennem headsettet. Det går op for mig, at jeg har gjort 
mig selv en bjørnetjeneste. Jeg skulle have valgt to dage <i>proppet</i> 
med telefoninterviews. I stedet har jeg to dage foran mig med op til flere 
møder og aflevering af artikler til redaktører og redigerende, som jeg skal 
tale længde, tilrettelser, billedtekster og alt muligt andet med. Via 
mundaflæsning. 
</p><p>
Det går nu meget fint. Men kun under visse vilkår. Så længe jeg kan aflæse 
munde, kompenserer det for den lave lydstyrke. Men mundaflæsning dur ikke 
uden munde. På chefens kontor taler vi om tilblivelsen af disse sider. 
Snakken foregår som en tenniskamp, hvor hun skiftevis vender hovedet mod mig 
og mod sundhedsredaktøren, mens hun taler. Hver gang jeg får hendes nakke, 
forsvinder min forståelse. Som en tænd-sluk-knap. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/forbrugogliv/sundhedogmotion/sygdom/ECE1409182/det-tager-aar-at-erkende-daarlig-hoerelse/">Det tager år at erkende dårlig 
hørelse </a></p><p>
Et andet problem dukker op. Min chef taler med store udsving i sin stemmes 
styrke. 
</p><p>
»HVAD er dine tanker om ILLUstration? VI SKAL HAVE NOGET, der binder temaet 
SAMMEN, og vi skal bare TÆNKE over ...«. 
</p><p>
Eller hørt på denne måde: 
</p><p>
»HVAD – ILLU –? VI SKAL HAVE NOGET – SAMMEN – TÆNKE –«. 
</p><p>
Den svingende stemmeføring er et træk, der normalt virker energigivende på 
mig. I dag gør den mig træt. Jeg skal <i>virkelig</i> hænge i for 
populært sagt at ’connecte the dots’. 
</p><h3>
Røde ører 
</h3><p>
Til frokost vakler min strategi om hellere at tale for lavt end at råbe. Jeg 
bidrager til den kollegiale snak i kantinen. 
</p><p>
»Du kan altså godt tale lidt højere«, siger en kollega. 
</p><p>
Jeg kan også bare holde op med at tale. Men vil I andre ikke godt skrue lidt 
op? Tak. 
</p><p>
En mail tikker ind. Politikens ene chefredaktør er nedkommet, og en mail med 
billeder og forløbsrapport medfølger. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/forbrugogliv/sundhedogmotion/sygdom/ECE2226448/hver-ottende-dansker-har-hylen-for-oererne/">Hver ottende dansker har hylen 
for ørerne</a></p><p>
»Jeg bliver helt blød af at se sådan en baby«, lyder det klart og tydeligt fra 
en kvindelig kollega hele 6 meter væk. 
</p><p>
»40 timer er en kort fødsel«, supplerer en mandlig kollega lidt mere mudret 
kun 3 meter væk. 
</p><p>
Jeg lytter vantro. 
</p><p>
»40 timer er ikke en kort fødsel!«, siger jeg højt og forbavset. 
</p><p>
De kigger målløse på mig. Men så falder tiøren. For dem. 
</p><p>
»Nej nej, Line, en HÅRD fødsel!«. 
</p><p>
Lydmuren mellem mig og verden bliver mere og mere trættende. Da jeg kommer 
hjem om aftenen til to små piger, der har tændt for smølferne, samtidig med 
at de begge taler til mig, mens morfar sidder i sofaen og insisterer på 
voksensnak, føles det næsten, som om mine ører er blevet overfølsomme over 
for mere lytten. 
</p><p>
Et citat fra psykologen, der har skubbet mig ud i eksperimentet, forklarer det 
bedst: 
</p><p>
»Du skal forestille dig, at du læser denne artikel. Så leger vi, at du tager 
en tredjedel af ordene ud – herunder dem, der betyder noget for din 
forståelse. Nu skal du så læse, hvad artiklen handler om, og forstå det i 
overordnede træk. Hvem vil kunne det? Derfor er det så trættende ikke at 
kunne høre«, lyder det fra Anne-Mette Mohr. 
</p><h3>
Hvad griner vi af? 
</h3><p>
Næste morgen møder jeg igen op på jobbet med ørepropper i. Jeg indleder en 
lavmælt snak med en kollega, men jeg har ingen idé om, hvorvidt min stemme 
er lav nok. Eller for lav. Endnu mere absurd bliver det, da min kollega vil 
svare mig – lavmælt. 
</p><p>
»Jeg kan ikke høre dig«, siger jeg og peger ærgerlig på mine propper. 
</p><p>
Og det er måske det største tab, jeg oplever i mine to dage med dårlig 
hørelse. At jeg må afstå fra helt almindelig nær kollegasnak. 
</p><p>
Klokken 11 begynder dagens første møde. Antallet af deltagere når op på de 6-7 
stykker, som ifølge eksperter gør det rigtig svært for dårligt hørende at 
følge med. 
</p><p>
Sundhedsredaktøren pingponger med netredaktøren om en historie om fri adgang 
til psykologer. Men jeg kan ikke rigtig følge med, for engagementet får dem 
til at tale i munden på hinanden. Et grin bobler op i mig over en bemærkning 
fra netredaktøren. Men hørte jeg rigtigt? Og hvorfor er der så ingen andre, 
der griner? Jeg kvæler grinet, men fortryder. Jeg vil også være med. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/magasinet/fortaelling/ECE2529373/peter-har-aldrig-set-og-hoert-verden/">Peter har aldrig set og hørt 
verden</a></p><p>
»Sagde hun ’alle har brug for en psykolog'«, spørger jeg. 
</p><p>
Nu begynder alle at grine. Jeg griner med. Men hvad griner vi egentlig af? Den 
tørre bemærkning? Eller at jeg ikke kunne høre den? 
</p><p>
Jeg klarer mig igennem et endnu større møde senere på dagen, men primært fordi 
jeg bevidst sætter mig ved bordenden, så jeg kan se alle, der taler, og 
fordi talekulturen er noget mere stringent, når vi sidder 15, og ikke kun 6 
om bordet. 
</p><p>
Inden fyraften taler min nærmeste kollega om en fotobestilling til en 
smertehistorie, vi er i gang med. Jeg fanger ikke helt, hvad han siger hen 
over vores to skriveborde. Det løser jeg på denne måde: 
</p><p>
»Jeg må lige tjekke den fotobestilling«, siger jeg. 
</p><p class=" bl-elem">
»Nej. Ikke bestilling. Udstilling!«, svarer han. 
</p>	
</div>

</div></body></html>
