---
layout:     post
title: 	    "Pensum og pligt udstikker kurs for dansk børneteater"
post_author:	    
post_date:	    Thu, 23 Apr 2015 22:56:09 +0200
post_site:	    politiken.dk 
post_link:	    http://politiken.dk/kultur/ECE2640942/pensum-og-pligt-udstikker-kurs-for-dansk-boerneteater/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Når teatergruppen Teater Uden Vægge tager ud på de danske skoler, er det 
blandt andet med sangen om det periodiske system i stykket ’Fra Big Bang til 
Facebook’. 
</p><p>
Forestillingen er skrevet, så den passer ind i fysikundervisningen for skolens 
ældre elever, og er dermed en del af en ny bølge af børneteater, der bruges 
som en aktiv del af undervisningen. 
</p><p>
»Teaterfolkene er optagede af, hvordan de kommer ind på skolerne, og skolerne 
er interesserede i at få konkrete læringsmål opfyldt gennem de 
forestillinger, de køber«, siger Louise Ejgod Hansen, der er teaterforsker 
ved Aarhus Universitet . 
</p><h3>
Ind med pædagogikken
</h3><p>
I denne uge afvikles Aprilfestival, landets største festival for børne- og 
ungdomsteater, hvor teatrene sælger deres forestillinger til skoler og 
daginstitutioner. Her ses tendensen i sæsonens teaterprogrammer, hvor der 
promoveres adskillige forestillinger om alt fra demokrati til miljø og 
verdenshistorie.
</p><p>
Mens nogle teaterfolk kalder det nødvendigt at eksperimentere med formerne, 
kalder andre i branchen udviklingen for et knæfald og et kompromis med 
kunsten.
</p><div class="art-quote article-box">
<p class="quote"/>
<blockquote>
<p class="quote-txt">
Meningen med kunst er ikke, at man skal lære mere om fysik
</p>
<p class="sender">
Beth Juncker, professor i børnekultur ved Københavns Universitet 
</p>
</blockquote>
</div><p>
»Hvis skolebørnenes møde med kunsten bliver et møde med læring, så begår vi en 
kæmpe fejl«, siger Niels Erling fra teatergruppen Teater Bloom. Han henviser 
til, at dansk børne- og ungdomsteater i årtier har været internationalt 
anerkendt for at møde sit publikum uden overpædagogiske budskaber. Det har 
gjort teatret til en eksportsucces med op mod 800 årlige visninger i 
udlandet.</p><p>
Beth Juncker, der er professor i børnekultur ved Københavns Universitet, 
kalder tendensen med fokus på mere didaktisk teater et naturligt resultat af 
mange års politisk fokus på, at kultur og kunst skal understøtte skolens 
faglige mål.
</p><p>
»Men meningen med kunst er ikke, at man skal lære mere om fysik. Man skal i 
højere grad lære mere om sig selv, udfordre sine grænser og opleve på andre 
måder«, siger hun. 
</p><h3>
Dansklærere er kede af det
</h3><p>
Det er forskelligt fra kommune til kommune, hvor mange penge skolerne bruger 
på teater. 
</p><p>
De godt 150 forestillinger på den igangværende Aprilfestival er alle 
refusionsberettiget. Det betyder, at skolen får halvdelen af udgifterne til 
en forestilling refunderet af staten. De seneste år har skolerne købt 
teaterforestillinger for omkring 30 millioner kroner. 
</p><p>
Louise Ejgod Hansen fra Aarhus Universitet har tidligere siddet i 
refusionsudvalget under Kulturstyrelsen og har været med til at afvise 
forestillinger fra at blive optaget, fordi læringsmålene overskyggede den 
kunstneriske kvalitet.
</p><p>
Jens Raahauge, der er formand for Dansklærerforeningens Hus’ bestyrelse, 
begræder udviklingen: »Lærerne er dødkede af det her«. 
</p><p>
Dansklærerformanden mener, at kunsten og kulturen taber til fordel for en mere 
målbare faglighed. 
</p><p>
»Lærerne føler sig så meget under pres, så man prioriterer det, der kan måles 
i en benchmarkingundersøgelse«. 
</p><p>
Undervisningsminister Christine Antorini (S) skriver i en mail, at »teatrene 
naturligvis har deres kunstneriske frihed«. 
</p><p class=" bl-elem">
»Hvis teatre sætter stykker op med et læringsperspektiv, håber jeg, at de gør 
det, fordi de gerne vil, og ikke blot fordi de ønsker at sælge flere 
billetter«.
</p>	
</div>

</div></body></html>
