---
layout:     post
title: 	    Ny klage over mægler »Jeg oplevede en meget anmassende sælger«
post_author:	    
post_date:	    Mon  16 Feb 2015 14:03:17 +0100
post_site:	    politiken.dk 
post_link:	    http://politiken.dk/oekonomi/bolig/ECE2546538/ny-klage-over-maegler-jeg-oplevede-en-meget-anmassende-saelger/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
De ville egentlig selv stå for salget af deres bolig, men det er svært for 
Boligas selvsælgere. I hvert fald hvis man spørger Boliga selv. For selv om 
Basis-Boligs advokat så sent som i sidste søndag lovede, at 
ejendomsmæglerfirmaet nu ville stoppe sit ulovlige kapringstogt af Boligas 
selvsælgere, blev to af boligportalens kunder, ifølge Boliga, allerede dagen 
efter kontaktet af en af Basis-Boligs sælgere. 
</p><p>
Det har nu fået Boliga til at melde Basis-Bolig-direktør Claus Christiansen 
til Forbrugerombudsmanden. 
</p><p>
»Claus Christiansen og hans medarbejdere fortsætter uanfægtet med at chikanere 
vores kunder. Det kan vi selvfølgelig ikke leve med. Derfor håber vi, at 
Forbrugerombudsmanden kan sætte en stopper for den ulovlige praksis, selvom 
vi har vores tvivl. Claus Christiansen har jo flere gange bevist, at han er 
helt ligeglad med sanktioner«, siger Boligas direktør, Ricco Zuschlag. 
</p><h3>
Bøde på 40.000 
</h3><div class="art-quote article-box">
<p class="quote"/>
<blockquote>
<p class="quote-txt">
Han sagde, at han havde en køber til lejligheden, og at han kunne sælge den 
til en højere pris, men det krævede, at jeg indgik en formidlingsaftale med 
ham
</p>
<p class="sender">
Jan Johansen 
</p>
</blockquote>
</div><p/><p>
Som omtalt i Politiken søndag for en uge siden, har Basis-Bolig allerede fået 
en bøde på 40.000 kr. i Dansk Ejendomsmæglerforenings etiske nævn for at 
have haft fingrene for langt nede i konkurrentens krukke af selvsælgere. For 
mæglerfirmaets fidus med at ringe til Boligas selvsælgerkunder er i strid 
med forbrugeraftaleloven og markedsføringsloven. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/bolig/ECE2538276/bitter-krig-om-boligmarkedets-selv-saelgere/">Bitter krig om boligmarkedets 
selv-sælgere</a></p><p>
På TV2 Lorry søndag i sidste uge lovede Basis-Boligs advokat, Kristian Dreyer, 
derfor, at ejendomsmæglerfirmaet fremover kun vil kontakte Boligas 
selvsælgere »ved god gammeldags post«, hvilket ikke er i strid med loven. 
Men dagen efter fik to af selvsælgerne altså ifølge Boliga et opkald fra 
Basis-Bolig. Den ene af dem er 63-årige Jan Johansen, der har sat sin 
ejerlejlighed på Amager til salg via Boliga Selvsalg. 
</p><p>
»Jeg oplevede en meget anmassende sælger, som prøvede at overbevise mig om, at 
jeg skulle sælge min bolig gennem Basis-Bolig. Han sagde, at han havde en 
køber til lejligheden, og at han kunne sælge den til en højere pris, men det 
krævede, at jeg indgik en formidlingsaftale med ham. Jeg var afvisende over 
for ham, for jeg troede ikke på ham, men han blev ved med at presse på«, 
fortæller Jan Johansen. 
</p><p>
Basis-Boligs direktør Claus Christiansen har denne kommentar til Boligas 
påstand, om at han fortsat hugger deres kunder: 
</p><p>
»Jeg ved det ikke, jeg tror det ikke, jeg har ikke haft mulighed for at spørge 
mine medarbejdere. Men vi har talrige selvsælgere, der har solgt til langt 
højere priser, efter de er kommet over hos os«. 
</p><p class=" bl-elem">
Boliga har ind til videre anmeldt seks sager til Forbrugerombudsmanden, der 
har bedt om flere tilfælde. Jan Johansens sag er derfor med i den næste 
bunke af sager, som Boliga vil anmelde. 
</p>	
</div>
</div></body></html>
