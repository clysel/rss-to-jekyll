---
layout:     post
title: 	    "Skraldestrejke får poserne til at hobe sig op i København"
post_author:	    
post_date:	    Mon, 27 Apr 2015 22:02:17 +0200
post_site:	    politiken.dk 
post_link:	    http://politiken.dk/indland/ECE2645015/skraldestrejke-faar-poserne-til-at-hobe-sig-op-i-koebenhavn/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
På villaveje og i gårde i hele Københavns Kommune hænger den tunge lugt af 
ugegammel skrald omkring skraldespand på skraldespand. De mange gabende låg 
vidner om, at en skraldekonflikt efterhånden har været i gang i små to uger. 
</p><p>
Kommunen opfordrer sine borgere til at putte de skraldeposer, der ikke længere 
kan være i skraldespandene, i affaldssække med en solid knude på ved siden 
af den almindelige skraldespand. Når engang konflikten er overstået, vil 
hele baduljen blive taget med, lover kommunen. 
</p><p>
Selv om skraldespandene lugter, har de ophobede mængler affald endnu ikke 
resulteret i flere henvendelser om rotter end normalt, forklarer enhedschef 
Kjeld Christensen fra Enhed for Bekæmpelse og Forebyggelse af Skadedyr i 
Københavns Kommune. Men hvis skraldekonflikten rækker i langdrag, kan der 
opstå ekstra udfordringer med rotter. 
</p><p>
»Vi har endnu ikke set nogen stigning i antallet af anmeldelser. Men på den 
lange bane, kan der ske det, at rotterne, i de gårde, hvor der er rotter, 
ikke vil spise fra vores foderkasser med gift, men i stedet forsyne sig fra 
skraldeposerne«, siger han. 
</p><h3>
Har nedlagt arbejdet 
</h3><p>
Skraldekonflikten er opstået i forlængelse af, at Københavns Kommune har sendt 
sine kontrakter på afhentning af affald i udbud. Konsekvensen er, at firmaet 
City Renovation skal overtage Nørrebro og Østerbro fra M. Larsen 
Vognmandsfirma A/S, og City Renovation mener at kunne klare opgaven med 52 
mand i stedet for de nuværende 56. Det har fået skraldemændene til at 
nedlægge arbejdet, og skraldemænd fra andre firmaer i kommunen har i sympati 
gjort det samme. 
</p><p>
Direktør Steen Rügge fra City Renovation forklarer, at alle 56 mand dog er 
sikret fastansættelse. 
</p><p>
»De fire mand er fastansat og har været det siden marts. Vi kører i øjeblikket 
i Valby, Brønshøj-Husum, Bispebjerg og Vanløse, og de fire er tilbudt 
arbejde der. Fra september overgår disse områder til et andet firma, City 
Container, men der vil ske en overdragelse af medarbejdere, så de kan 
fortsætte på samme vilkår fremadrettet«, siger han. 
</p><p>
Men den forklaring er skraldemændene ikke tilfredse med. For Steen Rügge har 
ikke bemyndigelse til at garantere, hvordan forholdene vil blive i City 
Container, der overtager afhentningen af affald i de fire områder fra 
september, lyder bekymringen fra skraldemændene. De frygter, at de fire 
medarbejdere, der skal flyttes, risikerer at stå uden arbejde fra efteråret. 
</p><p>
Arbejdsretten betegnede i sidste uge arbejdsnedlæggelsen som 
overenskomststridig. 
</p><p class=" bl-elem"><span class="img-contimg-fl-right"><img class="image inlineLightBox" src="http://multimedia.pol.dk/archive/00931/Skraldem_ndende_i_K_931435y.jpg" alt="" border="0"/><span class="caption"><span class="f-img-caption">skrald. 
</span>I morgen er det to uger siden, at der sidst blev hentet affald flere steder i København. Her på Arabiensvej på Amager. Foto: Jens Dresling</span></span></p>	
</div>

</div></body></html>
