---
layout:     post
title: 	    "Betjent: Nu skal du fortælle mig, hvad du hedder, din luder"
post_author:	    
post_date:	    Sun, 05 Apr 2015 20:43:38 +0200
post_site:	    politiken.dk 
post_link:	    http://politiken.dk/indland/ECE2616455/betjent-nu-skal-du-fortaelle-mig-hvad-du-hedder-din-luder/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Betjentes sprogbrug skal være i orden, og Den Uafhængige Politiklagemyndighed 
(DUP) har enten kritiseret eller fundet det »uhensigtsmæssigt«, når en 
betjent kalder en borger for et »pattebarn«, tiltaler en kvinde som en 
»sindssyg kælling« eller siger til en arrestant, at »hvis man er så 
utilfreds, kan man jo rejse hjem«. 
</p><p>
Det er nogle af eksemplerne, som DUP’s årsberetning for 2014 gengiver, og som 
borgere har henvendt sig med til klagemyndigheden. 
</p><p>
En 17-årig kvinde blev anholdt og indbragt til politistationen. Hun havde 
under transporten opført sig aggressivt. Ifølge årsberetningen havde hun 
sparket og spyttet efter en betjent, og efter flere forgæves forsøg på at få 
hende til at oplyse sit navn havde den vagthavende betjent sagt, at »nu skal 
du fortælle mig, hvad du hedder, din luder«. 
</p><p>
Den vagthavende har erkendt og beklaget udtalelsen over for DUP. Myndigheden 
fandt udtalelsen kritisabel, og sagen blev afgjort disciplinært med en 
advarsel. 
</p><p>
»Der er nogle rammer, som polititjenestemænd skal agere inden for, og hvis man 
går uden for dem, kan der efter en konkret vurdering udtales kritik«, siger 
Charlotte Storgaard, der er kontorchef i DUP. 
</p><p>
Af de 1.614 egentlige sager, som DUP modtog sidste år, udgjorde 40 procent 
klager over politipersonalets adfærd. Myndighedens kritik af politifolk er 
steget fra 5,7 procent i 2013 til 8,4 procent sidste år. Det svarer til 30 
sager. 
</p><p><b>»Så kan vi håbe, at du bliver fundet inden vinter«</b></p><p>
En vagthavende på en alarmcentral blev kritiseret for sin håndtering af en 
borger, som var væltet på cykel et øde sted, og som var ude af stand til at 
rejse sig, fordi han, som han oplyste, da han ringede til 112, lider af 
Parkinsons sygdom. 
</p><p>
Betjenten affejede ham med udtalelser som, »det er jo ikke taxakørsel, vi 
laver her«. Borgeren vidste ikke, hvor han præcis befandt sig, hvortil 
vagthavende svarede, at »så kan vi håbe, at du bliver fundet inden vinter«. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/ECE2616445/stadig-flere-klager-over-politiets-adfaerd/">Stadig flere klager over 
politiets adfærd</a></p><p>
42 timer efter blev han fundet på stedet af politiet efter at være blevet 
meldt savnet af pårørende. Sagen er under disciplinær behandling. 
</p><p>
DUP har også behandlet sager om unødvendig magtanvendelse og har i to tilfælde 
kritiseret brugen af øretryk. 
</p><p>
Et tilfælde var særdeles kritisabelt, da en betjent standsede en yngre kvinde, 
der var i håndjern med hænderne på ryggen, ved at hive hende i håret og 
trykke bag øret. Trykket medførte, at kvinden i flere måneder fik delvis 
lammelse i ansigtet. 
</p><p>
Sagen er endnu ikke afgjort disciplinært, og DUP har bedt Rigspolitiet om at 
overveje, om der gennem Politiskolens undervisning bør rettes fokus på de 
helbredsmæssige risici forbundet med øretrykket. 
</p><p class=" bl-elem">
En betjent har fået kritik for at bruge peberspray mod en mand, som sad i 
håndjern på bagsædet af en patruljevogn. To andre fik kritik, advarsel og 
bøde for at have tildelt nogle rumænske statsborgere flere slag med 
politistaven, mens de spurgte: »Er du lommetyv«. På rumænsk. 
</p>	
</div>

</div></body></html>
