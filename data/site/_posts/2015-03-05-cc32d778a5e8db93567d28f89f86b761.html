---
layout:     post
title: 	    "DR 3's nye partner er kendt for en fuck jer-attitude"
post_author:	    
post_date:	    Thu, 05 Mar 2015 22:22:01 +0100
post_site:	    politiken.dk 
post_link:	    http://politiken.dk/kultur/medier/ECE2573082/dr-3s-nye-partner-er-kendt-for-en-fuck-jer-attitude/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Det begyndte som et punkmagasin i 1994. 
</p><p>
I dag er Vice en verdensomspændende medievirksomhed med Rupert Murdoch i 
ryggen - men stadig stædigt insisterende på at vinkle offentligt med 
langemand. 
</p><p>
De har rapporteret fra Islamisk Stats højborg, været i hælene på narkobaroner 
i Colombia og har lavet guidestof til Nordkorea. 
</p><p>
Nu skal de sammen med DR Ung producere otte danske aktualitetsprogrammer. Det 
fortæller programansvarlig Kasper Tøstesen, der er chef for DR Ung. 
</p><p>
»Andre taler meget om tingene, når det kommer til aktualitetsprogrammer, vi 
går ind i miljøerne i stedet. Det er den store forskel«, siger Tøstesen. 
</p><p>
Det store, brede gennembrud for Vice som formidlere af andet end kuriøse og 
eksplosive <i>inyourfuckface</i>-historier kom, da de udsendte en tre 
kvarter lang dokumentar om terrororganisationen Islamisk Stat. De var de 
første, der kunne bringe levende billeder fra islamisternes hovedby Raqqa i 
Syrien. I en tid, hvor det meste i verden er tilgængeligt, nåede Vice - i 
modsætning til de traditionelle medier - helt ind i hjeret på den ellers 
komplet lukkede stat, der foragter journalister, der gerne vil fortælle 
tingene, som de er. 
</p><p>
Hvordan gjorde de så det? 
</p><p>
Jo, på samme måder som krigskorrespondenter verden over gør hele tiden. De var 
embedded. Det betyder, at de er med militæret på arbejde, under deres 
beskyttelse, men også på deres nåde. Vice var det bare efter aftale med 
Islamisk Stat, ikke de vestlige tropper, som normalt giver beskyttelse og 
adgang til journalister. 
</p><h3>
Bag facaden 
</h3><p>
I den danske sammenhæng skal Vice og DR lave aktualitetsprogrammer, der har et 
dansk afsæt, lavet af danske journalister med en dansk vært. Det er ikke 
nødvendigvis kun i Danmark, at optagelserne vil foregå, men de udspringer 
her. Emnemæssigt vil de otte programmer, som i første omgang er planlagt, 
handle om samfundsproblematikker. 
</p><p>
I modsætning til megen tradition journalistik er journalisterne på Vice ofte 
selv hovedperson i deres programmer. De er konfrontatoriske, vilde, nede i 
smatten og - mener nogen - over grænsen. 
</p><p>
Netop det med det grænsesøgende er man meget bevidst om hos DR, der i 
samarbejdet går meget op i, at DR's både etiske og juridiske retningslinjer 
bliver overholdt. 
</p><p>
»Det er en af de ting, vi har meget fokus på. Retningslinjerne skal 
overholdes, det må man aldrig være i tvivl om. Det gælder for alt, der skal 
sendes på DR«. 
</p><p>
Siden 2013 har Vice haft sin egen nyhedskanal, Vice News. Her laver de 
eksempelvis aktualitetesprogrammer til tv-kanalen HBO i USA. 
</p><p>
»Det er ikke fordi, de laver noget, andre ikke kan lave, de gør det bare. De 
går meget op i den eksklusive adgang, hvor man hører kilder, som normalt 
ikke udtaler sig«. 
</p><p>
Det er med store armbevægelser, at stifterne af VIce er slentret ind på 
mediemarkedet. For de slentrer mere end de marcherer. Det er et hipstermdie 
med t-shirt og en hat i nakken, som ikke er bange for at tale om egne 
fortræffeligheder. 
</p><p>
Ikke alle er dog lige imponerede over den selvpromoverende fremfærd. 
</p><h3>
En fucking tropehjelm 
</h3><p>
I et interview med den nu afdøde New York Times-journalist David Carr, som man 
kan se i dokumentarfilmen 'Page One: Inside the New York Times', fortæller 
stiferen af Vice, Shane Smith, hvordan har som en almindelig fyr har været 
vilde steder i verden. 
</p><p>
Han har eksempelvis besøgt Liberia, siger han - uden beskyttelse - og 
fortæller, hvordan folk bruger stranden som toilet, fordi de ikke har 
toiletter. Det har Vice lavet en historie om. 
</p><p>
David Carr er skeptisk. Så fortsætter Shane Smith med at fortælle, at han også 
har lavet en dokumentar om kanibalisme, »men New York Times skriver om 
surfing, og ved du hvad, jeg bruger ikke min tid på at tale om surfing«, 
siger han. 
</p><p>
Her knækker filmen for Carr, der med svadaen, at »før du nogensinde havde 
været der, har vi haft reportere til at skrive om folkemord efter folkemord, 
og bare fordi du tager en fucking tropehjelm på og ser på noget lort, giver 
det dig ikke retten til at svine det vi laver til«. 
</p><p>
Til trods for kritikken fra Carr og andre såkaldt etablerede medier, har Vice 
godt fat i det publikum, tv-kanalerne almindeligvis har svært ved at fange. 
</p><p>
Ifølge Rune Michelsen, der er lektor i journalistik på Syddansk Universitet og 
har speciale i internetmedier, kommer Vice med en kantethed, som de »de 
store broadcastere« selv har svært ved at mønstre. 
</p><p class=" bl-elem">
»Med deres metoder evner Vice noget af det, som mange gamle medier kæmper med: 
nemlig at blive omtalt uden selv at gøre den store indsats. Jeg opsøger 
sjældent Vice, men ser det på de sociale medier. De er virale«, siger han. 
</p>	
</div>
</div></body></html>
