---
layout:     post
title: 	    "Danske Leopard-kampvogne bliver digitale"
post_author:	    Steffen McGhie
post_date:	    Sat, 21 Mar 2015 11:00:09 +0000
post_site:	    ing.dk 
post_link:	    http://ing.dk/artikel/danske-leopard-kampvogne-bliver-digitale-174861
---
<html><body><div><section class="body"><p>Forsvarets Leopard 2-kampvogne ruller nu ind i den digitale tidsalder. Det sker med implementeringen af hærens taktiske kommunikationsnetværk, HTK, som frem til slutningen af 2016 vil medføre en opgradering af kampvognene med dataradio­er, computere, routere, sensorer og GPS for et tocifret millionbeløb.</p>
			<p>Forsvarskommandoen besluttede i 2013 at opgradere i alt 405 af forsvarets køretøjer med HTK, og med kampvognene er turen nu kommet til den største tekniske udfordring.</p>
			<p>»Nu digitaliserer vi kamppladsen, og vi begynder at bruge elektroniske kort. Det er et kæmpe skridt, og det bliver en helt ny måde at føre krig på,« siger major Anders Wendt, chef for teknologi og simulation ved Forsvarsministeriets  Materiel- og Indkøbsstyrelse (FMI).</p>
			<p>Kortlægningen i en kampsitua­tion foregår i dag kun analogt, ved visuel kontakt med fjender og radiokommunikation med egne enheder.</p>
			<p><aside class="plugin reference info_graphics"><a class="content" href="http://ing.dk/infografik/fremtidens-digitale-kampplads-174924">
			      </a>
			  
			</aside></p>
			<h2>Forhindrer egenbeskydning</h2>
			<p>Alle input fra kampvognsføreren og fra kampvognens sensorer bliver fremover registreret i det såkaldte battle management system (BMS), som udgør softwaren i HTK. Data bliver ført ind i et digitalt kort, som bliver opdateret i realtid og giver alle enheder det samme overblik over venners og fjenders positioner. Det danske forsvar benytter BMS-softwaren SitaWare Frontline fra danske Systematic.</p>
			<p>»Registreringerne kan omfatte fjendemeldinger, skudretninger, farlige gasser og meget andet. Ikke mindst kan man se egne enheders placering – det man kalder blue force tracking – og det vil foregå via en GPS i vedkommendes radio, så man undgår egenbeskydning,«  siger Anders Wendt.</p>
			<p>Termen blue force tracking refererer til, at Nato-styrker traditionelt er markeret med blåt under øvelser.</p>
			<p>Det er blandt andet udviklingen mod asymmetrisk krigsførelse, der har øget behovet for at kunne skelne mellem venner og fjender i kamp­situationer, siger Anders Wendt.</p>
			<p>»På den moderne kampplads er det utrolig vigtigt at kunne dele viden og identificere, hvem der er hvem. Det er svært i dag, hvor man ofte kæmper mod irregulære styrker på en fragmenteret kampplads, og hvor krige ikke udkæmpes med to store hære over for hinanden ved en frontlinje. Det er ofte de små styrkers kamp, vi kæmper nu,«  siger han.</p>
			<p>Samtidig muliggør digitaliseringen af kampvognene en kortere beslutningsproces.</p>
			<p>»Man kan populært sige, at den hurtigste til at træffe beslutninger også er forrest i kampsituationen.  I øjeblikket skal vi samles til ordreudgivelse over et kort, hvor man har tegnet planerne ind. Med det nye digitale system kan vi distribuere planerne ud til den enkelte kampvognsfører uden at skulle samles for at give ordrer,« siger Anders Wendt.</p>
			<p>Og behovet for hurtige beslutninger bliver stadigt mere presserende, lyder meldingen fra hæren, som benytter Leopard 2-kampvognene.</p>
			<p>»Mange af truslerne i dag vil tage til i fremtiden. Et eksempel på udviklingen inden for de seneste år er, at RPG’er (skulderbårne panserværnsgranatkastere, red.) i dag florerer på det sorte marked og er nemme for irregulære styrker at anskaffe. Det stiller nye krav til kampvognsenhederne,« siger oberst­løjtnant Jess Nørgaard Rasmussen, chef for Teknologi- og Etablissementsafdelingen i Hærstaben.</p>
			<h2>Kniber med pladsen</h2>
			<p>FMI arbejder i øjeblikket på proto­typer af de opgraderede Leopard 2-kampvogne. Alle 16 operative kampvogne bliver over de næste halvandet år udstyret med en monitor og en krypteret dataradio, som udgør grundstenen i transportlaget for BMS-softwaren.</p>
			<p>Kampvognene får også nye militære GPS-systemer til måludpegning, hårdføre computere, der kan tåle støv, slag og udsving i strømforsyningen, samt et nyt intercom­system og en router, der sammenkobler kampvognens kommunika­tionssystem og sensorer med BMS.</p>
			<p>Og det er lidt af en opgave at få plads til elektronik og de mange kabler i de 18 år gamle kampvogne, fortæller oberstløjtnant Bjørn Kongsbak, chef for køretøjer i FMI.</p>
			<p>»Det er for eksempel en udfordring at få plads til en stor skærm og en computer i en kampvogn. Tårnet skal skilles ad,« siger han.</p>
			<p>FMI kan endnu ikke oplyse den endelige pris på kampvognsopgraderingerne, men et realistisk bud er et tocifret millionbeløb. Implementering af HTK i alle 405 køretøjer kommer ifølge FMI op på et tre­cifret millionbeløb.</p>
		</section></div></body></html>
