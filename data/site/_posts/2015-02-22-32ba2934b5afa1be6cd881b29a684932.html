---
layout:     post
title: 	    "Rivals destruktive taktik sender dansk VM-debutant ud af top-10"
post_author:	    
post_date:	    Sun, 22 Feb 2015 16:54:55 +0100
post_site:	    politiken.dk 
post_link:	    http://politiken.dk/sport/cykling/ECE2558096/rivals-destruktive-taktik-sender-dansk-vm-debutant-ud-af-top-10/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>Målsætningen lød på en plads mellem de 10 bedste, facit viser en slutplacering som nr. 12, så den 18-årige debutant Amalie Dideriksen formåede ikke på sidstedagen af verdensmesterskaberne i banecykling at skabe den uventede opmuntring, der ellers syntes godt på vej, og som den rød-hvide lejr i Paris-forstaden Saint-Quentin-en-Yvelines ellers nok kunne hjave behov for.</p><p>Den tredobbelte juniorverdensmester var altså ikke i stand til at leve op til lørdagens glimrende præstationer i de tre første afdelinger, som havde indbragt hende en femteplads i den første VM-optræden i kvindernes omnium på højeste niveau.</p><h3>Tysker klinede sig til den unge danskers hjul</h3><p>Men med til historien om, at top-10 glippede, hører i allerhøjeste grad, at den danske teenager i det afsluttende pointløb blev udsat for en stærkt destruktiv tysk taktik, som helt oplagt kostede hende den tiendeplads, som hun havde inden denne sidste styrkeprøve.</p><p>Tysklands deltager Anna Knauer lå før pointløbet som nr. 9 to point foran Amalie Dideriksen, og fra første færd skinnede det tydeligt igennem, at Knauer udelukkende var opsat på ikke at skulle blive passeret af danskeren.</p><p>Det indebar, at to andre deltagere, de seneste to års amerikanske verdensmester Sarah Hammer og New Zealands Racquel Shreath mod slutningen i fællesskab erobrede en omgang og avancerede de to positioner, der sendte Knauer ned som nr. 11 og Amalie Dideriksen som nr. 12.</p><h3>Ærgerlig over pointløbets udvikling</h3><p>»Jeg synes, det er ærgerligt, at pointløbet skulle udvikle sig på den måde. Også fordi jeg følte mig veloplagt og virkelig troede på, at det kunne lade sig gøre at holde min placering som nr. 10«, lyder det fra Amalie Dideriksen.</p><p>»Men lige meget hvad jeg forsøgte, klinede tyskeren sig til mit hjul, og endnu er jeg ikke stærk nok til bare at sætte en modstander direkte af under disse omstændigheder«.</p><p>»Hver gang, jeg slog op, gjorde Knauer det samme. Hvis hun så blot havde været indstillet på at tage føringer, kunne vi måske være kommet rundt sammen, men det eneste, der interesserede hende, var åbenbart, at jeg ikke kom forbi hende. Så var hun ellers ligeglad med, hvor hun selv sluttede. Anderledes kan jeg ikke tyde det«.</p><h3>Glæder sig til fem starter på landevejen</h3><p>»Overordnet er jeg imidlertid tilfreds med resultatet i dette selskab. Jeg synes, jeg har lært meget og har også endnu engang fået bevist, at jeg skal forbedre mig for at kunne være med helt fremme. Men jeg er også opsat på at gøre, hvad der kræves«.</p><p>»Inden ret længe går det så løs på landevejen for mit hollandske hold Boels-Dolmans, og jeg har fem starter i løbet af ganske kort tid, hvilket jeg glæder mig meget til«.</p><h3>Skal arbejde med de to korte tidskørsler</h3><p>Som forudset kostede de to tidskørsler, der indledte andendages program, Amalie Dideriksen dyrt.</p><p>I 500 m på tid blev hun nr. 19 og næstsidst, mens hun i en omgang – 250 m – med flyvende start kun drev det til en placering som nr. 16 blandt de 20 deltagere.</p><p>Dermed dumpede hun fra femtepladsen efter de tre første afdelinger, hvor hun var blevet nr. 2 i scratch, 5 i udskilningsløb og 11 i 3 km forfølgelsesløb, ned som nr. 10 før pointløbet. Her lykkedes det hende at score fire point, så hun sluttede på 108.</p><p>»Det er helt klart, at vi skal have forbedret Amalies kvaliteter i de to korte tempokørsler«, siger Danmarks Cykle Unions assisterende banelandstræner Martin Lollesgaard.</p><p>»Det drejer sig dels om styrketræning, dels om specifikt arbejde på cyklen. Det vigtigste er, at vi har et meget opmuntrende udgangspunkt. Amalie fået set, hvad det handler om, og det er oplagt, at der er basis for markant fremgang«.</p><h3>Australier erobrede sin andeen VM-titel</h3><p>Guldet i kvindernes omnium gik til Australiens Annette Edmondson, der nåede op på 192 point, mens den engelske olympiske mester Laura Trott og den nykårede hollandske verdensmester i scratch Kirsten Wild erobrede sølv og bronze med henholdsvis 176 og 175 point.</p><p class=" bl-elem">For Annette Edmondson, der de seneste to år har sikret sig bronze i disciplinen og i 2012 sølv, var det den anden titel ved disse mesterskaber, idet hun også strøg til tops med den australske kvartet i 4 km holdforfølgelsesløb.</p>	
</div>
</div></body></html>
