---
layout:     post
title: 	    "Kemisk stof kan beskytte afgrøder mod radioaktivt nedfald"
post_author:	    Mie Stage
post_date:	    Tue, 17 Mar 2015 05:33:11 +0000
post_site:	    ing.dk 
post_link:	    http://ing.dk/artikel/kemisk-stof-kan-beskytte-afgroeder-mod-radioaktivt-nedfald-174794
---
<html><body><div><section class="body"><p>Store landområder omkring japanske Fukushima ligger øde efter det radioaktive udslip i 2011. Jorden er svær at opdyrke. Der er dels risiko for, at de radioaktive stoffer cæsium-134 og -137 bliver viderebragt til dyr og mennesker, dels ødelægger nedfaldet selve planterne, fordi stoffet er let opløseligt i vand og minder om det nødvendige kalium i sin struktur.</p>
			<p>Derfor henvendte forskere fra Riken Center for Sustainable Sciences i Japan sig i 2014 til Institut for Fysik, Kemi og Farmaci på Syddansk Universitet for at få hjælp til simulering af en ny oprensningsmetode.</p>
			<p>Princippet gik på at finde frem til en kemisk forbindelse, som kunne suge cæsium til sig i jorden, så det ikke ville binde til vand og nå ud i planterne. Eftersom cæsium-137 har en halveringstid på 30 år, ville der ellers gå mange årtier, før landbrugsjorden omkring Fukushima ville kunne bruges igen. Og problemet er, at når cæsium minder om kalium i egenskaber, så vil stofferne slås med hinanden inde i plantecellen og forhindre vækst.<br/><figure class="plugin right zoomable"><img data-original-image="http://ing.dk/sites/ing/files/arabidopsis_thaliana_inflorescencias.jpg" src="http://ing.dk/sites/ing/files/styles/w1120_media_right/public/arabidopsis_thaliana_inflorescencias.jpg?itok=XTG9qOXO" alt=""/><figcaption> Japanske forskere har forsøgt sig med 10.000 kemiske stoffer over for planten Almindelig Gåsemad for at se, hvordan de kunne forhindre atomnedfald i at nå plantens stængel. <cite>Foto: Wikipedia</cite></figcaption></figure><br/>
			Forskerne i Japan gik i gang med at undersøge hele paletten af kemiske stoffer, cirka 10.000, som måske kunne vise sig egnet. De fandt frem til fem, som havde den egenskab, at de på forskellig vis reducerede risikoen for ophobning af cæsium i planterne. De kaldte stofferne for CsTolen A-E, og disse blev videre undersøgt på den urt, der på dansk bliver kaldt Almindelig Gåsemad.</p>
			<p>Mest egnet fandt de til sidst CsTolen A, som reducerede cæsium mest, når planten blev dyrket i cæsium-holdigt vand indeholdende dette CsTolen A. Her blev det meste cæsium altså hængende i vandet uden at blive opsuget i planten.</p>
			
			<p>Dog var forskerne ikke helt klar over, hvorfor det var tilfældet. Om reduktionen skete i jorden eller i selve planten. Derfor henvendte de sig til lektor Himanshu Khandelia fra Syddansk Universitet.</p>
			<p>Ved hjælp af en række computersimuleringer af, hvordan CsTolen A reagerede med cæsium og andre alkali-stoffer har han været med til at fastslå de nærmere egenskaber for det fundne stof. Han fandt ud af, at det var jorden, der skulle ses på, da stoffet ikke fik planten til at frastøde optaget cæsium, men helt hindrede, at planten modtog det.</p>
			<p>Selv om de fem kemiske forbindelser slet ikke var opbygget på samme måde, var de dog alle små organiske forbindelser med en molekylær vægt på blot 200-400 g/mol med flere nitrogenatomer. Og computersimuleringerne afslørede, at CsTolen A bandt glimrende til cæsium og forhindrede det i at nå ind i planten.</p>
			<p>Stoffet forhindrede imidlertid ikke optagelsen af natrium, kalium og rubidium, som alle ligger nært på cæsium i egenskaber. Derfor kunne de fastslå, at det var særligt brugbart lige for cæsium, isoleret set, formentlig på grund af stoffets størrelse, struktur og ladning.</p>
			
			<p>Ifølge Himanshu Khandelia fra Syddansk Universitet har opdagelsen ikke blot fordele for jorden i Fukushima og Tjernobyl, men kan også gøre en forskel i Danmark.</p>
			<p>»Det store arbejde med de 10.000 stoffer har været ren ‘trial-and-error’ og et kæmpe arbejde. Derfor har vores simuleringer fået fastlagt bindingerne for de forskellige stoffer, så de f.eks. kan bruges til forhindring af andre typer radioaktivt nedfald en anden gang,« fortæller han.</p>
			<p>Desuden nævner han danske marker med et forhøjet niveau af natrium som et videre forskningsområde.</p>
			<p>»Dette arbejde har affødt et videre samarbejde, hvor vi gerne vil løse flere problemer sammen. F.eks. vil vi gerne se på, hvordan planter transporterer natrium, så vi kan dyrke planter i salte områder. Danske marker har et højt niveau af natrium, hvor intet kan gro. Her kunne vi måske fremstille danske afgrøder, der afviser natrium,« siger Himanshu Khandelia, som mødes med forskerne fra det japanske center igen til juli.</p>
		</section></div></body></html>
