---
layout:     post
title: 	    "København vælger LED til nyfortolkning af ikonisk gadelygte"
post_author:	    Mathias Skov Johansen
post_date:	    Tue, 28 Apr 2015 09:50:57 +0000
post_site:	    ing.dk 
post_link:	    http://ing.dk/artikel/koebenhavn-vaelger-led-til-nyfortolkning-af-ikonisk-gadelygte-175735
---
<html><body><div><section class="body">
			<p>Få ting er mere københavnsk end det smådystre orange skær fra en rund, wireophængt gadelygte. Men trods status som designikon er energiregningen fra de snart 70 år gamle lyskilder efterhånden løbet fra de teknologiske standarder.</p>
			<p>I år udskifter Københavns Kommune derfor 20.000 af de i alt 44.000 armaturer, der i dag pryder gader, boulevarder og villaveje. Halvdelen af disse bliver nye fortolkninger af den klassiske københavner-lygte, leveret af den danske lysproducent Thorn Lighting. Det nye armatur får navnet 'Thor' og skal primært hænge langs de mere trafikkerede steder i byen. Det er entreprenørfirmaet Citelum, der står for arbejdet med lys-udskiftningen. Levering og montering begynder allerede om få uger og forventes afsluttet mod slutningen af 2015.</p>
			<p>»Det er en rigtig god forretning for os at skifte til LED. Når investeringen er tilbagebetalt, kan vi spare helt op til 70 procent af energiudgifterne«, forklarer Thomas Maare, der er vejbelysningsansvarlig i Københavns Kommune.</p>
			
			<p>Armaturet er støbt i aluminium og forsynet med PC-top. I følge kommunen byder modellen på mere end 100 forskellige kombinations- og monteringsmuligheder og kan leveres med enten 36, 48 eller 72 lysdioder med et energiforbrug i omfanget 40-150 W. Desuden har de en lang levetid på 90.000 timer mod 10-12.000 timer for den traditionelle kviksølvs-belysning.</p>
			<p>»LED-teknologien er meget kompakt, og det gør det muligt at lave et design, der er både robust og karakterfuldt, og som kan anvendes mange forskellige steder. Når et armatur skal hænge gade op og gade ned på de allermest befærdede veje, så er det vigtigt, at designet både er enkelt og holdbart«, forklarer designeren Morten Lyhne, der står bag designet af de nye armaturer i en pressemeddelelse fra Københavns Kommune.</p>
			<p><aside class="plugin right box">
			   <strong>Fakta om de nye Thor-armaturer</strong><br/>
			Materiale: Aluminium<br/>
			Overflade: Pulverlakeret i sølv og antracit<br/>
			Tæthedsklasse: IP 66<br/>
			Styrke: IK 08<br/>
			Vægt: 14,5 kg<br/>
			Mål: Ø 580 x 170<br/>
			Antal LED: 36 /48 / 72<br/>
			CRI: 75-90<br/>
			Kelvin:3000 / 3500 / 4000<br/>
			Lumen: 3500 til 15000<br/>
			Forbrug: 40 W til 150 W<br/>
			Lysprofiler: 11 forskellige linseoptikker<br/>
			PC top: opal / lysende ring / lakeret<br/>
			(Kilde: Københavns Kommune) 
			</aside></p>
			<p>»En længere levetid og bedre tæthed bidrager til at reducere kommunens udgifter markant, fordi der ikke skal skiftes lyskilder så tit«, siger han videre.</p>
			<p>De nye gadelamper udstyres med et trådløst styringssystem, der automatisk regulerer lysstyrken i forhold til trafik og vejrforhold. Langs handelsorienterede gader kan lygterne således justeres til afdæmpet, hyggelig belysning og omvendt lyse kraftig op i tilfælde af tåge.</p>
			<p>Lygterne er desuden gjort klar til installation af nye kommunikationsenheder, når kommunen over de næste år skal finde løsninger til etablering af et større smart city-netværk. Til den tid vil lamperne være i stand til at trafikovervåge vejene og informere bilister via information på lystavler eller ved f.eks. at oplyse et ulykkessted.</p>
			<p>Allerede inden udskiftningen er startet, har flere udenlandske kommuner vist stor interesse for de trådløse, lysregulerende gadelamper.</p>
			<p>Udover udskiftningen af armaturene vil 8.000 ældre master og 1.140 tændskabe i København få en opgradering i løbet af 2015</p>
		</section>
		  </div></body></html>
