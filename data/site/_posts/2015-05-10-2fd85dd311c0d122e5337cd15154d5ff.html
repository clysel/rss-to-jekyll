---
layout:     post
title: 	    "Contador og Co. havde fuld kontrol over dramatisk Giro-finale"
post_author:	    
post_date:	    Sun, 10 May 2015 18:35:59 +0200
post_site:	    politiken.dk 
post_link:	    http://politiken.dk/sport/cykling/ECE2663794/contador-og-co-havde-fuld-kontrol-over-dramatisk-giro-finale/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Med is i maven på en varm dag ved Middelhavet scorede den alsidige italienske 
cykelbegavelse Elia Viviani (Team Sky) sin hidtil fornemste triumf på 
landevejen, da han susede først over stregen i den massespurt, der som 
ventet rundede strabadserne af på den 177 km lange 2. etape i Giro d’Italia 
fra Albenga til Genova. 
</p><p>
Den 26-årige italiener, der i slutningen af februar erobrede sølv i parløb og 
bronze i omnium ved VM på bane, sørgede dermed for en tiltrængt opmuntring 
for sin britiske arbejdsgiver efter den skuffende indsats i holdløbet, da 
Team Skys australske klassementstrumf Richie Porte mistede 20 sekunder til 
den spanske storfavorit Alberto Contador (Tinkoff-Saxo). 
</p><h3>
Flere sprintere forregnede sig 
</h3><p>
På den let stigende opløbsstrækning i den store norditalienske havneby drog 
Viviani nytte af, at modstanderne i finalen på de sidste meter løb tør for 
kræfter, mens italieneren havde det overskud, der gjorde, at han på stregen 
besejrede hollænderen Moreno Hofland (Lotto-Jumbo) med et hjul. 
</p><p><b class="ext-link">Læs også</b><a class="embeddedlink" href="http://politiken.dk/sport/cykling/ECE2652350/et-ekstra-gear-jagten-paa-to-grand-tours-og-det-perfekte-eftermaele/">Et ekstra gear: Jagten på to 
Grand Tours og det perfekte eftermæle</a></p><p>
Den første til at forregne sig var sidste sæsons mest vindende rytter, 
tyskeren André Greipel (Lotto-Soudal), der for tidligt fik spidsen. Derefter 
skød Hofland frem fra hans hjul, men det var altså Viviani, der havde 
foretaget den optimale kalkulation, da han formåede at overtrumfe 
hollænderen. 
</p><p>
På pladserne efter Viviani, Hofland og Greipel fulgte sloveneren Luka Mezgec 
(Giant-Alpecin), den italienske veteran Alessandro Petacchi (Southeast), 
dennes landsmand Giacomo Nizzolo (Trek) og australieren Michael Matthews 
(Orica-GreenEdge). 
</p><h3>
Michael Matthews tilkbage i førertrøjen 
</h3><p>
Sidstnævnte så længe ud til at have sikret sig en fordelagtig position, men 
også han måtte erkende, at opløbet var mere udfordrende, end det umiddelbart 
kunne se ud til. 
</p><p>
Til gengæld kunne australieren så trøste sig med, at syvendepladsen indbragte 
ham den lyserøde førertrøje, og dermed gentog historien sig fra sidste år. 
</p><p><b class="ext-link">Læs også</b><a class="embeddedlink" href="http://politiken.dk/sport/cykling/ECE2662970/droemmestart-paa-giroen-for-contador-og-foraarets-uheldige-helt/">Drømmestart på Giroen for 
Contador og forårets uheldige helt</a></p><p>
Dengang sluttede Matthews på ottendepladsen på 2. etape i Belfast, efter at 
Orica-GreenEdge som i den aktuelle Giro-udgave havde vundet holdløbet, og 
den placering rakte til, at han overtog den samlede førsteplads fra sin 
canadiske holdkammerat Svein Tuft, hvor det i dag var landsmanden Simon 
Gerrans, der måtte vige pladsen. 
</p><p>
Gerrans er nu at finde på andenpladsen i samme tid som Matthews, og 
Orica-GreenEdge er ligeledes repræsenteret af australieren Simon Clarke og 
colombianeren Esteban Chaves helt i front, mens Tinkoff-Saxos kvintet Roman 
Kreuziger, Alberto Contador, Michael Rogers, Manuele Boaro og Ivan Rovny 
lægger beslag på placeringerne fra nr. 5 og nedefter med det minus på syv 
sekunder, der indkasseredes i gårsdagens kollektive tempodisciplin. 
</p><h3>
Tinkoff-Saxo støttede Copntador maksimalt 
</h3><p>
Tinkoff-Saxos meget målrettede stræben efter at yde sin spanske superstjerne 
Alberto Contador den maksimale støtte kom til udtryk ved en særdeles markant 
indsats i front af feltet helt frem, til de sidste tre km. 
</p><p>
Det var en præstation, der lover særdeles godt for fortsættelsen og 
understreger, at truppen er formidabelt trimmet til den den krævende opgave, 
som ligger forude. 
</p><p>
Det russiske mandskab styrede ganske enkelt begivenhederne, og holdt sig ude 
af de vanskeligheder, der opstod i den hektiske afsluttende fase, hvor flere 
voldsomme styrt skabte splittelse i feltet. 
</p><p><b class="ext-link">Læs også</b><a class="embeddedlink" href="http://politiken.dk/sport/cykling/ECE2649341/kun-n-dansker-med-i-contadors-jagt-paa-giro-ditalia-succes/">Kun én dansker med i Contadors 
jagt på Giro d'Italia-succes</a></p><p>
Christopher Juul-Jensen tog en overvejende del af slæbet og måtte meget 
naturligt slippe til sidst, så han nåede til vejs ende med et minus på 4.43 
minutter til hovedfeltet på 79 ryttere. 
</p><h3>
Italiensk klassementsaspirant satte tid til 
</h3><p>
En af aspiranterne til en topplacering, italieneren Domenico Pozzovivo på et 
tidspunkt distanceret og måtte have hele sit Ag2r-mandskab til assistance 
for ikke allerede så tidligt i løbet at blive sat afgørende ud af spillet. 
De fælles anstrengelser lykkedes dog ikke ganske, og Pozzovivo mistede lidt 
over et minut. 
</p><p><b class="ext-link">Læs også</b><a class="embeddedlink" href="http://politiken.dk/sport/cykling/ECE2663486/dansk-veteran-kommer-paa-haardt-arbejde-i-jagten-paa-giro-succes/">Dansk veteran kommer på hårdt 
arbejde i jagten på Giro-succes</a></p><p>
Meget værre gik det for en af colombianeren Rigoberto Urans (Etixx-Quick Step) 
mest værdifulde hjælpere i bjergene, belgieren Pieter Serry, der måtte udgå 
med et brækket kraveben. 
</p><p class=" bl-elem">
For Viviani var det sæsonens anden sejr, efter at han lagde ud med at slå til 
på en etape i Dubai Tour, inden han drog videre til verdensmesterskaberne på 
velodromen. 
</p>	
</div>

</div></body></html>
