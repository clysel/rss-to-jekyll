---
layout:     post
title: 	    "Fuglsang tilkæmper sig flot rolle i verdensmesters successhow"
post_author:	    
post_date:	    Sun, 19 Apr 2015 20:44:48 +0200
post_site:	    politiken.dk 
post_link:	    http://politiken.dk/sport/cykling/ECE2634612/fuglsang-tilkaemper-sig-flot-rolle-i-verdensmesters-successhow/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
For første gang, siden han i slutningen af september sidste år erobrede 
verdensmesterskabet i den nordspanske by Ponferrada, kunne den 24-årige 
polak Michal Kwiatkowski (Etixx-Quick Step) i dag lade sig hylde øverst på 
podiet iført VM-trikoten.
</p><p>
Det skete, da han rundede de 258 km i det hollandske WorldTour-løb Amstel Gold 
Race af med at suse først over stregen i en gruppe på 18 mand, der nåede 
samlet til målet et par km uden for Valkenburg i det kuperede terræn i 
Limburg-provinsen.
</p><p>
De to andre podiepladser besattes af den spanske veteran og sidste sæsons nr. 
1 på WorldTour-ranglisten Alejandro Valverde (Movistar) samt australieren 
Michael Matthews (Orica-GreenEdge). 
</p><p><b class="ext-link">Læs også</b><a class="embeddedlink" href="http://politiken.dk/sport/cykling/ECE2634457/verdensmesteren-sprinter-sig-til-sejren-i-amstel/">Verdensmesteren sprinter sig 
til sejren i Amstel</a></p><p>
I den hollandske klassikers 50-årige historie blev Michael Kwiatkowsk dermed 
den blot fjerde rytter, der har vundet løbet som regerende verdensmester.
</p><p>
Det skete første gang, da den belgiske legende Eddy Merckx slog til i 1975, og 
siden præsterede hollænderen Jan Raas noget tilsvarende i 1980 samt 
franskmanden Bernard Hinault året efter.
</p><h3>
Havde ikke kørt løb i godt fem, uger
</h3><p>
I polakkens successhow tilkæmpede Danmarks bedste etapeløbsrytter Jakob 
Fuglsang (Astana) sig en flot rolle, da han både forsøgte sig med et angreb 
syv km fra mål, og, da det var neutraliseret, havde overskud til også at nå 
med blandt de 18 i front til sidst.
</p><p>
Til gengæld hindrede den 30-årige danskers manglende spurtstyrke ham i at opnå 
en af de mest attraktive slutplaceringer, og han noteredes som nr. 17 i 
samme tid som Kwiatkowski.
</p><p>
»Jeg var op til løbet noget usikker på min form, fordi jeg ikke har kørt løb i 
omkring fem uger, men udelukkende koncentreret mig om træning«, fortæller 
Jakob Fuglsang.
</p><p>
»Efterhånden som løbet skred frem, kunne jeg imidlertid mærke, at jeg havde 
gode bven, og derfor besluttede jeg mig for at satse til sidst«.
</p><h3>
Fuglsang fik den forkerte følgesvend med
</h3><p>
Danskeren greb ud efter lykken, da hans italienske holdkammerat, Tour de 
France-kongen Vincenzo Nibali var blevet hentet med otte km tilbage.
</p><p>
Desværre for Fuglsang fik han belgieren Greg Van Avermaet med på hjul, og 
denne var udelukkende interesseret i at beskytte sin landsmand og 
BMC-holdkaptajn Philippe Gilbert, der stilede efter at vinde Amstel Gold 
Race for fjerde gang.
</p><p><b class="ext-link">Læs også</b><a class="embeddedlink" href="http://politiken.dk/sport/cykling/ECE2633946/cauberg-specialisten-er-fyldt-med-selvtillid/">Cauberg-specialisten er fyldt 
med selvtillid</a></p><p>
»Jeg prøvede igen og igen på at overtale Van Avermaet til at tage føringer. 
Han svarede, at han gerne ville, men ikke måtte, og så kunne jeg jo ikke 
stille meget op«, fastslår Fuglsang.
</p><h3>
Håber formen også er der på søndag
</h3><p>
»Det var bittert, for hvis vi havde været to til at deles om slæbet, tror jeg 
på, at vi kunne have holdt i hvert fald til toppen af Cauberg, og så ville 
alle muligheder have været åbne«,
</p><p>
»Det havde ikke nyttet noget, hvis jeg bare havde fortsat uden at tage hensyn 
til Van Avermaet. Der skulle to til, hvis udbruddet skulle have haft en 
chance. Nu må jeg så nøjes med at være tilfreds med præstationen, men ikke 
med resultatet«.
</p><p>
»Og så håber jeg da på, at formen også vil være der først og fremmest på 
søndag i Liège-Bastogne-Liège, for onsdagens Flèche Wallonne er sædvanligvis 
ikke rigtigt noget for mig«.
</p><p>
Efter cirke fire km i forreste række, blev Fuglsang opslugt af et felt i 
voldsom opskruet tempo frem mod den sidste forcering af Cauberg.
</p><h3>
Matthews stækkede Gilberts fremstød
</h3><p>
Her angreb belgieren Ben Hermans som en slags forløber for holdkammeraten 
Philippe Gilbert, der som ventet kom med sit maksimale fremstød et stykke 
oppe ad den stejle stigning.
</p><p>
Den eneste, der i første omgang var i stand til at følge Gilbert, var Michael 
Matthews, men der skulle også en voldsom kraftanstrengelse til, for at det 
kunne lade sig gøre.
</p><p><b class="ext-link">Kommentar</b><a class="embeddedlink" href="http://politiken.dk/sport/cykling/ECE2633948/et-ekstra-gear-amstel-gold-race-ser-noget-nemmere-ud-paa-tv/">Et ekstra gear: Amstel Gold Race ser 
noget nemmere ud på tv</a></p><p>
Til gengæld stækkede det Gilberts bestræbelser, at australieren klæbede til 
hans baghjul, og med Valverde som den første fik yderligere 16 mand fik 
tilslutning – heriblandt altså også Fuglsang.
</p><p>
Top 10 i Amstel Gold Race kom efter de tre første til at tage sig således ud: 
4. Rui Costa (Lampre-Merida), 5. Van Avermaet, 6. Tony Gallopin (Lotto 
Soudal), 7. Julian Alaphilippe (Etixx-Quick Step), 8. Enrico Gasparott 
(Wanty-Groupe Gobert), 9. Maciej Paterski (CCC Sprandi), 10. Gilbert.
</p><h3>
Valgren i mål lige efter de forreste
</h3><p>
Den danske mester Michal Valgren var udpeget til at dele kaptajnsværdigheden 
hos Tinkoff-Saxo med tjekken Roman Kreuziger, der vandt løbet i 2013 og da 
også var tættest på toppen af de to i dag.
</p><p>
Den 28-årige Kreuziger, der foreløbig kun er noteret for denne ene gevinst i 
tjeneste hos sin nuværende arbejdsgiver, var med hjem i første gruppe og 
registreredes over stregen som nr. 14, mens Michael Valgren blev nr. 22 18 
sekunder senere.
</p><p><b class="ext-link">Læs også</b><a class="embeddedlink" href="http://politiken.dk/sport/cykling/ECE2633917/bjarne-riis-arvtager-spaendt-paa-debuten-i-det-fineste-selskab/">Bjarne Riis' arvtager spændt 
på debuten i det fineste selskab</a></p><p>
Tinkoff-Saxo fik seks af sine otte deltagere igennem, og de fire øvrige 
opnåede følgende placeringer: 44. Chris Anker Sørensen 52 sekunder, 52. 
Manuele Boaro, 60. Robert Kiserlovski begge samme tid, 104. Ivan Rovny 6.47 
minutter. Jesper Hansen og Jevgenij Petrov udgik.
</p><h3>
Sportschef tilfreds med WorldTour-debut
</h3><p>
Det WorldTour-debuterende hjemlige 2. divisionshold Cult Energy havde Rasmus 
Guldhammer som bedste mand, da han krydsede stregen som nr. 37 i en gruppe 
på syv mand, der satte 26 sekunder til.
</p><p>
Ydermere var den ene af det danske kollektivs tre tyskere Linus Gerdemann 
længe med til at præge begivenhederne, idet han holdt sig i front i dagens 
lange udbrud i omkring 180 km.
</p><p>
»Jeg er supergodt tilfreds med indsatsen. Vi var meget synlige i løbet, og det 
var vigtigt for mig, at vi viste, vi fortjente den chance, vi fik, da vi 
blev tildelt et wildcard«, siger sportschef Michael Skelde.
</p><p>
»Rasmus nåede ikke lige med helt i fronbt, da udskilningen skete til sidst, 
men hans kørsel bestyrker mig i troen på, at han kan lave et topresultat i 
et løb som det her. Og det kan meget vel allerede blive næste år«.
</p><p><b class="ext-link">Læs også</b><a class="embeddedlink" href="http://politiken.dk/sport/cykling/ECE2633312/kaptajn-valgren-foer-klassiker-jeg-starter-som-egoist/">Kaptajn Valgren før klassiker: 
Jeg starter som egoist</a></p><p class=" bl-elem">
Foruden Rasmus Guldhammer nåede af Cult Energy-rytterne kun tyskeren Fabian 
Wegmann til vejs ende, men som frygtet havde den sygdomsperiode, han har 
været igennem op til løbet, tæret for meget på kræfterne, og han sluttede 
som nr. 114 af de 129 fuldførende med et minus på 7.56 minutter.
</p>	
</div>

</div></body></html>
