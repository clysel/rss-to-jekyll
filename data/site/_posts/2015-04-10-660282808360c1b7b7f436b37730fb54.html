---
layout:     post
title: 	    "Luftens superjumbo kan byde på uanet luksus"
post_author:	    
post_date:	    Fri, 10 Apr 2015 16:05:23 +0200
post_site:	    politiken.dk 
post_link:	    http://politiken.dk/rejser/nyheder/flyoglufthavne/ECE2621568/luftens-superjumbo-kan-byde-paa-uanet-luksus/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Det bliver et fly med et ry for næsten uanet luksus om bord, der gør sit 
indtog i Københavns Lufthavn i Kastrup til december. 
</p><p>
Flyselskabet Emirates vil indsætte Airbus A380-flyet på ruten mellem Dubai og 
København, og hvis man løser billet til flyets dyre afdeling, vil man nyde 
god plads og service på et meget højt niveau. Den helt ekstreme luksus 
oplever man dog ikke i lige præcis det fly, der kommer til at flyve til og 
fra København. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/rejser/nyheder/flyoglufthavne/ECE1422488/verdens-stoerste-passagerfly-har-pladsproblemer/">Verdens største passagerfly 
har pladsproblemer</a></p><p>
På de billige sæder i flyet vil man næppe opleve forskel til andre rutefly – 
måske kun, at der er højere til loftet og derfor kan det være svært at nå op 
til boksene til håndbagage. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/rejser/nyheder/flyoglufthavne/ECE2546070/sas-opgraderer-sine-fly-saadan-ser-de-nye-kabiner-ud/">SAS opgraderer sine fly: Sådan 
ser de nye kabiner ud</a></p><p>
Det fly, som Emirates indsætter på ruten mellem København og Dubai, er dog en 
helt ny og lidt skrabet udgave af Airbus A380. 
</p><p>
Det har nemlig kun to klasser, economy og business. Derfor har det flere sæder 
end i de fly, der også har en første klasse. Her vil være i alt 615 sæder, 
58 på business og 567 på economy. Det er 98 sæder flere end i de andre 
Airbus A380-fly, som Emireates råder over. 
</p><p/><h3>
Egen minibar og biograf 
</h3><p>
På første klasse hos Emirates kan man booke sin helt private suite til 
flyveturen. Her kan man lukke sin egen dør og dermed være helt afsondret fra 
resten af passagerkabinen. 
</p><p>
Her kan man nippe til det, Emirates kalder »eksklusive vine og champagne«, gå 
i sin egen minibar og se film i sin private minibiograf. Og derefter omforme 
sædet til en seng, hvor man kan ligge fuldt udstrakt. 
</p><p>
Og hvis det alligevel bliver for kedeligt, kan man forlade sin suite og gå ud 
til den loungebar, hvor man kan møde andre første klasses passagerer over en 
drink. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/rejser/nyheder/flyoglufthavne/ECE2529343/nu-skal-air-force-one-udskiftes/">Nu skal Air Force One udskiftes</a></p><p>
Man må formode, at baren må lukke, når der opstår turbulens i luften, da man 
ellers kan komme til at spilde de fine drinks ud over medpassagererne. 
</p><p>
Emirates’ hjemmeside vil ikke give priser på turen København-Dubai på første 
klasse, men vi har kigget på andre destinationer, hvor prisen på første 
klasse er ca. seks gange højere end economy. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/rejser/nyheder/flyoglufthavne/ECE2524010/verdens-saereste-flykatalog-er-gaaet-konkurs/">Verdens særeste flykatalog er 
gået konkurs</a></p><p>
I februar kan man flyve København-Dubai tur/retur for 4.700 kroner, og første 
klasse vil derfor formentlig koste omkring 30.000 kroner. 
</p><h3>
Ekstremt projekt skrottet 
</h3><p>
Men selv denne ophøjede luksus vil forekomme ekstremt skrabet i forhold til de 
helt vilde luksusudgaver af A380-flyet, som Airbus på et tidspunkt havde 
planer om at tilbyde de mest velhavende kunder. 
</p><p>
Det kunne være oliesheiker i Mellemøsten, men selv her er der åbenbart grænser 
for, hvor mange penge, man kan bruge på et fly. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/rejser/nyheder/flyoglufthavne/ECE2485895/291-flyselskaber-er-havnet-paa-eus-sorte-liste/">291 flyselskaber er havnet på 
EU's sorte liste</a></p><p>
I hvert fald har Airbus forgæves forsøgt at få afsat skræddersyede eksemplarer 
af superjumboen til kunder i f.eks. Saudi-Arabien. Her kunne der være tale 
om en indretning af flyet med bl.a. forgyldte badekar. Og i øvrigt alt, hvad 
kunden kunne ønske sig. 
</p><h3>
Fly med egen sauna 
</h3><p>
Ifølge den tyske avis <a target="_blank" href="http://www.welt.de/wirtschaft/article137340228/Der-geplatzte-Traum-vom-privaten-A380-Luftschloss.html">Die 
Welt</a> bestilte en saudiarabisk allerede i 2007 en specialindrettet udgave 
af Airbus A380, hvor de 550 kvadratmeter skulle indrettes i helt 
ekstravagant stil. 
</p><p>
Det ville være noget med flere private badeværelser, sauna, konferencerum og 
naturligvis langt færre sæder end de 615, som der vil være i det 
Emirates-fly, der skal flyve fra København. 
</p><p>
Ordren menes nu at være annulleret. Måske har prinsen i Saudi-Arabien indset, 
at han ville få et gammelt fly. 
</p><p>
Airbus ville nemlig have brugt et af de fire oprindelige testfly til 
ombygningen. Det fly, prinsen skulle have haft, har stået hos Airbus i 
Toulouse i flere år uden nogen form for kabineindretning, så der skulle 
startes på bar bund. 
</p><p>
Muligvis turde Airbus slet ikke binde an med den store ombygning, for flyet i 
sig selv kunne vise at være forældet. Det havde formentlig været nødvendigt 
med en storstilet opgradering af motorer, styresystemer etc., før det kunne 
gå i luften. 
</p><p class=" bl-elem">
Der er ingen prisliste for sådan en indretning i saudiarabisk prinsestil. Men 
det kunne let komme til at koste adskillige hundrede millioner kroner oveni 
i flyets regulære pris, der ligger omkring 2,8 milliard kroner. 
</p>	
</div>

</div></body></html>
