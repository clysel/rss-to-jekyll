---
layout:     post
title: 	    "Hårdtslående mytedræber gør op med ideen om 'den rigtige udvej'"
post_author:	    
post_date:	    Sat, 14 Mar 2015 08:45:39 +0100
post_site:	    politiken.dk 
post_link:	    http://politiken.dk/kultur/boger/faglitteratur_boger/ECE2585763/haardtslaaende-mytedraeber-goer-op-med-ideen-om-den-rigtige-udvej/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4 class="">
Danmark besat</h4>
<h5>
Krig og hverdag 1940-45</h5>
<div class="fakta-body" data-buildingblock="embedded_factboxlink">
<div class="clearfix m-top5 m-bottom5">
<img class="pol-rating-img" src="http://politiken.dk/graphics/ratings/5_hjerter_red.png" alt="Politiken synes"/></div><p>
Claus Bundgård Christensen, Joachim Lund, Niels Wium Olesen, Jakob Sørensen. 
Informations Forlag, 953 sider, 300 kroner. Udkommer i dag.
</p></div>
</div><p>
I år er det 75 år siden, Danmark blev besat, og 70 år siden, vi blev befriet. 
</p><p>
Debatten om, hvad der skete i »de fem forbandede år«, har aldrig været mere 
intens, og strømmen af bøger, film og synspunkter synes uendelig. 
</p><p>
På den baggrund er det velgørende igen at gå på opdagelse i en af de mest 
kompetente og overbevisende samlede fremstillinger af, hvad vi ved om den 
tid, skrevet af fire yngre historikere, Claus Bundgård Christensen, Joachim 
Lund, Niels Wium Olesen og Jakob Sørensen, der hver især er respekterede for 
deres indsigt i besættelsestiden og bidrag til dens historie. 
</p><p>
’Danmark besat. Krig og hverdag 1940-45’ er en let redigeret og opdateret 
genudgivelse af den oprindelige udgave fra 2005, der rummer en samlet 
fremstilling af hele perioden fra Kanslergadeforliget i 1933 til retsopgøret 
efter besættelsen og historieskrivningen om den siden, generøst udstyret med 
registre, oversigter, biografier over centrale personer og meget mere. 
</p><p>
Når fire historikere går sammen om en stor opgave, vil de typisk dele den op 
mellem sig, så hver skriver deres del, som sættes sammen til et hele. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/boger/faglitteratur_boger/ECE1860356/krigshistorie-kan-naeppe-fortaelles-bedre/">Krigshistorie kan næppe 
fortælles bedre</a></p><p>
Svagheden er, at sådanne samlede værker trods ihærdige redaktørers flid let 
kommer til at bære præg af historikernes indbyrdes forskellighed og af, at 
de historier, de hver især fortæller, nok ligger i forlængelse af hinanden, 
men uden den indre sammenhæng, der skaber en samlet fortælling. 
</p><p>
Den forhindring har de fire forfattere overkommet ved at indgå i noget så 
usædvanligt som et skrivende kollektiv, hvor de ikke enkeltvis tager ansvar 
for bestemte afsnit eller tematikker, men tværtimod fremhæver, at de i 
fællesskab har arbejdet indgående med hele fremstillingen. 
</p><p>
Det virker. ’Danmark besat’ lykkes både som oversigtsværk, der forsøger at 
give en samlet, perspektiverende fortælling om hele besættelsen, inklusive 
tiden, der kom før og som fulgte umiddelbart efter, og som syntese i 
betydningen en sammenhængende tolkning af, hvad det var, der skete, og 
hvorfor. 
</p><h3>
Ind i konflikten 
</h3><p>
Værket bygger i høj grad på den næsten skræmmende omfangsrige forskning om 
besættelsen, herunder på de fire forfatteres egne tidligere værker, men den 
gør det selektivt, kompetent og med modet til at vælge til og fra. 
</p><p>
Enhver nørd kan finde særlige problemstillinger og vinkler, der kunne være 
mere udbygget. Men pointen er den omvendte. Det er lykkedes de fire at 
skrive en afbalanceret fremstilling, der emmer af indsigt, og som står ved 
sine egne valg og vurderinger. 
</p><p>
Mere kan man ikke forlange. 
</p><p>
Derfor står ’Danmark besat’ også som en hårdtslående mytedræber. 
</p><p>
Her kan enhver, der ønsker at vide besked, få den. Den historiske sandhed 
findes som bekendt ikke, og der er andre udlægninger end den, de fire 
præsenterer som et bud på en »kontinuitetstese«, der trækker linjer bagud 
til udviklingen i 1930’erne og åbner udsynet ud til resten af Europa. 
</p><p>
Læser man på tværs af faghistorikerne, er det ikke forskellene mellem de 
forskellige skoler, der falder i øjnene. 
</p><p>
Tværtimod er det slående, hvor meget der samler, fra Jørgen Hæstrups 
pionerarbejder i 1950’erne og 1960’erne over hans elever, der i 1970’erne, 
80’erne og 90’erne i større eller mindre omfang gjorde op med hans 
opfattelser, og frem til netop den generation, der med ’Danmark besat’ 
træder i karakter med det 21. århundredes syn på den mest dramatiske 
begivenhed i det 20. århundredes danmarkshistorie. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/boger/faglitteratur_boger/ECE1647407/modstandsbevaegelsens-vigtigste-skikkelse-faar-endelig-sin-biografi/">Modstandsbevægelsens vigtigste 
skikkelse får endelig sin biografi</a></p><p>
Vist er der forskellige betoninger og brudflader, men uenighederne 
historikerne imellem er for intet at regne i forhold til det skisma, der fra 
første færd har eksisteret mellem faghistorikerne på den ene side og 
aktørernes egne fortællinger på den anden. 
</p><p>
Det overraskende er, at dette skisma ikke er blevet mindre med tiden – men 
tværtimod større. I takt med at færre og færre selv kan huske krigen – og 
endnu færre nulevende har spillet en rolle i den – synes opfattelserne af, 
hvad der foregik, kun at blive mere polariseret. 
</p><p>
’Danmark besat’ skriver sig direkte ind i denne konflikt, og selv om den ikke 
selv gør det klart, er det nøgterne og saglige værk i sig selv et polemisk 
modtræk over for et historiesyn, der bæres af indignation, fascination af 
det heroiske – og fordømmelse af de pragmatiske indrømmelser, 
besættelsestidens historie er så rig på, både når det gælder de enkelte 
borgere, erhverv og det politiske system. 
</p><h3>
Flertallets kamp 
</h3><p>
De fire historikere forsøger at sætte sig ind i de samtidiges situation og i 
de muligheder, de så i den. Det fører næsten uundgåeligt til en betydelig 
forståelse for, at de handlede, som de gjorde. 
</p><p>
I rigtig mange tilfælde forekom ingen andre valg at føre til bedre resultater, 
og heller ikke når man ser på samfundet som helhed, har det været muligt på 
samtidens præmisser at anvise den mere ’rigtige’ udvej. 
</p><p>
Selv om historikerne indbyrdes er uenige om meget, er de overordnet enige om 
ikke at fælde en hård dom over det store flertal af befolkningen, der 
handlede, som det store flertal gjorde. 
</p><div class="art-quote article-box">
<p class="quote"/>
<blockquote>
<p class="quote-txt">
Det er lykkedes de fire at skrive en afbalanceret fremstilling, der emmer af 
indsigt, og som står ved sine egne valg og vurderinger. Mere kan man 
ikke forlange
</p>
</blockquote>
</div><p>
Helt anderledes står den voksende moraliseren i det 21. århundrede, som fik 
sin mest prægnante stemme med Anders Fogh Rasmussens opgør med den danske 
pragmatisme og hans hyldest til de få, der trådte heroisk op mod 
overmagten.</p><p>
Fogh har siden fået betydelig støtte fra dele af opinionen og fra enkelte 
historikere, der helt afviser de rationaler, som samtiden lagde til grund. I 
kampen mellem frihed og ufrihed er intet kompromis muligt, og i dag er det 
et synspunkt, der er lige så populært som letkøbt, at kun de, der klart 
stillede sig på frihedens side, har krav på vores respekt. 
</p><p>
For at få dette regnestykke til at gå op måtte Fogh se stort på en række af de 
konfliktlinjer, der dominerede samtidens perspektiv. 
</p><p>
For ham er modstanden ét, drevet af mænd og kvinder, der havde klarsynet og 
modet til at kæmpe, og som derfor er tidens sande helte, nationens frelsere 
og demokratiets redningsmænd – uanset i øvrigt om de var kommunister eller 
nationalkonservative, og hvornår de sluttede sig til modstanden. 
</p><h3>
Overbevisende argument 
</h3><p>
Ikke overraskende blev denne ubetingede hyldest til modstanden grebet med 
kyshånd af mange af de overlevende frihedskæmpere og i øvrigt af alle, der 
gerne vil stille sig på ryggen af modstandskampen og tage dens kompromisløse 
kamp mod uretten til indtægt for deres aktuelle politiske program. 
</p><p>
Aldrig har modstandens synspunkt haft flere tilhængere end efter 
årtusindskiftet, og der kommer stadig flere til. 
</p><p>
Hvem vil ikke hellere identificere sig med unge idealister, der med livet som 
indsats bekæmper den absolutte ondskab, end med pragmatiske borgerdyr, der 
finder en modus vivendi i håb om, at andre løser problemet for dem? 
</p><p>
’Danmark besat’ er et indædt og overbevisende argument for, at denne 
modstilling er grundlæggende forkert, og at konfliktlinjerne under 
besættelsen ikke med respekt for kendsgerningerne kan sammenfattes i de to 
modpoler. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/boger/faglitteratur_boger/ECE1910952/portraet-af-modstandsmand-er-skinger-og-forloren-heltedyrkelse/">Portræt af modstandsmand er 
skinger og forloren heltedyrkelse</a></p><p>
Af samme grund er det vægtige værk kun blevet mødt af et skuldertræk fra det 
hold, der er optaget af at pleje den moralske fortælling om Danmarks store 
svigt. 
</p><p>
Den dybe konflikt i besættelseshistoriens historie går ikke mellem historiske 
skoler. 
</p><p>
Den løber mellem dem, der interesserer sig for de fatale år på deres egne 
præmisser, og dem, der opfatter dem som magnet i et moralsk kompas, der til 
enhver tid giver enkle svar på, hvad der er rigtigt og forkert. 
</p><p>
Hører man til den sidste gruppe, vil værkets omhyggelige dokumentation, 
nuancerede analyse og overbevisende fortælling kun virke forstyrrende. 
</p><p class=" bl-elem">
Hører man til den første, kan man ikke undvære ’Danmark besat’ på sin 
boghylde. 
</p>	
</div>
</div></body></html>
