---
layout:     post
title: 	    "To unge Riis-håb sætter opmuntrende punktum i Asien"
post_author:	    
post_date:	    Sun, 15 Mar 2015 13:12:40 +0100
post_site:	    politiken.dk 
post_link:	    http://politiken.dk/sport/cykling/ECE2588245/to-unge-riis-haab-saetter-opmuntrende-punktum-i-asien/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Som Tour de Langkawi indledtes i søndags, sluttede det i dag – med den 
25-årige italiener Andrea Guardini (Astana) som klar vinder af massespurten 
foran australieren Caleb Ewan (Orica-GreenEdge) på 8. etape, der sendte 
rytterne ud på en 96,1 km lang færd fra Kuala Kubu Bharu til hovedstaden 
Kuala Lumpur.
</p><p>
Det var Guardinis 18. etapesejr i det malaysiske arrangement, efter at han tog 
hul på den imponerende serie med fem gevinster i debutsæsonen som 
professionel i 2011.
</p><p>
20-årige Caleb Ewan slog til på to etaper, men den overordnet mest 
betydningsfulde gevinst sikrede den 25-årige algerier Youcef Reguigui 
(MTN-Qhubeka) sig, da han i går susede først over stregen på kongeetapen.
</p><p>
Det indbragte ham den samlede førsteplads, og den lod han sig ikke tvinge væk 
fra i dagens styrkeprøve, der mundede ud på en rundstrækning i Kuala Lumpur.
</p><h3>
Tredjeplads til Bjarne Riis' yngste mand
</h3><p>
Her var det oplagt, at sprinterne ville tage for sig af retterne, og at det 
skulle blive løbets to dominerende skikkelser i den sammenhæng Guardini og 
Ewan, der udkæmpede den sidste duel, stemte meget godt overens med 
forudsigelserne.
</p><p>
Derimod var det glædeligt overraskende for Tinkoff-Saxo, at truppens yngste 
mand den 22-årige slovak Michal Kolar var i stand til at presse sig ind på 
tredjepladsen foran de to rutinerede italienere Francesco Chicchi (Androni 
Giocattoli) og Alessandro Petacchi (Southeast).
</p><p>
Kolar er i øvrigt en af de unge ryttere, man venter sig meget af hos 
Tinkoff-Saxo. Han er i besiddelse af en anselig spurtstyrke, men han er 
først nu ved at være oven på igen, efter at være ramt af helbredssproblemer 
under opholdet i Australien i forbindelse med Tour Down Under.
</p><h3>
Hjalp også dansker frem i bonusspurt
</h3><p>
Michael Kolar spillede ikke alene en fremtrædende rolle på denne sidste etape, 
fordi han erobrede tredjepladsen efter Guardini og Ewan, men også fordi han 
medvirkede til, at danske Jesper Hansen avancerede en enkelt plads 
sammenlagt, så han sluttede som nr. 6.
</p><p>
Kolar kørte nemlig den to år ældre dansker frem i den første bonusspurt, og 
selv om Jesper Hansen ikke just er kendt for sine sprinterkvaliteter, 
besatte han andenpladsen efter italieneren Valerio Agnoli (Astana).
</p><p>
For sidstnævnte betød det, at han rykkede op som nr. 2 efter Youcef Reiguigui, 
mens de to sekunder til danskeren sendte ham forbi italieneren Luca Chirico 
(Bardiani-CSF).
</p><p>
Top-10 i den 20. udgave af Tour de Langkawi kom derefter til at se således ud: 
1. Reguigui, 2. Agnoli 9 sekunder, 3. Sebastian Henao (Sky) 10, 4. 
Pierre-Luc Perichon (Bretagne Séché) 10, 5. Francis Mancebo (SkyDive Dubai) 
10, 6. Jesper Hansen 14, 7. Chirico 16, 8. Rodolfo Torres (Colombia) 16, 9. 
Jacques Janse Van Rensburg (MTN-Qhubeka) 16, 10. Ian Boswell (Sky) 22.
</p><h3>
Tinkoff-Saxo med i dagens udbrud
</h3><p>
I dag gjorde Tinkoff-Saxo også sin skyldighed ved at være repræsenteret i det 
udbrud, der næsten på forhånd var dødsdømt med tanke på etapens udformning.
</p><p>
Det russiske mandskabs portugiser Bruno Pires stred ufortrødent i front sammen 
med tuneseren Rafaa Chtioui (SkyDive Dubai), colombianeren Leonard Duque 
(Colombia) og australieren Simon Clarke (Orica-GreenEdge), men med tre km 
tilbage blev de hentet af feltet.
</p><h3>
Tre vindertyper tørner sammen på søndag
</h3><p>
De otte dage og 1.193 km i det sydøstlige Asien har dermed på årets sejrsliste 
sendt Guardini, der sidste år vandt to etaper i Post Danmark Rundt, op på en 
andenplads, som han deler med nordmanden Alexander Kristoff (Katusha).
</p><p class=" bl-elem">
Begge er imidlertid endnu én gevinst efter den britiske eksverdensmester Mark 
Cavendish (Etixx-Quick Step), der kan nå at bringe sig yderligere foran på 
næstsidste etape i Tirreno-Adriatico i morgen, inden de tre tørner sammen i 
den kommende søndags klassikerpremiere i Milano-Sanremo.
</p>	
</div>
</div></body></html>
