---
layout:     post
title: 	    "Er der en kulturradikal til stede?"
post_author:	    
post_date:	    Sat, 11 Apr 2015 11:02:44 +0200
post_site:	    politiken.dk 
post_link:	    http://politiken.dk/magasinet/sketiugen/ECE2624037/er-der-en-kulturradikal-til-stede/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Unk flis erle murf tank tank tank goni vufferstål ynke tamir syllebul oivarnt 
nesgod tampar olitums virpe smedig glirk gyne opur vaale buirm sorkebras ark 
ark modpind dyvlequark ahhh håndpf dumur virk flis fummer mudi tont«. 
</p><div class="art-fakta article-box">
<header>
<h4 class="">
Sket i ugen</h4>
</header>
<div class="fakta-body" data-buildingblock="embedded_factboxlink">
<p><b>Er en institution på Politiken</b> og har i fire årtier haft sin faste 
plads i søndagstillægget PS, hvor skiftende skribenter har satiriseret over 
den forgangne uges begivenheder. 
</p><p class=" bl-elem"><b>Klummen blev opfundet</b> af journalisten J.B. Holmgaard, som i 1982 fik 
dansk journalistiks fornemste pris, Cavling-prisen, for indsatsen. 
</p>
</div>
</div><p/><p/><p>
Ja, det er altså ikke, fordi jeg er faldet i søvn med hovedet ned i 
tastaturet. Jeg gengav blot digtet ’Morgen’, som efter sigende var Klaus 
Rifbjergs egen beskrivelse af, hvordan han kom ud af sengen på sine gamle 
dage. Jeg håber, det gik lidt lettere for dig, kære læser 
</p><p>
Nu slipper ’Rifosaurusen’ for maset med at stå op, for i sidste weekend døde 
den ekstremt produktive ordopfinder i en alder af 83 år – i første omgang 
uden at få den fyldige omtale, som hans status berettigede til, og som han 
nok også selv ville have fundet passende. 
</p><p>
Men anderledes kan det næppe være, når man lægger sig til at dø i påsken, hvor 
medieberedskabet ikke er ret højt, og feriebemandingen på selvsamme medier 
kan føre til overraskende meldinger som den fra TV 2 News, hvor vagthavende 
konfirmand i skyndingen fik erklæret Klaus <i>Riskær</i> død. 
</p><p>
Det stod imidlertid hurtigt klart, at det ikke var Lille Klaus, men Store 
Klaus, der var gået bort, og det betyder jo, at der nu er en stilling ledig 
som bærer af kulturradikalismens fane. Eller fakkel – der er ikke fuld 
enighed om, hvilket udstyr der følger med jobbet. 
</p><p>
Der er sådan set heller ikke enighed om, hvad det egentlig vil sige at være 
kulturradikal. Det er med tiden blevet et lidt tåget begreb. 
</p><p>
Ifølge gymnasieelevernes foretrukne opslagsværk, Wikipedia, opstod den 
kulturradikale strømning i tiden mellem de to verdenskrige og byggede på 
»religionskritik, opgør med nedarvede sociale normer, kritik af den 
victorianske seksualmoral, antimilitarisme samt åbenhed over for andre 
kulturelle impulser end de traditionelle, klassiske og vestlige«. 
</p><p>
I dag ser verden imidlertid anderledes ud end i PH’s storhedstid – den 
victorianske seksualmoral synes for eksempel at være noget på retur – og 
’kulturradikal’ er vel nærmest gået hen og blevet definitionen på en person, 
der bringer familien Krarups pis i kog. 
</p><p>
Men det er selvfølgelig også vigtigt, at der er nogen til at løfte den opgave. 
</p><h3>
Den reinkarnerede Rifbjerg 
</h3><p>
Da Jyllands-Posten var rundt og spørge efter egnede kandidater til at afløse 
Klaus Rifbjerg som kulturradikalismens fane- eller fakkelbærer, kom det mest 
sigende svar måske fra P1-værten Klaus Rothstein: De to første navne, han 
nævnte, var Svend Auken og Tøger Seidenfaden, men da begge er lovligt 
forhindret, supplerede han med et par nulevende personer, nemlig forfatterne 
Carsten Jensen og Hanne-Vibeke Holst. 
</p><p>
Jeg ved nu ikke, om nogen af dem er specielt kulturradikale. Carsten Jensen er 
vel mest af alt bare sur nu om dage, er han ikke? Sådan godt, gammeldags 
kultursur. 
</p><p>
Og så var der Jyllands-Kompostens bebrillede skrivekugle David Trads, som uden 
tøven foreslog Yahya Hassan. Ja, faktisk var den socialdemokratisk sindede 
klummeskriver så ovenud begejstret for den 19-årige vanvidsdigter, at han 
var snublende tæt på at udnævne den unge mand til en reinkarnation af Klaus 
Rifbjerg. 
</p><p>
Begejstringen var om muligt endnu større i fredagens udgave af Politiken, hvor 
Hassan blev rost til skyerne i hele to klummer og en lederartikel. 
</p><h3>
Ny suppe på bollerne 
</h3><p>
Spørgsmålet er bare, om Yahya Hassan kan overkomme at bære kulturradikalismens 
fane (eller fakkel) videre, når han nu også har kastet sig ud i en politisk 
karriere. Det gjorde han nemlig i tirsdags, da Hassan med de skæve digte 
pludselig trådte frem som manisk messende folketingskandidat for det 
nystiftede Nationalpartiet. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00927/_____Intet_navn_____927433" data-id="927433" data-imgtype="jpg" data-caption="Tegning: Jørn Villumsen"/><p>
En flok måbende journalister (og endnu flere måbende tv-seere) blev vidner til 
en imponerende enkeltmandspræstation af den aarhusiansk-palæstinensiske 
lyriker, som brugte en hel time på at recitere sit politiske manifest, kun 
afbrudt af enkelte vejrtrækninger og en slurk vand. 
</p><p>
»Der skal ikke nye boller på suppen. Der skal ny suppe på bollerne!«. 
</p><p>
»Vi har en større tiltro til de tosprogede, end vi har til de enøjede!«. 
</p><p>
»Vi er efter dem, der går med tørklæde. Det ville klæde os, om vi også tør 
være efter dem, der går med skyklapper!«. 
</p><p>
De færdigpakkede citater nærmest væltede ud af munden på messedrengen, som 
også affyrede en effektfuld bredside imod mørkemændene fra Hizb ut-Tahrir 
(se ’Sagt i ugen’), inden han begav sig ud på en længere <i>promotion 
tour</i> til landets medier. 
</p><p>
Første stop var TV 2 News, hvor digterpolitikeren blankt indrømmede, at 
integration og beslægtede emner er det, han brænder mest for, mens han gerne 
lader andre om at forholde sig til »skattepolitik og småkager og hvad der 
skal ske på plejehjemmene«. 
</p><h3>
Nye balder i suppen 
</h3><p>
Også Liberal Alliance kunne byde vælgerne på suppe med nye boller. Eller vel 
rettere balder, for de sande liberalisters seneste nye folketingskandidat 
viste sig at være Charlotte Bircow – i sin tid kendt som særdeles veloplagt 
instruktør på den navnkundige fitnessvideo ’Balder af stål’. 
</p><div class="art-fakta article-box">
<header>
<h4 class="">
Sagt i ugen</h4>
</header>
<div class="fakta-body" data-buildingblock="embedded_factboxlink">
<p>
Professor <b>Hans Hertel</b> mente ikke, at kulturradikalismen døde med Klaus 
Rifbjerg, men at den »lukkede og slukkede allerede med Poul Henningsens død 
i 1967«:
</p><p><i>»’De kulturradikale’ er et fænomen, der er opfundet af højrefløjen for at 
dæmonisere deres holdningsmodstandere. Det er en ufo, som nogle mener, de 
har set lande. Men der findes ingen samlet kulturradikal bevægelse, ingen 
forening, intet tidsskrift. Der er nogle enkeltpersoner med kulturradikale 
holdninger, men reelt har Rifbjerg været en enmandshær«. </i>(Jyllands-Posten)
</p><p>
Udenrigsordfører <b>Søren Espersen</b> fra Dansk Folkeparti om den 
form for kulturradikalisme, som Rifbjerg stod for:
</p><p><i>»Man sætter en ære i at provokere, men man skal helst provokere de rigtige, 
og man indfører nye tabuer, der ikke må diskuteres. Jeg vil ikke tale ondt 
om de døde, men jeg har svært ved at forstå dem, der hylder Rifbjerg som en 
stor provokatør og ser ham som PH’s arvtager. For han sagde det, parnasset 
gerne ville høre, og det var omkostningsfrit for ham at provokere. Det var 
ikke ham, der måtte leve med livvagter«. </i>(Jyllands-Posten)
</p><p>
I sin timelange enetale, hvor han præsenterede sig selv som folketingskandidat 
for Nationalpartiet, beskæftigede digteren <b>Yahya Hassan</b> sig 
blandt meget andet med den islamistiske forening Hizb-ut-Tahrir:
</p><p><i>»De bringer skam over den islamiske kulturarv, når de reducerer den til 
sharia. Hizb ut-Tahrir er en minoritet i minoriteten. Et segnende segment, 
en vabel eller en vorte i samfundet, som er blevet skånet for lægens kniv, 
fordi den er affældig og på vej til at blive en uduelig fregne. Jeg kender 
deres tilhængere. Bandemedlemmer og selvbestaltede båtnakker. Et forbandet 
bundt hyklere. Og så har de et par veltalende talsmænd. De kan tale herfra 
og til dommedagen, de tiltaler os ikke. Gud fader til hest«. </i>(Berlingske)
</p><p>
USA-analytikeren <b>Mette Nøhr Claushøj</b> om den tidligere 
udenrigsminister Hillary Clinton, som i dag ventes at kaste sig ind i kampen 
om at blive demokraternes præsidentkandidat:
</p><p><i>»Mange er enormt begejstret for at hjælpe hende, og mange har følelsen af, 
at nu har vi haft den første sorte præsident, så mangler vi den første 
kvindelige«. </i>(b.dk)
</p><p>
Fodboldspilleren <b>Emil Larsen</b> fra superligaklubben OB efter endnu en 
hjemmekamp, hvor han blev pebet ud af banen:
</p><p><i>»Fansene kan ikke lide mig, og jeg kan ikke lide dem. Sådan er det«. </i>(TV3 
Sport)
</p><p>
Larsens træner, <b>Ove Pedersen</b>, som måtte have sin spiller til 
kammeratlig samtale efter hans kontroversielle udtalelse:
</p><p class=" bl-elem"><i>»Det er helt klart, at han mener det. Men det kan ikke nytte noget. Det der 
med, at fansene ikke kan lide ham, har han sikkert ret i, men han skal nok 
lade være med at sige, at det er gensidigt«.</i>(Ekstra Bladet)
</p>
</div>
</div><p/><p/><p>
Bircow har dog for længst smidt det farverige firsertrikot og er hoppet i 
spadseredragten for at hellige sig en karriere som succesrig 
forretningskvinde af den slags, der giver automatisk afgudsstatus i Liberal 
Alliance. 
</p><p>
Mens den tidligere ’fitnessdronning’ har en god chance for at komme i 
Folketinget, ligger det mere tungt for Yahya Hassan og hans følge af 
vandkæmmede nydanskere. Nationalpartiet når næppe at få godkendt de 
nødvendige underskrifter til at kunne stille op, hvis valget kommer snart, 
og det er der stadig mere, der tyder på, at det gør. Således er der fortsat 
fuldt skrald på Socialdemokraternes og de radikales kampagnemaskiner, og 
Venstre har svaret igen med store annoncer, hvor Lars Løkke Rasmussen (iført 
et af sine berømte medlemssponsorerede jakkesæt) udbreder sig om fremtiden, 
som skulle blive helt fantastisk, hvis altså blot han får lov at føre os ind 
i den. 
</p><p>
For en sikkerheds skyld hængte Venstre også et 40 meter højt banner med 
»brudte valgløfter« op på Hotel Crowne Plaza – bedre kendt som ’Det sorte 
tårn’, hvor regeringen sad og lagde sine storslåede planer for tre et halvt 
år siden. 
</p><p>
Et andet sikkert tegn på begyndende valgvanvid var et udspil fra Venstres 
it-ordfører, Michael Aastrup Jensen, som tilsyneladende i ramme alvor 
foreslog at oprette en hotline for småbørnsforældre, der frygter, at deres 
poder er på vej ud i et alvorligt iPad-misbrug. 
</p><p>
Muligvis skal der så også oprettes et iPad-politi, der rykker ud og vrister 
den elektroniske staveplade fra barnet, hvis forældrene ikke selv kan finde 
ud af at gøre det. 
</p><p>
Nå jo, og så blev en af de praktiske forhindringer for at udskive valg ryddet 
af vejen, da regering og opposition lod forhandlingerne om 
ungdomsuddannelserne gå i skuddermudder på spørgsmålet om, hvorvidt de unge 
skal have 2, 4 eller 7 for at blive lukket ind i det lærdommens tempel, det 
hellige, almindelige gymnasium. 
</p><h3>
Varsel om kongerøgelse 
</h3><p>
Men det kan selvfølgelig godt være, at Helle Thorning venter med at udskrive 
valg, til dronningens fødselsdag er overstået. Og lad mig lige i den 
forbindelse advare om, at kongerøgelsen kommer til at ligge tykt og tæt over 
landet helt frem til og med torsdag. 
</p><p>
Så hvis du ikke er specielt interesseret i royal takt og tone, kjoler, ordner, 
festmenuer, guldkareter og hatte på størrelse med brønddæksler, gør du klogt 
i at gå inden døre og undlade at tænde for Danmarks Radio eller TV 2. Hvis 
vejret er til det – og indtil nu har det jo set rigtig godt ud – kan du også 
overveje at bevæge dig ud i naturen og rapportere om det på Facebook. 
</p><p>
I modsat fald risikerer du at blive kvalt i kongerøgelse og falde hen i en 
komatøs tilstand ikke ulig den, som Klaus Rifbjerg beskrev i digtet 
’Aften’: 
</p><p>
»Jum jum jumdu mytopok girle lampar umfe gnurk skufi tan bamwas brile dimsi 
mam pavar luggeguk pulesnyrf mamre barf gåfi møle blindtraf hajbasblifburle 
ingo tome buf grolledurf bamregarf dokker dali dule dned aghs synkbly 
bluddddd zzzzzzzzzzzzzzzzzz..........«
</p><p class=" bl-elem"><i class=" bl-elem">Publiceret 12. april 2015</i></p>	
</div>
</div></body></html>
