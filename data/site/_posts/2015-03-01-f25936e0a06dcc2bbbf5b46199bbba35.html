---
layout:     post
title: 	    "Tove Ditlevsen er ny i klassen, fordi ..."
post_author:	    
post_date:	    Sun, 01 Mar 2015 10:00:11 +0100
post_site:	    politiken.dk 
post_link:	    http://politiken.dk/kultur/boger/ECE2568481/tove-ditlevsen-er-ny-i-klassen-fordi-/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4 class=""/><p>Dansk litteraturs kanon2014</p>
<div class="fakta-body" data-buildingblock="embedded_factboxlink">
<p>
Folkeviser
</p><p>
Ludvig Holberg
</p><p>
Adam Oehlenschläger
</p><p>
N. F. S. Grundtvig
</p><p>
St. St. Blicher
</p><p>
H. C. Andersen
</p><p>
Herman Bang
</p><p>
Henrik Pontoppidan
</p><p>
Johannes V. Jensen
</p><p>
Martin Andersen Nexø
</p><p>
Tom Kristensen
</p><p>
Karen Blixen
</p><p>
Peter Seeberg
</p><p>
Tove Ditlevsen
</p><p>
Henrik Ibsen
</p><p class=" bl-elem"><i class=" bl-elem">Kilde: Retsinformation/Bekendtgørelse 856 af 1. juli 2014 om Fælles Mål i 
folkeskolen</i></p>
</div>
</div><p>
Der var ikke rigtig nogen, der opdagede det, da en arbejdsgruppe for Nye 
Fælles Mål i dansk lavede en flyvende udskiftning i kanonen. 
</p><p>
Ud røg Martin A. Hansen og Klaus Rifbjerg, uden at der var nogen, der gøede ad 
det. Ind i varmen kom Tove Ditlevsen og, lidt underligt, nordmanden Henrik 
Ibsen. 
</p><p>
Og pludselig var det for sent at gøre noget ved det. Også for dem, der mente, 
det var »en tåbelighed«, »topmålet af uvidenhed« og en »katastrofe«, at 
Martin A. Hansen er blevet »udraderet«, og som mente, at Tove Ditlevsen 
primært kom ind, fordi hun er kvinde og i det hele taget mere spiselig for 
de kulturradikale end den kristent baserede Martin A. Hansen. 
</p><p>
Men hvad er det så, Tove Ditlevsens værker om en grå hverdag, svær opvækst, 
moderskab og misbrug kan bidrage med i dag, som det hedder? 
</p><p>
Marie Lund Klujeff, lektor, ph.d., på Center for Retorik, Institut for 
Æstetiske Fag, Aarhus Universitet, har en god praktisk pointe. 
</p><p>
»Tove Ditlevsen er en knalddygtig novelleskribent, og noveller er gode at 
bruge i undervisningen, fordi de har den her korte afsluttede karakter. Man 
kan simpelthen nå at tale dem igennem. Hun kan fortælle en tilsyneladende 
lille historie, den kan endda ofte være triviel. Det handler om far, mor og 
børn, eller mor og barn. Eller måske bare om kedsomhed. Alligevel indeholder 
de et kæmpe drama. Ditlevsen egner sig simpelthen godt til klasseværelset«. 
</p><h3>
Køkkenvaskdramaer i 2015 
</h3><p>
Og så har Tove Ditlevsen godt tag i følelserne, mener lektoren. 
</p><p>
»Hun er ikke bange for at være patetisk, men gør det uden svulstige ord«. 
</p><p>
Marie Lund Klujeffs egen yndlingsnovelle er ’En æggesnaps’ (fra samlingen 
’Dommeren’, 1948). 
</p><p>
»Der står en pige på en trappeafsats og venter på, at hendes mor kommer hjem 
fra fabrikken. Det er en miljø- og barndomsskildring. Datteren er nærmest 
forelsket i moren og har blik for, hvor hårdt hun slider i det. Men da moren 
endelig kommer hjem, er der ikke noget tilbage i hende, hun er fuldstændig 
brugt. Dog, som et eneste lille kærlighedsbevis, siger hun til datteren: Du 
kan jo røre dig en æggesnaps. Det er verdensklasse at formidle anerkendelsen 
af en kærlighed og at gengælde den i sådan et par ord. Det er helt fortjent, 
at hun nu er med i kanonen«. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/ibyen/scene/ECE2555904/kunstnerkollektiv-praesenterer-dig-for-flere-spaltninger-af-tove-ditlevsen/">Kunstnerkollektiv præsenterer 
dig for flere spaltninger af Tove Ditlevsen</a></p><p><i class=" bl-elem">Køkkenvaskdramaer om trange kår, udslidte fabriksarbejdersker og lokum i 
gården. Holder det for en 9.-klasse i dag?</i></p><p>
»Jeg vil mene, at Tove Ditlevsens mest socialrealistiske ting ikke helt 
holder. Men novellerne gør. De er litterære perler, der transcenderer tid og 
sted«. 
</p><p>
Litterat og forfatter Jens Andersen, der har skrevet biografien ’Til døden os 
skiller – et portræt af Tove Ditlevsen’ (1999) hilser hende også velkommen i 
kanonen: 
</p><p>
»Hun har skrevet en overvældende mængde tidløse digte, noveller og romaner, 
der fortæller noget om det, der er så svært at sætte rette og især 
fyldestgørende ord på: <i>Kærligheden</i> i alle dens 
afskygninger, fra flirt og romantik til drama og dæmoni. Hvad er det, vi 
taler om, når vi taler om kærlighed? Det spørgsmål er der mange interessante 
og provokerende svar på i Tove Ditlevsens forfatterskab, som kan læses af 
begge køn i alle aldre. Her behøver man hverken have gået på universitetet 
eller forfatterskolen for at forstå litteratur«, siger han. 
</p><h3>
Antallet af kvinder fordoblet 
</h3><p>
Litteraturforsker, mag.art. i litteraturvidenskab Lise Busk-Jensen synes, det 
er »skrækkeligt«, at man har taget Martin A. Hansen ud af kanonen og at det 
er »underligt«, at Henrik Ibsen er kommet med (»Hvad siger nordmændene mon 
til det?«). Klaus Rifbjergs exit har hun ikke nogen mening om. Men også hun 
»går stærkt ind for« Tove Ditlevsen i kanonen. Også fordi hun bliver den kun 
anden kvindelige forfatter på primærlisten, hidtil har Karen Blixen stået 
der alene: »For selvfølgelig skal man have en balance mellem kønnene«. 
</p><p>
Det, Tove Ditlevsen virkelig kan, er sproget, mener Lise Busk-Jensen. 
</p><p>
»Hun har et meget rent og sikkert dansk, der ikke er fyldt op med alle mulige 
fremmedartede gloser. Det er et sprog, hun har kunnet bruge gennem sin barn- 
og ungdom, i det vesterbroproletariat, hun kom fra. 
</p><p><b class="ext-link"> LÆS OGSÅ</b><a class="embeddedlink" href="http://politiken.dk/ibyen/scene/ECE2553754/alle-billetter-til-tove-ditlevsen-teaterstykke-er-solgt---uger-foer-premieren/">Alle billetter til Tove 
Ditlevsen-teaterstykke er solgt - uger før premieren</a></p><p><i class=" bl-elem">Har man valgt hende, fordi hun er nem at læse?</i></p><p>
»Både og. Hun er jo på ingen måde noget, der minder om en populærforfatter, 
men man kan sige, at der er alt for mange moderne forfattere, der føler, det 
er en kvalitet i sig selv at være svært forståelig«. 
</p><p><i class=" bl-elem">Ligger hun godt i tråd med tidens realityprogrammer om socialgruppe 5? 
Ville man have en repræsentant fra arbejderklassen med i kanonen?</i></p><p class=" bl-elem">
»Man kan sige, at kanon bruger det her med at afspejle forskellige 
grupperinger. Når Blicher altid har været med, er det, fordi han afspejler 
det jyske miljø, han kom fra. Så det er en kombination af, at forfatterne 
skal være meget dygtige med sproget, og at de også bringer erfaringer med 
sig fra hele samfundet. Og nu kan vi jo spekulere over, hvornår Yahya Hassan 
kommer med i kanonen. Der er ingen tvivl om, at der kigges efter, hvornår 
man kan få en forfatter, der repræsenterer indvandrermiljøet, med. Det er 
ikke sikkert, at der lige nu er en forfatter, der er god nok til det. Men 
før eller siden vil det jo ske«. 
</p>	
</div>
</div></body></html>
