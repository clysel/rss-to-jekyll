---
layout:     post
title: 	    "Elektronik i børnehøjde: I Fasangården er iPaden obligatorisk, hos Sommerfuglen er den langt væk"
post_author:	    
post_date:	    Sun, 05 Apr 2015 22:46:08 +0200
post_site:	    politiken.dk 
post_link:	    http://politiken.dk/forbrugogliv/livsstil/familieliv/ECE2617162/elektronik-i-boernehoejde-i-fasangaarden-er-ipaden-obligatorisk-hos-sommerfuglen-er-den-langt-vaek/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
»Fem. Seks. Tre. Yes! Du har vundet!«. 
</p><p>
5-årige Jonathan krammer begejstret sin ven August. Han har klaret bane 4 i 
spillet ’Fingu’ med nul fejl og rækker stolt iPaden videre til William, der 
sætter bane 5 i gang med et hurtigt tryk. 
</p><p>
Pærer, æbler og appelsiner glider ned over skærmen, mens en glad melodi lyder 
fra den firkantede tabletcomputer. De tre drenge sidder med hovederne tæt 
sammen og følger alle opmærksomt med. 
</p><p>
William blotter sin overmund, hvor fortænderne mangler, mens han rutineret 
forsøger at fange frugterne med det rigtige antal fingre. 
</p><p>
»Der er 6! Der er 5!«, hjælper Jonathan, som griner overstadigt og klasker 
hænderne sammen, hver gang kammeraten rammer plet. 
</p><p>
Vi er på stuen Spirerne i Fasangårdens børnehave i Børnehusene Kokkedal. 
</p><p>
Her er iPaden en obligatorisk del af hverdagen blandt de 80 børn. 
</p><p>
Som en del af legen, når de skal lære tal og bogstaver. Som inspirationskilde, 
når de skal lege cirkus, og pædagogerne finder et YouTube-klip af manegens 
mestre. Eller som et kreativt pift til det klassiske vendespil, hvor børnene 
med hjælp fra en simpel app kan lave brikker med billeder af sig selv, som 
de kan vende virtuelt. 
</p><h3>
Børn lærer også digitalt 
</h3><p>
»Børn lærer på rigtig mange måder. Den digitale er en af dem, og det vil vi 
gerne understøtte«, siger områdeleder Kristina Avenstrup. 
</p><p>
Hun har siden 2012 været med til at gøre Fredensborg Kommunes digitale 
strategi til virkelighed i Børnehusene Kokkedals institutioner, hvor en 
række pædagoger er blevet uddannet som digitale ambassadører, for at sikre 
det, Kristina Avenstrup kalder »reflekteret brug« af de digitale værktøjer. 
</p><p>
»Det er os, der beslutter, hvad der er på iPadsene, og vi præsenterer kun 
børnene for spil og apps, som vi mener kan lære dem noget. De synes, det er 
virkelig sjovt. Og det kan være meget personligt og nærværende for børnene, 
når de for eksempel kan tage billeder af hinanden, når de klæder sig ud, 
eller udvikle deres sociale kompetencer ved at spille sammen«. 
</p><p><b class="ext-link">LÆS MERE</b><a class="embeddedlink" href="http://politiken.dk/forbrugogliv/digitalt/internet/ECE2447662/boerns-digitale-dannelse-skal-styrkes/">Børns digitale dannelse skal styrkes</a></p><div class="art-quote article-box">
<p class="quote"/>
<blockquote>
<p class="quote-txt">
Vi kan ikke komme uden om, at vi lever i en digital virkelighed, hvor børnene 
allerede i en tidlig alder skal kunne gebærde sig på iPads og computere. 
Ellers er de bagud, når de kommer i skole
</p>
<p class="sender">
Christina Carlsen, pædagog 
</p>
</blockquote>
</div><p>
En ny undersøgelse fra Børnerådet viser, at børnehavebørn er så glade for 
deres iPads, at to ud af tre siger, at de hellere vil spille på den lille 
computer end lege med deres kammerater. En glæde ved den digitale verden, 
der ikke skræmmer Fasangårdens ansatte. </p><p>
»Børnene kan lære en masse af det. Og vi kan ikke komme uden om, at vi lever i 
en digital virkelighed, hvor børnene allerede i en tidlig alder skal kunne 
gebærde sig på iPads og computere. Ellers er de bagud, når de kommer i 
skole«, siger pædagog Christina Carlsen. 
</p><h3>
Man skal mærke verden 
</h3><p>
Den tankegang er delt af mange, men langtfra alle. Det står klart, da vi 
ankommer til Rudolf Steiner-børnehaven Sommerfuglen i Birkerød. 10 kilometer 
er der mellem de to institutioner, men ideologisk er der betydelig større 
afstand. 
</p><p>
»Jeg synes, det er en skam at lade børn sidde med en iPad i stedet for at lade 
dem mærke verden«, siger leder Vera Vester. 
</p><p>
Hun elsker selv sin iPad, siger hun, men hun har aldrig overvejet at gøre den 
til en del af hverdagen blandt Sommerfuglens 18 børnehavebørn. 
</p><p>
»Børn er små følende, skabende væsner. Det er nu, de har lyst til at bevæge 
sig naturligt, rulle sig i sandet og føle sig frem. Den tid kommer ikke 
igen«. 
</p><p>
Vi er gået udenfor i støvregnen. Intet vejr er for dårligt til en tur på 
legepladsen, hvor alt er lavet af træ. På kanten af sandkassen sidder 
5-årige Laila, der med koncentreret mine er i gang med at fylde en 
kasserolle med muddervand. 
</p><h3>
En skrålesang om en måge 
</h3><p>
Lydtæppet udgøres af 5-årige Elva og 6-årige Liva Sofie, der er i gang med at 
lege »dansetrup« og skråler en sang om en måge, der flyver hele verden 
rundt, mens de laver sprællemænd i deres flyverdragter. 
</p><p>
»Man skal mærke verden«, gentager Vera Vester, mens hun rækker hænderne frem. 
</p><p>
»Mærke, at vandet er vådt, malingen klistret, bålet varmt. Lege med fantasien, 
så en pind pludselig kan være en stok til en gammel dame eller et sværd til 
en kriger. Hvordan oplever man det med en iPad i hånden«, spørger lederen, 
der i samme øjeblik er ved at blive kørt ned bagfra af en dreng på en rød 
legecykel. 
</p><p>
Man skulle tro, han har hørt, hvad vi taler om, for i næste sekund illustrerer 
han hendes pointe ved at sætte to små grene op til panden som horn og 
udstøde et højt »muuuuh«. 
</p><p><b class="ext-link">LÆS ARTIKEL</b><a class="embeddedlink" href="http://politiken.dk/forbrugogliv/livsstil/familieliv/ECE2528493/spil-paa-ipad-kan-bremse-boerns-udvikling/">Spil på iPad kan bremse børns 
udvikling</a></p><p>
Vera Vester griner og giver ham et kærligt klem. Hun ved godt, at mange af 
børnene har en iPad derhjemme, og at de formentlig kommer til at bruge den 
aktivt, så snart de starter i skole til sommer. Af samme grund mener hun, at 
et digitalt frirum i børnehaven er vigtigt. 
</p><p>
»Alle spil og apps er udviklet af voksne. Vi har så travlt med at tænke 
tingene igennem, målrette dem og styre børnenes leg. Jeg mener, børn i 
stedet skal have lov til at udfolde deres egen kreativitet«. 
</p><p>
Hun er ikke nervøs for, at børnehavens børn kommer bagud i skolen, når de har 
leget i sandkassen på den digitale udfoldelses bekostning. 
</p><div class="art-quote article-box">
<p class="quote"/>
<blockquote>
<p class="quote-txt">
Man skal mærke verden. Mærke, at vandet er vådt, malingen klistret, bålet 
varmt. Hvordan oplever man det med en iPad i hånden?
</p>
<p class="sender">
Vera Vester, leder af Rudolf Steiner-børnehaven Sommerfuglen 
</p>
</blockquote>
</div><p>
»At betjene en iPad kan man lære sådan her«. Vera Vester knipser. »Så nemt kan 
man ikke lære at mærke verden«. </p><h3>
Ipaden supplerer legen 
</h3><p>
Hos Fasangården understreger pædagog Christina Carlsen, at iPaden ikke 
erstatter den fysiske leg. 
</p><p>
Den supplerer, siger hun: 
</p><p>
»Brugen af iPads er kun en lille del af det, vi præsenterer børnene for. Vores 
børn misser ikke andre former for leg, fordi de lærer at gebærde sig i den 
digitale verden«. 
</p><p>
En af gevinsterne er det sociale liv, iPaden kan være med til at skabe, siger 
hun. 
</p><p>
»Vi oplever, at vores iPads kan være med til at samle børnene og inkludere 
børn i legen, der kan have svært ved at komme ind i fællesskaber, der 
handler om fysisk udfoldelse«. 
</p><p><b class="ext-link">LÆS MERE</b><a class="embeddedlink" href="http://politiken.dk/forbrugogliv/digitalt/ECE2386493/saadan-giver-du-dit-barn-gode-digitale-vaner/">Sådan giver du dit barn gode 
digitale vaner</a></p><p>
På Spirestuen er William, August og Jonathan nået til bane 10 i 
frugttællespillet. De begynder at rykke uroligt rundt på sig på det lille 
bord, hvor de sidder på knæ i rundkreds. 
</p><p>
»Okay, sidste gang så«, siger Jonathan, og skæver ud mod den våde legeplads. 
</p><p class=" bl-elem">
»For så skal vi altså også ud og spille fodbold«. 
</p>	
</div>

</div></body></html>
