---
layout:     post
title: 	    "Kronik: Minister snigløber produktudvikling  "
post_author:	    37996
post_date:	    Wed, 25 Feb 2015 14:12:11 +0000
post_site:	    ing.dk 
post_link:	    http://ing.dk/artikel/kronik-minister-snigloeber-produktudvikling-174324
---
<html><body><div><section class="body"><p>I forbindelse med fastlæggelse af de nye energikrav til vinduer, der blev sendt i høring først i februar som en del af det kommende bygningsreglement, har der udspillet sig en uforståelig ageren fra bygningsminister Rasmus Helveg Petersens side.</p>
			<p>Kort fortalt har ministeren valgt at fjerne et krav til overfladetemperatur til vinduer. Et krav, der blev indført i 2010 for at undgå fugt på vinduers inderside. Siden 2010 har der været dialog mellem ministerens styrelse – Energistyrelsen – og vinduesbranchen om, at kravet skulle skærpes yderligere, i takt med at vinduesbranchen fik udviklet bedre og mere innovative produkter. Der var lagt op til en skærpelse af kravene i det nye bygningsreglement 2015.</p>
			<p><figure class="plugin right zoomable"><img data-original-image="http://ing.dk/sites/ing/files/michael_h._nielsen_dansk_byggeri.jpg" src="http://ing.dk/sites/ing/files/styles/w1120_media_right/public/michael_h._nielsen_dansk_byggeri.jpg?itok=CrxNXwqf" alt=""/><figcaption>Michael H. Nielsen er direktør i Dansk Byggeri </figcaption></figure></p>
			<p>I tillid til udmeldingerne tilbage i 2010 og den løbende dialog har en lang række af de danske vinduesproducenter haft gang i innovation og udvikling, der gjorde dem i stand til at levere vinduesløsninger, der lever op til kravene fra 2010 og tillige er klar til at levere vinduer, der er endnu bedre. Branchen har ageret rettidigt og investeret i produktudvikling.</p>
			<p>Energistyrelsen har da også det seneste års tid haft et tæt samarbejde med byggeriets organisationer og vinduesbranchen om fastsættelse af de fremtidige krav til vinduers komponentkrav. En dialog byggende på, at anbefalingen til en konkret overfladetemperatur ville være at finde i det nye bygningsreglement.</p>
			<p>Men som tyv om natten blev kravet til vinduers overfladetemperatur fjernet. Det skete, efter at ministeren havde været i dialog med én stor vinduesproducent, der ikke ønskede kravet opretholdt i bygningsreglementet. Argumentet fra ministeren er, at kravet er en teknisk handelshindring, og at alle vinduer i dag lever op til kravene. Derfor mener ministeren, at det er unødvendigt at have kravet i bygningsreglementet.</p>
			<p>Fakta er, at der siden indførelsen af kravene til overfladetemperatur til vinduer i 2010 har været løbende dialog mellem Energistyrelsen og vinduesbranchen om behovet for yderligere skærpelse, herunder dialog om den innovation og produktudvikling, som vinduesproducenterne er og har været i gang med.</p>
			<p>Fakta er også, at stort set alle vinduesproducenter har arbejdet med innovation og produktudvikling, så de er i stand til at leve op til skærpede krav. Fakta er tillige at skal bygningsejerne være sikret mod fugtdannelse på vinduers inderside, så skal kravene skærpes yderligere i forhold til det der blev fastlagt i 2010.</p>
			<p>Det, ministeren opnår ved at fjerne kravet, er en vinduesbranche, der ikke har tillid til den gode tradition om løbende dialog om produktudvikling og løbende skærpelse af energikravene i bygningsreglementet. Ved at snigløbe branchen sætter ministeren en flerårig god samarbejdsproces over styr og bremser produktudvikling, der ellers kunne blive en styrkeposition for den danske byggebranche. Ministeren svigter tillige forbrugerne, der ikke kan være sikre på at de får vinduer, der er tidssvarende og funktionelle uden fugtproblemer.</p>
			<p>Faktisk troede vi, at det var alvorligt ment, at Danmark skulle går foran i den grønne omstilling og være innovativ og udvikle produkter, der kan gøre sig gældende internationalt – men det kan vi nu forstå, ikke er tilfældet med den nuværende minister i spidsen.</p>
		</section></div></body></html>
