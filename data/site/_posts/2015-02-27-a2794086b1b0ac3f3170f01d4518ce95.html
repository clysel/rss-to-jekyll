---
layout:     post
title: 	    "Islamisk Stats amokløb på kunstskatte forfærder arkæolog"
post_author:	    
post_date:	    Fri, 27 Feb 2015 20:58:51 +0100
post_site:	    politiken.dk 
post_link:	    http://politiken.dk/kultur/ECE2566274/islamisk-stats-amokloeb-paa-kunstskatte-forfaerder-arkaeolog/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
»Det er helt forfærdeligt. At gå løs på noget, der er uerstatteligt, med 
hamre. Det er skrækkeligt at se på«. 
</p><p>
Museumsinspektør og arkæolog Mette Marie Hald fra Nationalmuseet er bestyrtet 
over de ødelæggelser af historiske statuer, terrororganisationen Islamisk 
Stat har gennemført mod de udstillede genstande i Mosuls museum. 
</p><p>
»At ødelægge et helt folks kulturarv - det er vores allesammens fælles 
kulturarv, fordi vi har med de tidligste civilisationer at gøre.. Det er 
smukt udskårne figurer, de står og ødelægger«, siger hun efter at have set 
optagelser af de hellige krigere, der smadrer statuerne med forhammere og 
trykbor. 
</p><p><b class="ext-link">LÆS ARTIKEL</b><a class="embeddedlink" href="http://politiken.dk/kultur/ECE2565928/terrororganisation-smadrer-arkaeologiske-fund-i-irak/">Terrororganisation smadrer 
arkæologiske fund i Irak</a></p><p>
Blandt de uvurderlige værker, Islamisk Stats krigere går løs på, er en stor 
skulptur af en bevinget tyr. 
</p><p>
»Det er en typisk assyrisk statue, der ofte har stået ved indgangen til 
paladser og templer«, siger hun. 
</p><p>
Assyrerne var en af de tidlige civilisationer og en af de første store 
statsmagter i historien. 
</p><div class="art-quote article-box">
<p class="quote"/>
<blockquote>
<p class="quote-txt">
Vi kan hurtigt komme til at lyde bedrevidende og sige, at de ikke kan passe på 
deres egne ting. Men vi kan være lykkelige for, at briterne har taget de 
ting ud.
</p>
<p class="sender">
Mette Marie Hald 
</p>
</blockquote>
</div><p/><p>
»De var mægtige krigerfolk. De har været over hele det gamle Irak og var den 
regions vikinger og havde storbyer som Nineveh og Nimrud med store templer 
og paladser 1.200 år før Kristus. Det har været en ufatteligt rig og 
virkelig smuk kultur«. 
</p><h3>
Historiens spor elimineres i Irak 
</h3><p>
Ødelæggelserne i Mosul - og ved de arkæologiske fund i Nordirak - betyder, at 
væsentlige fund fra den oldgamle kultur går tabt for altid. Tilbage er de 
effekter, der er bragt ud af landet af og dermed reddet af blandt andre 
englænderne i kolonitiden. 
</p><p>
»Det er frygteligt, at det ikke længere er i de lande, det stammer fra. Det er 
efterhånden alt, vi har tilbage«, siger hun om fundene, der opbevares i 
museer uden for Irak. 
</p><p><b class="ext-link">FAKTA</b><a class="embeddedlink" href="http://politiken.dk/kultur/ECE2565968/her-er-de-mest-berygtede-kulturoedelaeggelser-i-moderne-tid/">Her er de mest berygtede kulturødelæggelser 
i moderne tid</a></p><p>
Mange af de statuer, som de sunnimuslimske krigere ihærdigt smadrer på 
optagelserne fra Mosul, er gennemfotograferede og undersøgt. Men den 
registrering kan ikke erstatte adgangen til de originale værker fra de gamle 
kulturer. 
</p><p>
»Det er ikke det samme som at stå med den ægte vare. Det er statuer, der er 
mere end 3.000 år gamle. Går man tilbage til dem kan man opdage nye ting, 
små detaljer. Man kan altid lære noget nyt af dem«, siger Mette Marie Hald. 
</p><div class="art-quote article-box">
<p class="quote"/>
<blockquote>
<p class="quote-txt">
Jeg har svært ved at se, at det fornærmer nogen, at der har været andre 
kulturer før dem.
</p>
<p class="sender">
Mette Marie Hald 
</p>
</blockquote>
</div><p/><p>
De registreringer, der er foretaget ved for eksempel at gennemfotograferer 
skulpturerne, kan ikke give et fyldestgørende indblik i deres tilblivelse og 
for eksempel den fine kileskrift, der pryder nogle af dem. 
</p><p>
»Så de er helt uvurderlige. Skal man sætte sig ind i de her gamle kulturer, så 
skal man have den ægte vare«, forklarer hun. 
</p><h3>
Vestens museer har reddet mellemøst-fund 
</h3><p>
Islamisk Stats aktion sker efter mange års hidsige diskussioner i forsker- og 
museumsverdenen om de fund, som blandt andet europæiske lande har ført ud af 
Mellemøsten gennem årene. For eksempel opbevarer briterne på deres museer 
mange værker, der kommer fra Egypten, Irak og andre steder. 
</p><p>
Problemet blev også understreget af de tyverier og ødelæggelser, der skete på 
Det Egyptiske Museum i Kairo i 2011, hvor blandt andet mumier, statuetter og 
andre genstande blev ødelagt og andre taget af gerningsmændene. 
</p><p>
»Vi kan hurtigt komme til at lyde bedrevidende og sige, at de ikke kan passe 
på deres egne ting. Men vi kan være lykkelige for, at briterne har taget de 
ting ud og skibet dem ud til London for 150 år siden. For efterhånden har vi 
ikke længere fundene dernede«, siger den danske museumsinspektør. 
</p><h3>
Islamisk Stat: Statuer stred mod islam 
</h3><p>
Terrororganisationens begrundelse for at smadre de historiske skulpturer er, 
at de krænker islam og er et udtryk for afgudsdyrkelse. 
</p><p>
Alligevel mener Mette Marie Hald ikke, at det var forkert at have statuerne 
stående frit fremme i museet i stedet for at gemme dem væk. 
</p><p>
»Det mener jeg ikke. Jeg har svært ved at se, at det fornærmer nogen, at der 
har været andre kulturer før dem«, konstaterer hun. 
</p><p><b class="ext-link">ØDELÆGGELSER</b><a class="embeddedlink" href="http://politiken.dk/kultur/ECE2382774/islamisk-stat-foerer-kulturkrig-mod-verdensarven/">Islamisk Stat fører 
kulturkrig mod verdensarven</a></p><p>
Hun nærer dog et spinkelt håb om, at en del arkæologiske fund fra museet har 
overlevet. 
</p><p class=" bl-elem">
»Man kan se, at de går efter statuer. Man kan håbe, at de mindre genstande 
simpelt hen er væk og at de her kun er tilbage, fordi man ikke har kunnet 
flytte dem. Jeg håber næsten, at meget er solgt. Hvis det er solgt, har det 
i det mindste overlevet«, konkluderer hun. 
</p>	
</div>
</div></body></html>
