---
layout:     post
title: 	    "Hosting-branchen må lære af Airbnb for at konkurrere mod Amazon og Azure"
post_author:	    Jesper Stein Sandal
post_date:	    Thu, 05 Mar 2015 08:53:36 +0000
post_site:	    www.version2.dk 
post_link:	    http://www.version2.dk/artikel/hosting-branchen-maa-laere-af-airbnb-konkurrere-mod-amazon-og-azure-92046?utm_medium=feed&utm_source=version2.dk&utm_campaign=it_nyheder
---
<html><body><div><section class="body"><p>Der er Amazon og Microsoft, og så er der alle de andre. Sådan er markedet for cloud computing ved at tegne sig ifølge flere analytikere, og det kommer til at gøre ondt på den mere traditionelle hostingbranche. Men én af branchens veteraner har et forslag til at undgå en forestående massedød i branchen.</p>

<p>»For nogle år siden kiggede vi på truslen fra Google, Yahoo og Microsoft, men så kom den her bogforretning pludselig og snuppede den største mulighed nogensinde i vores branche,« siger Ditlev Bredahl til Version2.</p>

<p><figure class="plugin full"><img src="http://www.version2.dk/sites/v2/files/styles/article_620px_width/public/ditlev_bredahl_bw_web.png?itok=RhO8f3zc" alt=""/><figcaption>Ditlev Bredahl, der er direktør i OnApp taler på årets Datacenterkonference den 12. marts i år. </figcaption></figure></p>

<p>Han har brugt halvdelen af sit 42-årige liv i hostingbranchen på at starte, sælge og lede flere hostingfirmaer, men er i dag direktør i OnApp, som leverer en cloud-platform, hostingudbydere kan lægge oven på deres traditionelle infrastruktur for at blive cloud-udbydere.</p>

<p>Men det er ikke nødvendigvis den tilgang, der alene kan hjælpe hostingbranchen til at modstå den omvæltning, de helt store cloud-udbydere er i færd med.</p>

<p>»Det er supersvært at køre en hostingforretning. Det er dyrt at vokse, fordi du har en stor kapitalinvestering, men ikke får pengene med det samme af dine kunder, men først har betalt udstyret 20 måneder senere,« forklarer Ditlev Bredahl.</p>

<p>Hostingudbyderen er nødt til at stille hardwaren til rådighed fra dag ét, mens kunderne betaler løbende via et abonnement. Samtidig presser udbyderne hinanden på priserne, og Ditlev Bredahl sammenligner det med et pokerspil, hvor de kapitalstærke spillere overbyder hinanden i håb om, at de andre må trække sig og opgive deres indsats.</p>

<p>Han peger på, at indtjeningen i dag ikke ligger i selve den fysiske infrastruktur. Men det kan ses som en mulighed, hvis branchen tænker mere i retning af et firma som Airbnb snarere end Hilton-kæden.</p>

<p>»Jeg havde på et tidspunkt 27.000 servere, hvor jeg ejede hver en skrue. Det var dyrt. Hvis jeg skulle gøre det igen, ville jeg ikke eje en eneste,« siger Ditlev Bredahl.</p>

<p>Han foreslår, at hvis hostingbranchen skal overleve, så skal den ikke gøre som Hilton-kæden og investere i at have sine egne hoteller, eller i dette tilfælde sine egne datacentre. I stedet bør branchen se på Airbnb og stille den ledige kapacitet, der findes i små mængder overalt, til rådighed for kunderne.</p>

<p>De helt store cloud-udbydere er allerede inde på at understøtte noget i den stil. De leverer den rå infrastruktur til Software-as-a-Service-leverandører, som altså ikke skal tænke over oppetid på de underliggende systemer, eller over hvordan infrastrukturen kan skaleres fra tusinder til millioner af brugere.</p>

<p>»Hvis vi nu lavede en markedsplads à la Airbnb, hvor vi køber og sælger vores ekstra kapacitet, så kunne man få adgang til 100.000 servere,« siger Ditlev Bredahl.</p>

<p>Det vil forudsætte en indsats om at bygge en platform, som gør det let at flytte workloads mellem datacentre, uden kunderne skal bekymre sig om, hvilken udbyder der lægger infrastruktur til opgaven, så længe det falder inden for kravene i kontrakten.</p>

<p>»Der er i dag 33.000 serviceudbydere i verden med en omsætning på over én million dollars om året. Om få år er der måske 5.000, hvis vi ikke gør det her. Jeg tror, det bliver blodigt med nedetid og konkurser til følge,« siger Ditlev Bredahl.</p>

<p><em>Du kan høre mere om, hvorfor Ditlev Bredahl ser sort på fremtiden for den traditionelle hostingbranche, og hvad der skal gøres for at overleve, på <a href="http://datacenter.version2.dk">Version2's datacenterkonference den 12. marts</a>. Han kan afsløre, at præsentationen er bygget i Lego.</em></p>
  </section></div></body></html>
