---
layout:     post
title: 	    "Aftale på plads: Vejen er banet for afstemning om forbehold"
post_author:	    
post_date:	    Tue, 17 Mar 2015 08:44:26 +0100
post_site:	    politiken.dk 
post_link:	    http://politiken.dk/indland/politik/ECE2590669/aftale-paa-plads-vejen-er-banet-for-afstemning-om-forbehold/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Folketingets EU-venlige partier er blevet enige om rammerne for den 
EU-afstemning, som skal løbe af stablen inden for det næste år. 
</p><p>
Regeringen, Venstre, de konservative og SF er enige om at knytte Danmark til 
22 retsakter på EU’s retsområde. Dermed skal en såkaldt tilvalgsordning 
ifølge partierne erstatte det nuværende retsforbehold, som Danmark har haft 
siden 1993. 
</p><p>
»Vores udgangspunkt har været at sige ja til de retsakter, som gør det sværere 
at være kriminel i Europa og som gør det tryggere og nemmere at være borger 
og virksomhed i Danmark«, siger statsminister Helle Thorning-Schmidt (S). 
</p><p>
Venstres formand, Lars Løkke Rasmussen, tilføjer: 
</p><p>
»Det har været en ambition, at vi holder flygtninge- og indvandrerpolitikken 
for os selv. Og det er lykkedes med denne aftale«. 
</p><h3>
Kan fortsætte i Europol 
</h3><p>
Navnet er det lidet mundrette ’Aftale om tilvalg af retsakter til området for 
retlige og indre anliggender’ og skal blandt andet sikre fortsat dansk 
deltagelse i det fælleseuropæiske politisamarbejde, Europol. 
</p><p>
Partierne har her til morgen understreget, at EU til gengæld ikke får 
indflydelse på den danske udlændingepolitik. 
</p><p>
Økonomi- og indenrigsminister Morten Østergaard erklærer sig »kisteglad«. 
</p><p>
»Det er en fantastisk dag i dag. Det er endelig lykkedes at få en aftale, der 
får os tættere på kernen i EU. Det er en god dag for alle, der ønsker et 
europæisk samarbejde«. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/fasttrack/article2590663.ece">Ja-partierne er blevet enige 
om retsforbeholdet.</a></p><h3>
Falske penge og børmemisbrug 
</h3><p>
Afstemningen kommer imidlertid til at handle om meget andet end det tværgående 
politisamarbejde inden for Europol, som er hovedargumentet for de 
EU-positive partier. 
</p><p>
Partierne vil for eksempel tilslutte sig EU's direktiver om menneskehandel, om 
cyberkriminalitet, seksuelt misbrug af børn, falskmønteri og om ' stalking' 
og tilhold. 
</p><p>
Det sidste indebærer, at en afgørelse i ét land, der pålægger for eksempel en 
voldelig ægtefælle at holde sig på afstand af sit offer, også skal gælde i 
et andet EU-land. 
</p><h3>
Kritik for lukkethed 
</h3><p>
Forhandlingerne om forbeholdsaftalen har gennem de seneste måneder foregået i 
et lukket forhandlingsrum blandt ja-partierne, hvilket har affødt massiv 
kritik fra nej-partierne, Dansk Folkeparti, Enhedslisten og Liberal 
Alliance, der forgæves har søgt aktindsigt i de papirer, der er grundlag for 
forhandlingerne. 
</p><p>
Partierne har store reservationer ved, at Danmark ser ud til at miste 
suverænitet. 
</p><p>
Dansk Folkeparti har talt for en såkaldt parallelaftale, hvor Danmark kan 
tilslutte sig Europol uden at ophæve retsforbeholdet. 
</p><p>
En sådan aftale har dog ifølge tænktanken Europa lange udsigter - helt op til 
5-6 år. Ej heller er det sikkert, at en parallelaftale vil kunne opnås. Seks 
gange tidligere har Danmark forsøge og i fire tilfælde opnået en 
parallelaftale. 
</p><h3>
»Så kører EU-toget igen«
</h3><p>
DF-formand Kristian Thulesen Dahl harcelerer på Facebook mod aftalen. 
</p><p>
»Så kører EU-toget igen. Så skal en ny skive af Danmarks suverænitet skæres 
fra. Sig mig. Har de ingenting lært? Retsforbeholdet var danskernes garanti 
imod EU-ivrige politikere og nu vil man have det lavet om, så netop 
politikerne selv kan bestemme udenom befolkningen«, skriver Thulesen Dahl. 
</p><p>
Også Folkebevægelsen mod EU vil arbejde for et nej til tilvalgsordningen. 
</p><p class=" bl-elem">
»Ved at aflive vores stærke retsforbehold og i stedet indføre det svagere 
forbehold, som EU-partierne ønsker, vil et flertal på Christiansborg i al 
fremtid have carte blanche til at afgive mere magt til EU uden at spørge 
danskerne. En tilvalgsordning handler derfor ene og alene om, hvorvidt vi 
danskere har tillid til, at alle fremtidige folketingsmedlemmer vil værne om 
Danmarks retspolitik eller om de vil overlade det hele til EU«, siger 
folkebevægelsens medlem af Europaparlamentet, Rina Ronja Kari. 
</p>	
</div>
</div></body></html>
