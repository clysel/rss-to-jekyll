---
layout:     post
title: 	    "Konservative: Hvorfor skal vi bruge kommunale penge på almene boliger?"
post_author:	    
post_date:	    Sat, 21 Mar 2015 08:35:34 +0100
post_site:	    politiken.dk 
post_link:	    http://politiken.dk/oekonomi/bolig/ECE2596699/konservative-hvorfor-skal-vi-bruge-kommunale-penge-paa-almene-boliger/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Det politiske flertal på Københavns Rådhus fører en »forfejlet« politik, når 
der i disse år konstant sættes penge af til nye almene familieboliger. 
</p><p>
Sådan lyder protesten fra det konservative medlem af kommunens teknik- og 
miljøudvalg, efter at overborgmester Frank Jensen (S) i går fremlagde et 
forslag om en historisk stor investering i tusinder af nye almene boliger.
</p><p>
»Det er direkte ødelæggende, at kommunen bruger penge til almene 
familieboliger, for alle borgere, herunder folk med små indkomster som 
SU-modtagere og folkepensionister, er via skatten med til at betale for 
almene familieboliger til folk, der typisk har en højere indkomst og er 
lønmodtagere«, siger Jakob Næsager. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/bolig/ECE2537991/koebenhavn-vil-sprede-sine-svageste/">København vil sprede sine 
svageste</a></p><p>
Ifølge det konservative medlem har Frank Jensen ikke overbevisende argumenter 
for, at de nye almene boliger vil være billigere end dem, pensionskasser og 
private udlejere etablerer. 
</p><p>
»Så hvorfor skal vi putte kommunale kroner i det, hvis pensionskasserne kan 
gøre det lige så godt?«, spørger han retorisk.
</p><h3>
Frank Jensen: Hjælp til boligløse
</h3><p>
Frank Jensen afviser, at det skulle være et fedt, om det er pensionskasser 
eller almene boligorganisationer, der står for den kommende udbygning af 
hovedstaden.
</p><p>
»Forskellen er jo, at vi som kommune aktivt kan hjælpe de boligløse med at 
komme ind i det almene byggeri. Den mulighed har vi ikke i det private 
byggeri eller i pensionskasserne. Det kan godt ske, at Jakob Næsager kan 
finde eksempler på, at en almen bolig og en privat udlejningsbolig koster 
det samme. Det kan han sikkert. Forskellen er bare, at den almene bolig 
bliver ved med at koste næsten det sammen, mens den private bolig konstant 
vil stige i pris«, siger Frank Jensen.
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/dkoekonomi/ECE2237017/de-stoerste-danske-byer-faar-flere-ghettoer-for-rige-og-fattige/">De største danske byer får 
flere ghettoer for rige og fattige</a></p><p>
Ifølge Jakob Næsager bør kommunens krudt grundlæggende bruges på de grupper, 
der ikke har råd til en lejebolig i det private.
</p><p>
»Jeg ser derfor gerne, at de kommunale penge til boligpolitik i København 
først og fremmest bliver brugt til at bygge henholdsvis ældreboliger og 
ungdomsboliger. De unge er den gruppe, der har færrest penge til selv at 
skaffe en bolig, og vi har et markant behov for flere studieboliger i 
København«, siger han.
</p><p>
Frank Jensen holder dog fast i sit forslag, som i første omgang skal skaffe 
henholdsvis 675 almene familieboliger og omkring 400 almene ungdomsboliger.
</p><h3>
Ikke enten-eller 
</h3><p>
»For mig er det ikke et enten-eller. Vi skal selvfølgelig sørge for, at der 
bliver bygget ungdomsboliger, sådan som vi også gør, men det har også været 
rigtigt at bygge almene familieboliger. Det har skabt den mobilitet, som har 
gjort det muligt for familier at få råd til at flytte fra nogle meget små 
lejligheder ind i noget større, sådan at de unge har fået lettere ved at få 
en lille lejlighed i brokvartererne«, siger han.
</p><p>
Overborgmesteren henviser til, at skal København følge med 
befolkningsudviklingen, kræver det i alt 37.500 nye boliger inden 2025. 
</p><p>
Skal den almene andel fortsat ligge på 20 procent, betyder det opførelse af 
7.500 nye almene boliger inden 2025, fremgår det af forslaget.
</p><p class=" bl-elem">
Jakob Næsager mener dog ikke, at målsætningen om 20 procent er noget værd i 
sig selv: »Jeg er enig i, at der skal bygges flere boliger, men det skal 
være private boliger. Vi skal ikke nødvendigvis have flere almene boliger. 
For min skyld kunne almenprocenten godt være lavere. Hvis de private kan 
gøre det lige så billigt, så lad dem stå for det«, siger han.
</p>	
</div>
</div></body></html>
