---
layout:     post
title: 	    "Derfor er det billigst at rive Storstrømsbroen ned"
post_author:	    Magnus Boye
post_date:	    Tue, 05 May 2015 14:37:32 +0000
post_site:	    ing.dk 
post_link:	    http://ing.dk/artikel/derfor-er-det-billigst-rive-storstroemsbroen-ned-175892
---
<html><body><div><section class="body">
			<p>Den udtjente Storstrømsbro skal rives ned, så snart den nye bro står klar. Sådan lyder den politiske aftale fra 2013, men det hindrer ikke lokale initiativer i at <a href="http://sn.dk/Vordingborg/Tankestroem-slaar-bro-over-Storstroemmen/artikel/474810">advokere </a>for bevarelsen af den dødsdømte overgang. Den plan vil dog være væsentlig dyrere end at fjerne broen, viser beregninger fra Vejdirektoratet.</p>
			<p>Myndigheden har på transportminister Magnus Heunickes opfordring kastet regnekraft ind i brobevaringsspørgsmålet. Ud fra en forudsætning om, at den gamle bro skulle ombygges til en cykel- og gangbro – dog med sporadisk trafik – vil det koste staten over 100 millioner mere end at fjerne byggeriet helt.</p>
			<p>Og den pris skal staten ikke betale, fastslår Magnus Heunicke i et <a href="http://www.ft.dk/samling/20141/lovforslag/l175/spm/2/svar/1249125/1525594.pdf">svar til Folketingets transportudvalg. </a></p>
			<p>»Jeg mener ikke, at det er en statslig opgave at bidrage til, at den gamle bro kan bevares, og vil – i overensstemmelse med det fremsatte lovforslag og forligskredsens beslutning – anbefale, at den gamle bro rives ned,« lyder det fra ministeren.</p>
			<h2>Vejkasse må fjernes</h2>
			<p>Nærmere bestemt har direktoratet vurderet, at det på ingen måde ville give mening at bevare broens vejkasse. Dertil er den simpelthen i for dårlig forfatning, og det vil give 'meget store udgifter' at sikre, at den del af broen kan holde til vægten fra fodgængere.</p>
			<p>'Der er ikke udført større renoveringer af denne del af bygværket siden åbningen i 1937,' understreger direktoratet i sin gennemgang.</p>
			<p>I stedet forestiller Vejdirektoratet sig, at kun banedelen bevares, hvis broen skal blive stående, og bygges om til en ca. 4 meter bred sti med kunststofbelægning. Den øvelse kræver altså af vejbane og fortov nedrives, og at spor, ballast og beskyttelsesbeton fjernes for at gøres plads til kunststoffet.</p>
			<p>Etableringsprisen bliver i omegnen af 75-115 millioner kroner, lyder det i ministersvaret.</p>
			<h2>9 millioner i vedligehold</h2>
			<p>Dertil kommer en årlig regning for at vedligeholde broen, understreger Vejdirektoratet.</p>
			<p>For maling med videre må staten forvente en udgift på 9-13 millioner årligt. Den fiktive bros levetid forventes i dette scenarie at være mellem 80 og 90 år.</p>
			<p>Alt i alt vil den samfundsøkonomiske pris for at gøre den gamle Storstrømsbro til en rekreationel gangsti løbe op i 543 millioner kroner. I mellemtiden kunne hele broen brydes ned og skaffes af vejen for 415 millioner, lyder beregningen.</p>
			<p>Tallene er dog behæftet med usikkerhed, fordi broen har fået lov til at gennemgå en 'kontrolleret nedbrydning,' siden det blev besluttet, at den ikke skulle blive stående, oplyser direktoratet.</p>
		</section>
		  </div></body></html>
