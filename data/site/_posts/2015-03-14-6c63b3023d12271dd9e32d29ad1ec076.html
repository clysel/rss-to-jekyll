---
layout:     post
title: 	    "Forfatteren Inge Eriksen er død, 79 år"
post_author:	    
post_date:	    Sat, 14 Mar 2015 13:10:30 +0100
post_site:	    politiken.dk 
post_link:	    http://politiken.dk/navne/doedsfald/ECE2587622/forfatteren-inge-eriksen-er-doed-79-aar/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Forfatteren Inge Eriksen er død, 79 år.
</p><p>
Det skriver dagbladet Information.
</p><p>
Hun opgav i 1962 at læse sammenlignende litteratur ved Århus Universitet, og 
flyttede til København, hvor hun blev engageret på venstrefløjen. Hun var i 
1967 med til at stifte Venstresocialisterne, kom i hovedbestyrelsen og blev 
senere ansat på partikontoret.
</p><p>
Fra 1960’erne deltog hun flittigt i den offentlige debat med sin ofte 
kontroversielle holdning til venstrefløjen. I 1969 meldte hun sig ud af VS 
og blev i 1973 færdig som lærer ved Københavns Dag- og Aftenseminarium.
</p><p>
I erindringsværket 'Ved jorden at blive' fra 1977 skildrer hun sin opvækst i 
Aalborg. Den prægede også hendes tro på kvinder som handlekraftige mennesker.
</p><h3>
Engagement i en politisk revolution
</h3><p>
Hendes tidlige artikler er samlet i 'Ni liv', 1977, med undertitlen 'Beretninger 
fra anarkiets lange sommer'. Bogen afspejler hendes politiske idealer, der 
var inspireret af græsrodsbevægelserne og menneskers hverdagsliv.
</p><p>
Inge Eriksen samarbejdede i 70’erne med maleren og filminstruktøren Jytte Rex. 
I 1974 lavede de udstillingen 'Drømmen og den rasende latter', og året 
efter fulgte bogen 'Kællinger i Danmark'.
</p><p>
I 1976 udgav Inge Eriksen sin roman 'Victoria og verdensrevolutionen' i to 
bind. Her ville Inge Eriksen skildre sin hovedpersons liv sammen med hendes 
engagement i en politisk revolution.
</p><p>
I den følgende roman 'Fugletræet', fra 1979, skildres 
nutidsmenneskets splittelse mellem arbejde og kærlighed, mens 'Silkehavet', 
1981, er en historisk sørøverroman med en kvindelig heltinde.
</p><p class=" bl-elem">
I 1980 debuterede Inge Eriksen som dramatiker med fremtidsgyseren 'Vinden er 
ikke til salg'. I science fiction-serien 'Rummet uden tid', der udkom 
1983-89, brugte hun fremtiden i en samtidshistorie om utopiens umulighed.
</p>	
</div>
</div></body></html>
