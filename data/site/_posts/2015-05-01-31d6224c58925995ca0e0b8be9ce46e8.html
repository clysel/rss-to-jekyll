---
layout:     post
title: 	    "Det Kongelige Teater gør klar til fornyet kritik"
post_author:	    
post_date:	    Fri, 01 May 2015 13:46:43 +0200
post_site:	    politiken.dk 
post_link:	    http://politiken.dk/kultur/scene/ECE2650693/det-kongelige-teater-goer-klar-til-fornyet-kritik/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Selv om kunsten vel er den egentlige grund til overhovedet at have en 
nationalscene, fylder diskussioner om ledelsen, publikummets sammensætning, 
billetsalget og de dyre huse temmelig meget i den offentlige debat om 
Danmarks dyreste kulturinstitution, Det Kongelige Teater, der årligt koster 
skatteyderne mere end en halv milliard kroner. 
</p><p>
Teaterchef Morten Hesseldahl indledte da også gårsdagens præsentation af den 
kommende sæson med at opridse, hvilken kritik Det Kongelige Teater fortsat 
vil møde: 
</p><p>
»Priserne er for høje, folk flygter fra operaen, vi henvender os kun til en 
snæver kulturelite, vi gør ikke nok for folk uden for København, vi skal 
ikke lave musical, vi gør ikke nok for det nye – især ikke ny dansk 
dramatik«, sagde han til den fremmødte forsamling på Gamle Scene på Kongens 
Nytorv i København. 
</p><h3>
Afmonterede kritikken 
</h3><div class="art-quote article-box">
<p class="quote"/>
<blockquote>
<p class="quote-txt">
Man kan se på det som et fodboldhold, hvor man skal være i den bedst mulige 
kampform
</p>
<p class="sender">
Sven Müller, operachef 
</p>
</blockquote>
</div><p>
Teaterchefen tog selv straks til genmæle over for kritikken, som han afviste 
på følgende måde: </p><p>
Priserne er ikke for høje, men utrolig differentierede. Teatret henvender sig 
ikke kun til en københavnsk kulturelite, men spiller i snit hver femte dag 
ude i landet, bliver vist i omtrent 50 biografer, ligesom det er i kontakt 
med over 100.000 børn og unge om året til forestillinger og workshops, 
forklarede teaterchefen. 
</p><p>
Desuden bør Det Kongelige Teater kunne lave musicals, og selv om teatret »nok 
aldrig ville gøre tilstrækkeligt – set med dramatikernes øjne« for ny dansk 
dramatik, er det noget, man vil skrue op for, sagde Hesseldahl. 
</p><p>
Og så var der det med operaen, som er den af Det Kongelige Teaters 
institutioner, der har påkaldt sig mest kritik de senere år. I teaterchefens 
afmontering af kritiske indvendinger nævnte han, at folk slet ikke flygter 
fra operaen, der faktisk har en af Europas højeste belægningsprocenter. Når 
der er langt færre publikummer i dag end for få år tilbage, skyldes det, at 
man af økonomiske grunde har måttet skære ned på antallet af forestillinger. 
</p><h3>
Operaen som kritikmagnet 
</h3><p>
Alligevel er det, som om Den Kongelige Opera udøver en fortsat magnetisme på 
kritikerne. Senest ved 10-års jubilæet for operahuset i januar var både 
operakendere og politikere ude med riven efter aktivitetsniveauet i 
operahuset, ligesom operachef Sven Müller fik kritik af sin faglighed – ikke 
mindst i avisen her. 
</p><p><b class="ext-link">LÆS OGSÅ</b>: <a class="embeddedlink" href="http://politiken.dk/kultur/musik/ECE2511996/operaens-tomme-saeder-kalder-paa-en-ny-chef/">Operaens tomme sæder kalder 
på en ny chef </a></p><p>
Müller står nu stadig i spidsen, og den høje, venlige tysker drømmer om at 
fortsætte i stillingen, når hans kontrakt udløber næste år, fortalte han 
efter pressemødet: 
</p><p><span class="img-contimg-fl-right"><img class="image inlineLightBox" src="http://multimedia.pol.dk/archive/00932/KGL_TEATER_PRESSEM__932807y.jpg" alt="" border="0"/></span></p><p><i class=" bl-elem">Foto: Christian Als</i></p><p>
»Jeg kan lide at være her, og de kunstneriske resultater er vældig gode. Vi 
bliver rost af både publikum og anmeldere«. 
</p><p><i class=" bl-elem">Hvor vil du gerne hen med operaen rent kunstnerisk? </i></p><p>
»Vi er på rette vej, og jeg vil gerne opføre flere moderne værker – og skaffe 
et større publikum til det. Vi kan ikke acceptere, hvis kun få publikummer 
dukker op til dem. Jeg vil også gerne gøre bygningen til et mere livligt 
sted«. 
</p><p><i class=" bl-elem">Hvor stor frihed har du som chef, og hvor meget er bestemt af økonomien? </i></p><p>
»Der er altid en finansiel ramme for kunst, og om det gør kunsten mindre 
værdifuld eller mere kreativ, er en spændende diskussion. Jeg selv tror på 
det sidste – at vi kan være kreative med færre penge«. 
</p><p><i class=" bl-elem">Er solistensemblet, som I har nu, det rette til at udfylde de kunsteriske 
ambitioner? </i></p><p>
»Man kan se på det som et fodboldhold, hvor man skal være i den bedst mulige 
kampform. Derfor har jeg også haft modet til at lave mindre justeringer, og 
jeg mener, at folkene i solistensemblet er dygtige og brugbare. Det betyder 
ikke, at alle kan synge ’Tosca’ i Wiener Staatsoper, men alle er brugbare. 
Når vi finder de rette roller, kan vi spille på et højt niveau«. 
</p><p><i class=" bl-elem">Stephen Milling, Irene Theorin og John Lundgren er alle store sangere, der 
har forladt ensemblet – har I stærke folk nok? </i></p><p>
»Forandringerne i ensemblet skal netop gøre det mere alsidigt, heterogent og 
brugbart. Stephen har forladt det af egen drift, de to andre på grund af 
lønspørgsmål, men jeg har et godt forhold til alle, og der er ingen brændte 
broer«. 
</p><p><i class=" bl-elem">Du har også besluttet at skille dig af med to sopraner – hvorfor det? </i></p><p>
»Det er en kunstnerisk beslutning. Jeg kan ikke sige mere om det, da det er en 
uafsluttet personalesag«. 
</p><p><i class=" bl-elem">Er der opbakning til din ledelse og kunstneriske retning blandt de ansatte? </i></p><p>
»Der er stor opbakning. For nogle år siden var der kolleger, der havde en 
fornemmelse af, at vi blot havde missioner, visioner og strategier for at 
have det«, siger Sven Müller. 
</p><p class=" bl-elem">
»Forskellen er nu, at folk arbejder for strategien som et instrument til at 
bringe kompagniet fremad«. 
</p>	
</div>

</div></body></html>
