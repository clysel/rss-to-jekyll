---
layout:     post
title: 	    "Ingeniører vil atter forsøge at stoppe DIP’s kulsorte investeringer"
post_author:	    Sanne Wittrup
post_date:	    Mon, 13 Apr 2015 10:59:09 +0000
post_site:	    ing.dk 
post_link:	    http://ing.dk/artikel/ingenioerer-vil-atter-forsoege-stoppe-dips-kulsorte-investeringer-175383
---
<html><body><div><section class="body">
			<p>Danske Ingeniørers Pensionskasser bør afvikle investeringer i kulselskaber og påbegynde forhandlinger med olieselskaber – hvor de har aktier – om at afvikle investeringer i risikable projekter som for eksempel tjæresand, dybhavsboringer og udvinding i Arktis.</p>
			<p>Denne opfordring til DIP’s bestyrelse skal deltagerne på DIP’s generalforsamling torsdag stemme om. Afsenderne er 25 ingeniører og medlemmer af pensionskassen. Dermed er det nu anden gang, at en gruppe ingeniører foreslår DIP at droppe de sorte investeringer.</p>
			
			<h2>Kul var en dårlig forretning</h2>
			<p>Begrundelsen for forslaget er, at DIP med sine nuværende investeringsprofil dels støtter aktiviteter, der bidrager til at øge den globale opvarmning, og dels at de sorte investeringer – i hvert fald for kullenes vedkommende – er en dårlig forretning for pensionskassen og dermed for kunderne.</p>
			<p>Ifølge en af forslagsstillerne, Hans Genefke Jørgensen, har DIP mere end dobbelt så store investeringer i olie/gas- og kulsektoren som andre pensionskasser. DIP havde således i 2013 investeret mere end 138 mio. kr. i kuludvindingsselskaber og 585 mio. kroner i olie- og naturgasudviklingsselskaber.</p>
			<p>Samtidig viser<a href="https://bytebucket.org/runevision/ansvarligfremtid/raw/507152d5bf8987515c35981a7d660acfa0483241/Source/AnsvarligFremtid/Files/DIP2015.pdf?token=44360e9de6a341e873b520c1db717bd4927261a3"> beregninger</a> fra forslagsstillerne – udført af interesseorganisationen Ansvarlig Fremtid – at DIP’s investeringer i kulselskaber har været en dårlig forretning de sidste fire år, målt på afkast af kursgevinster.</p>
			<p>»Vi mener ikke, at det er bæredygtigt hverken økonomisk eller klimamæssigt at fastholde denne investeringsprofil,« siger Hans Genefke Jørgensen.</p>
			<h2>Forslag droppet i 2014</h2>
			<p>I 2014 blev forslaget om at droppe de kulsorte investeringer nedstemt på DIP’s generalforsamling.</p>
			
			<p>Hans Genefke Jørgensen forklarer, at man siden da har været i positiv dialog med DIP’s direktion, og at man derfor har omformuleret forslaget, så man ikke bare skrotter investeringer i olie- og gassektoren, men i stedet sørger for at skære de mest økonomisk risikable og dermed klimamæssigt problematiske investeringer fra:</p>
			<p>»Vi tror selvfølgelig på, at det vil lykkes os at få flertal for forslaget denne gang,« siger han.</p>
			<h2>Vi har gjort nok</h2>
			<p>Af DIP’s <a href="file:///C:/Users/sw/Downloads/Forslag%20fra%20bestyrelsen%20og%20medlemmer.pdf">hjemmeside</a> fremgår det, at DIPs bestyrelse ikke kan støtte forslaget og anbefaler medlemmerne at stemme nej.</p>
			<p>Bestyrelsen mener nemlig, at DIP allerede har gjort flere ting for at styrke og sikre selskabets etiske profil, og at forslaget blandt andet vil indskrænke mulighederne for at sikre medlemmerne den bedste pension.</p>
			<p>‘Bestyrelsen ønsker ikke at støtte et forslag, der indskrænker handlefriheden, skaber tvivl om DIP’s apolitiske ageren, kan splitte medlemmerne af pensionskassen, og hvor den positive virkning ikke kan dokumenteres’, hedder det i en kommentar til forslaget.</p>
			<p>Hertil siger Hans Genefke Jørgensen, at det er fine ord, men at det ikke er muligt for medlemmerne at få indsigt i, hvilke krav DIP stiller til selskaberne, og om selskaberne rent faktisk efterkommer kravene.</p>
			<p>Enslydende forslag stilles på generalforsamlinger i en hel række andre pensionskasser i april.</p>
			<p>Første gang i dag, mandag, i Pensionskassen for Jordbrugsakademikere &amp; Dyrlæger. Senere i Ingeniørsammenslutningens Pensionskasse samt i  arkitekternes, juristernes og økonomiernes pensionskasser.</p>
		</section>
		  </div></body></html>
