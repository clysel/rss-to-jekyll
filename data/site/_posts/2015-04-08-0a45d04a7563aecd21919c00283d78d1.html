---
layout:     post
title: 	    "Her er søgemaskine-paradokset, som Google ikke har løst"
post_author:	    Elías Christian Lundström
post_date:	    Wed, 08 Apr 2015 17:30:39 +0000
post_site:	    www.version2.dk 
post_link:	    http://www.version2.dk/artikel/her-er-soegemaskine-paradokset-som-google-ikke-har-loest-135475?utm_medium=feed&utm_source=version2.dk&utm_campaign=it_nyheder
---
<html><body><div><section class="body">
    <p>Begrebet nål i en høstak kommer end ikke tæt på at beskrive Googles enorme database med hjemmesider, som man kan søge i.</p>

<p>Så skal det i hvert fald være en nål gemt i en høstak med 47 milliarder strå, for det er netop antallet af hjemmesider, som Google har indekseret.</p>

<p>Konstant er virksomhedens automatiske spejder Googlebot på udkig efter nye hjemmesider til samlingen, og det massive indsamlingsarbejde kræver derfor nogle snedigt udtænkte algoritmer, som afgør, hvad man kan finde, når man »googler« noget.</p>

<p>Men selvom Google har haft snart 20 år til at raffinere algoritmerne, så de lige præcis udvælger det mest relevante for brugerne, så sker det alligevel en gang imellem, at noget falder igennem.</p>

<p>En uhensigtsmæssighed som egentlig skulle gøre det lettere for alle at finde det de søger, men som kan ende med at gøre det sværere.</p>

<p>»Det er sådan med Google, at når de skal lave en algoritmisk vurdering på tværs af flere milliarder af dokumenter, så vil der altid være fejl,« siger ekspert i søgemaskineoptimering og administrerende direktør for rådgivningsvirksomheden Waimea Digital, Mikkel ‘deMib’ Svendsen, og fortsætter:</p>

<p>»Nogle gange er noget af det, vi ved er bedst for brugerne, ikke altid det, som Google vægter højest.«</p>

<p>Det kan nogle gange ende i et paradoks, hvor virksomheder må gå imod søgemaskinens anbefalinger for, at brugerne kan finde det, de søger efter, på søgemaskinen.</p>



<h3>Rammer søgninger på enslydende produkter</h3>

<p>En af Googles styrker som søgemaskine er, at man hurtigt kan finde forskellige relevante resultater, når man søger efter noget.</p>

<p>Søger man eksempelvis på ‘Krigen mod terror’, dukker der både resultater op fra Wikipedia, Gyldendals Store Danske, aviserne Information, Berlingske og Ekstra Bladet samt fra Amnesty.</p>

<p>Googles algoritmer har nemlig sørget for at variere indholdet og i øvrigt frasortere det, som er alt for enslydende. De færreste ville nok være tilfreds med at blive præsenteret for 10 links til den samme artikel, når de søgte på emnet.</p>

<p>Denne frasortering har dog samtidig en bagside, fortæller Mikkel ‘deMib’ Svendsen, der har arbejdet med søgemaskineoptimering siden Googles spæde start i 1996.</p>

<p>»Nettets arkitektur er enormt anarkistisk. Det er fedt nok, men gør det vildt besværligt for søgemaskiner, så de nogle gange ender i nogle situationer, hvor deres filtrering ikke er den bedste,« siger han.</p>

<p>Et eksempel på dette er når man søger efter meget specifikke og ofte tekniske produkter. Det har en elektronikvirksomhed - der af hensyn til sin placering på Google forbliver anonym - oplevet.</p>

<p>Virksomheden har omkring 120.000 forskellige elektroniske dimser som fx transistorer til salg på sin hjemmeside, hvoraf mange af dem er stort set ens, men kun varierer på få tekniske parametre som eksempelvis impedans.</p>

<p>»Problemet med de 120.000 produktsider er, at indholdet på siderne er næsten ens, så det er umuligt at skrive en meningsfuld tekst for alle de enkelte produkter. Og så har Google som udgangspunkt et filter, der frasorterer siderne, fordi det vurderer, at produkterne er ens,« siger Mikkel ‘deMib’ Svendsen.</p>

<p>Konsekvensen er, at brugerne ikke kan finde de enkelte produkter med de nøjagtige tekniske specifikationer, når de søger efter dem på Google. Og det er sådan, de fleste ellers normalt ville gøre det ifølge søgemaskine-eksperten.</p>

<p>Problemet begrænser sig dog ikke kun til elektronikvirksomheden.</p>

<p>»Det er en problematik, som dukker op for virksomheder, som har mange forskellige produkter, som på nær enkelte faktuelle forhold ligner hinanden, eksempelvis computer-hardware, skruer, brædder og tekstilproduktion,« siger Mikkel ‘deMib’ Svendsen, som ikke mener, at det gavner brugerne, når de mange enslydende sider bliver fravalgt.</p>

<p>»Jo mere præcist Google kan forbinde den enkelte søgning med det rette webdokument desto bedre. Googles succes er summen af alle de mikrosucceser, hvor den enkelte finder det, som vedkommende leder efter,« siger han.</p>

<h3>Uortodoks løsning</h3>

<p>For ikke at blive frasorteret i søgningerne, er det nogle gange nødvendigt at ‘snyde’ søgemaskinen.</p>

<p>Det endte elektronikvirksomheden således også med at gøre.</p>

<p>Ved indsætte en autogenereret tekst på hver enkelt produktside, lykkedes det at narre Googles algoritmer, så hvert enkelt produkt blev indekseret og derfor kan findes direkte, når man søger efter det.</p>

<p>Det fungerer ved, at man tager udgangspunkt i en tekst og så laver en masse variationer af den, som man lægger ind på hver enkelt side. Variationerne bliver automatisk konstrueret ved at tage synonymer eller ensartede ord og skifte dem ud med hinanden i forskellige kombinationer.</p>

<p>Eksempelvis kan »Manden løber på gaden« blive til »Kvinden hinker på fortovet«. På den måde tror Google, at der er tale om forskelligt indhold, selvom det i realiteten langt fra er tilfældet.</p>

<p>»Bagsiden er, at det hverken er specielt elegant, smukt eller brugervenligt,« siger Mikkel ‘deMib’ Svendsen.</p>

<p>Google opfatter da også officielt den slags kneb som spam, men ser alligevel igennem fingre med det i praksis, hvis det giver mening for brugerne ifølge søgemaskine-eksperten.</p>

<p>»Der er altså en forskel på, hvad Google siger, vi ideelt set bør gøre som webmastere, og så det vi bliver nødt til at gøre i praksis,« siger Mikkel ‘deMib’ Svendsen, som tidligere har gjort Google bekendt med problemet.</p>

<p>Google erkendte dengang problemet, og ville forsøge at finde en løsning på det. Men det er endnu ikke sket ifølge søgemaskine-eksperten.</p>

<p>»Problemet med de her komplekse mekanismer er, at hvis du piller i en ende, så sker der ting i den anden ende, som du ikke havde regnet med,« siger Mikkel ‘deMib’ Svendsen.</p>

<p>Med andre ord vil det kunne gå ud over alle de andre søgeresultater, hvis Google skal begynde at medtage resultater over sider, der ligner hinanden meget.</p>

<p>Kunsten består derfor i at finde en løsning, som på den ene side gør det muligt at finde nålen i høstakken uden, at man drukner i hø.</p>

<p>»Det er ikke så enkelt at løse, så jeg kan godt forstå, at de ikke har tryllet en løsning frem,« siger Mikkel ‘deMib’ Svendsen.</p>

<p>Google har ingen kommentarer til sagen.</p>

<p><em>Når algoritmerne fejler: Kender du til nogle lignende eksempler på paradokser i algoritmerne? Så hører vi meget gerne fra dig på redaktion@version2.dk.</em></p>
  </section>

  
      </div></body></html>
