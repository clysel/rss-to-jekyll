---
layout:     post
title: 	    "Russisk datalog vil have transplanteret sit hoved til en anden krop"
post_author:	    Mie Stage
post_date:	    Mon, 13 Apr 2015 14:55:10 +0000
post_site:	    ing.dk 
post_link:	    http://ing.dk/artikel/russisk-datalog-vil-have-transplanteret-sit-hoved-til-en-anden-krop-175391
---
<html><body><div><section class="body">
			<p>Fremtiden ser dyster ud for den 30-årige russiske datalog Valery Spiridonov, som lider af den sjældne arvelige muskelsvindssygdom Werdnig-Hoffmann. Sygdommen er ikke mulig at kurere, og typisk dør patienterne i en ung alder. Så Valery Spiridonov ser det som sin eneste chance at få en helt ny krop.</p>
			<p>Derfor har han fortalt til britiske <a href="http://www.dailymail.co.uk/news/article-3029376/Russian-volunteer-head-transplant-operation-Valery-Spiridonov-says-no-choice-undergo-7-5million-procedure-controversial-Italian-surgeon-Dr-Sergio-Canavero.html">Daily Mail</a>, at han agter at lægge sig i hænderne på den italienske kirurg Sergio Canavero fra Torino-universitetets Advanced-Neuromodulation Group, som tidligere i år understregede, at teknologierne til operationen nu er til stede, og at en hovedtransplantation vil kunne lade sig gøre senest i 2017.</p>
			
			<p>Valery Spiridonov siger dog til den britiske avis, at han håber, at operationen allerede kan finde sted i 2016, og at han bestemt ikke har i sinde at ombestemme sig inden da.</p>
			<p>»Jeg gør det ikke, fordi jeg ikke har et liv, men jeg mener, at videnskaben bliver udviklet af dem, som er villige til at løbe en risiko og ofre sig selv for det,« siger han til Daily Mail.</p>
			<p>Han understreger, at han selvfølgelig er bange, men også spændt. Indtil videre har han talt med den italienske kirurg over Skype, og han skrev første gang til kirurgen for to år siden, men de har endnu ikke indgået en konkret aftale. Dog har de talt om 2016, fortæller Valery Spiridonov.</p>
			<p><figure class="plugin right zoomable"><img data-original-image="http://ing.dk/sites/ing/files/valery_spiridonov.jpg" src="http://ing.dk/sites/ing/files/styles/w1120_media_right/public/valery_spiridonov.jpg?itok=0Qr80STD" alt=""/><figcaption>Den 30-årige russiske datalog Valery Spiridonov, der lider af en uhelbredelig og dødelig muskelsvindsygdom, er villig til at lade sit hoved transplantere til en donorkrop. </figcaption></figure></p>
			<p>Sergio Canavero har tidligere sagt til CNN, at han helst vil begynde med patienter med muskelsvindssygdomme. Kroppen skal komme fra en donor, som er erklæret hjernedød, men som har en fuldt funktionsdygtig krop.</p>
			<p>Prisen for en sådan operation er anslået til at være knap 80 mio. kroner og vil tage 36 timer at udføre. Sergio Canavero vil her skære hovedet af både patient og donor på samme tid med en meget skarp kniv og klistre de to ender af rygmarven sammen med polyethylenglykol.</p>
			<p>Efter at muskler og blodårer er blevet syet sammen, skal patienten lægges i koma i fire uger, mens det hele tro sammen, og undervejs får patienten små elektriske stød for at stimulere rygmarven. Medikamenter skal herefter sørge for, at hovedet ikke frastøder sin nye krop – eller omvendt.</p>
			<p>En lang række kritikere har selvsagt været efter den italienske kirurg, og mange ser det tvivlsomt, om operationen vil lykkes. Han har da også haft svært ved at opnå økonomisk støtte til sit projekt.</p>
			<p>Dog er det ikke første gang, et hoved er blevet overført til en anden krop. Det skete blandt andet på en abe for 45 år siden, hvor patienten dog kun overlevede i otte dage, indtil hovedet blev afstødt af kroppen.</p>
			<p><strong>Sergio Canavero forklarer i en TEDx-event om hvordan han vil transplantere et hoved</strong><br/>
			<section class="video plugin"/></p>
			
			<p/></section>
		
		  </div></body></html>
