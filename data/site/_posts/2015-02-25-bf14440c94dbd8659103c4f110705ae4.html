---
layout:     post
title: 	    "Kvindelige ingeniører bliver spurgt om familieplaner til jobsamtalen"
post_author:	    15300
post_date:	    Wed, 25 Feb 2015 15:07:46 +0000
post_site:	    karriere.jobfinder.dk 
post_link:	    http://karriere.jobfinder.dk/artikel/kvindelige-ingenioerer-maa-svare-paa-upassende-spoergsmaal-2803
---
<html><body><div><section class="body"><p>Spørgsmål om graviditet og familieforøgelse er noget af det, der kan skabe særdeles dårlig stemning under en jobsamtalen. Ikke desto mindre har 15 procent af de kvindelige nyuddannede ingeniører ifølge Berlinske Tidende oplevet, at de under et jobinterview er blevet spurgt ind til familieplaner. Og det er ifølge Morten Thiessen, formand for Ansattes Råd i Ingeniørforeningen IDA højst upassende:</p>
			<p>»15 procent er ret mange. Det er et område, som arbejdsgiveren ikke må tillægge nogen vægt. Arbejdsgiverne bør holde sig fuldstændigt fra de her spørgsmål. Det sætter de jobsøgende i en ubehagelig situation,« siger Morten Thiessen til Berlingske Tidende.</p>
			<p><a href="http://www.jobfinder.dk/jobs/?utm_source=Karrieresite&amp;utm_medium=Link&amp;utm_campaign=Se%20nyeste%20job?utm_source=Karrieresite&amp;utm_medium=Link&amp;utm_campaign=Se+job">På jagt efter en ny arbejdsgiver? Se nye muligheder på Jobfinder.</a></p>
			<p>Når de kvindelige ingeniørspirer må stå ret og svare på private spørgsmål til job­samtalerne, kan det være ulovligt.</p>
			<p>Faktisk må arbejdsgiveren som udgangspunkt gerne spørge ind til familieplanerne, men så snart der bliver lagt vægt på kandidaternes svar, er det et brud på loven. Den gråzone betyder, at arbejdsgiverne bør holde sig fuldstændigt fra disse emner til enhver jobsamtale, siger Mette Klingsten, partner i advokatfirmaet Bech-Bruun og specialist i ansættelsesret.</p>
			<p>»Det er et minefelt, hvis man først begynder at bevæge sig ind på det område. Så snart arbejdsgiveren har spurgt ind til familie­planlægning, risikerer de, at kandidaten spørger sig selv, hvorfor arbejdsgiveren spørger om det, hvis de ikke lægger vægt på det,« siger Mette Klingsten.</p>
			<h2>Forskel mellem mænd og kvinder</h2>
			<p>Ingeniørforeningens undersøgelse viser, at kvinder oftere oplever at måtte svare på spørgsmål om familieanliggender end deres mandlige kollegaer. Blot seks procent af de adspurgte mænd i Ingeniørforeningens undersøgelse har haft ligende oplevelser mod altså 15 procent blandt kvinderne.</p>
			<p>Det er et tydeligt tegn på uretfærdig behandling af ansøgerne, mener IDAs Morten Thiessen.</p>
			<p>»Med ligebehandlingsbrillerne på er det problematisk, at arbejdsgiverne spørger så forskelligt. Det giver udtryk for en forventning om, hvordan arbejdsgiverne mener, at den nyansatte skal være,« siger Morten Thiessen.</p>
			<p>Hos Dansk Arbejdsgiverforening (DA) ser man ingen grund til, at arbejdsgiverne ændrer deres spørgerutiner. Chef­konsulent i DA Lise E. Bardenfleth finder det helt naturligt, at man kommer ind på personlige forhold under en jobsamtale.</p>
			<p>»En jobsamtale handler ikke blot om, hvad man kan fagligt. Det er relevante spørgsmål, når bare man ikke lægger negativ vægt på svarene,« siger Lise E. Bardenfleth.</p>
			<p>Ifølge Berlingske Tidende mener IDA, at det kan være helt acceptabelt at fortælle en mindre løgn, hvis man er bange for, at sandheden er hæmmende for jobchancerne.</p>
			<p>»Virksomhederne skal kende deres plads og må forstå, at den slags spørger man ikke om i 2015,« siger Morten Thiessen.</p>
		</section></div></body></html>
