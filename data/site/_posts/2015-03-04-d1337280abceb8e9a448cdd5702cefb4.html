---
layout:     post
title: 	    "Prisvindende forsker: Jeg var ikke nået så langt, hvis jeg var blevet i Danmark "
post_author:	    
post_date:	    Wed, 04 Mar 2015 19:18:13 +0100
post_site:	    politiken.dk 
post_link:	    http://politiken.dk/viden/ECE2563370/prisvindende-forsker-jeg-var-ikke-naaet-saa-langt-hvis-jeg-var-blevet-i-danmark/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
I et mørkt laboratorium på Rochester University i New York står to forskere og 
kigger boblende af glæde på fluorescerende væsker i musehjerner igennem hver 
sit mikroskop. De tjekker deres resultater igen og igen. 
</p><p>
»Vi gennemgik vores forsøg flere gange, før vi turde tro på det, vi kunne se«, 
fortæller den danske forsøgsleder, Maiken Nedergaard. 
</p><p>
Foran forskerne udspiller sig svaret på en af det menneskelige biologis store 
gåder: Hvorfor sover vi? 
</p><div class="art-quote article-box">
<p class="quote"/>
<blockquote>
<p class="quote-txt">
Jeg har lige været forbi Panum, hvor de nye læger bliver uddannet. De 
kvindelige studerende er jo næsten for perfekte.
</p>
<p class="sender">
Maiken Nedergaard 
</p>
</blockquote>
</div><p/><p>
Forskningsresultatet blev i denne måned belønnet med Newcomb Cleveland-prisen, 
der uddeles af det anerkendte videnskabelige tidsskrift Science for årets 
vigtigste forskningsprojekt. 
</p><p>
Politiken møder Maiken Nedergaard under et 2-dages besøg i København. Det var 
her, hun i 1988 blev uddannet læge. Men efter at have taget en ph.d. i 
Danmark flyttede hun til USA, hvor hun har forsket på flere universiteter i 
New York. 
</p><p>
Maiken Nedergaards første kommentar til kåringen er, at hun ikke tror, hun var 
nået så langt, hvis hun var blevet i Danmark for at forske. 
</p><h3>
Nemmere at rejse penge i USA 
</h3><p>
Det har været nemmere at rejse penge til hendes forskningsprojekter i USA, 
hvor fremskridtet bliver modtaget med begejstring, og hvor man nemmere kan 
folde sig ud som kvindelig forsker, siger hun: »Danske kvinder får ikke lov 
til at være så nørdede og uperfekte. Jeg ville ikke kunne fordybe mig nok, 
og i Danmark ville folk måske tænke, at jeg svigter mine børn, fordi jeg 
ikke henter dem klokken 14«. 
</p><p>
Maiken Nedergaard er ikke en benhård karrierekvinde, som man måske kunne tro. 
Hun har fem børn med sin mand, der også er forsker. Det har hun altid drømt 
om. Og det er ikke diskriminering eller regler, der forhindrer kvinder i at 
trykke den af inden for forskningen i Danmark, siger hun. Det handler om 
normer og forventninger til vores liv. 
</p><p>
»Jeg har lige været forbi Panum, hvor de nye læger bliver uddannet. De 
kvindelige studerende er jo næsten for perfekte. De har fået flotte 
karakterer, for ellers ville de slet ikke være der, og så kommer de cyklende 
ind, sporty og velklædte. Det er der ikke noget galt med, men jeg tror, at 
hvis man skal nå langt som forsker, skal man være parat til at bruge rigtig 
meget tid på det. Så betyder det ikke så meget, om man har det rigtige tøj 
og et spændende socialt liv. Jeg har altid arbejdet, når børnene faldt i 
søvn«, siger Maiken Nedergaard og smiler. 
</p><p>
Selv er hun afklaret med sit valg: forskning og familie – og ikke så meget 
andet. 
</p><h3>
Kvinder er resultatorienterede 
</h3><p>
I Maiken Nedergaards laboratorium er kvinderne stjerner. Hun har et særligt 
ammekontor og anbefaler sine kvindelige ansatte at holde fast i deres job i 
årene, hvor de får børn, for der er de mest resultatorienterede og rigtig 
gode til at tænke logisk, siger hun. 
</p><p>
Hun var tilbage i sit laboratorium på andendagen efter alle fem fødsler. Efter 
de første seks uger med liften stående ved siden af mikroskopet blev børnene 
hjemme hos familiens babysitter, som henter, afleverer og spiser med børnene 
til hverdag. Maiken og hendes mand tager hjem ved sekstiden. I weekenderne 
holder hun fri om dagen og arbejder, når børnene er i seng. 
</p><div class="art-quote article-box">
<p class="quote"/>
<blockquote>
<p class="quote-txt">
Jeg stiller tit simple, store spørgsmål. Jeg vil gerne finde ud af, hvorfor 
akupunktur virker, eller hvorfor vi sover.
</p>
<p class="sender">
Maiken Nedergaard 
</p>
</blockquote>
</div><p/><p>
»Hvis jeg gik tidligt til hverdag, ville det være et signal til mine ansatte 
om, at vores arbejde ikke er vigtigt«, siger hun. 
</p><p>
Hun mener, at evnen til at fokusere har gjort hende til topforsker. Og måske 
en lille gambler nede i maven: 
</p><p>
»Hvert år søger vi midler til vores forskning, og nogle gange kender vi ikke 
budgettet mere end en måned frem. Andre i laboratoriet bliver bekymrede, men 
man bliver nødt til at stole på, at fondsmidlerne kommer ind«. 
</p><h3>
Stil de store spørgsmål 
</h3><p>
I nærmeste fremtid ligger budget og planer klar. Maiken Nedergaard og hendes 
ægtefælle, Steve Goldman, der også er hjerneforsker, flytter til Danmark i 
løbet af sommeren 2015. De er i gang med at etablere et laboratorium støttet 
af Novo Nordisk Fonden med 80 millioner kroner. Laboratoriet kommer til at 
hedde Center for Basic and Translational Neuroscience ved Københavns 
Universitet. 
</p><p>
»Blandt andet skal vi efterprøve vores observationer på mennesker. Selv om 
reglerne er meget strikse i Danmark, er systemet er også meget 
gennemsigtigt, og på den måde håber vi, at det er nemmere at søge tilladelse 
til kliniske forsøg i Danmark frem for i USA«, siger Maiken Nedergaard. 
</p><p>
Hun har tidligere publiceret omdiskuterede akupunkturstudier og 
kræftresultater, mens søvnforskningen er hendes seneste interessefelt. 
Baggrunden som læge betyder, at menneskers helbred er endepunkt for hendes 
forskning. 
</p><p>
»Jeg stiller tit simple, store spørgsmål. Jeg vil gerne finde ud af, hvorfor 
akupunktur virker, eller hvorfor vi sover, og så vil jeg undersøge, hvad vi 
kan bruge vores resultater til hos patienterne. På den måde er det meget 
jordnær forskning«, siger Maiken Nedergaard. 
</p><p class=" bl-elem">
Blandt ser hun frem til at undersøge, om for lidt søvn kan lede til sygdommen 
Alzheimers, eller om man kan bruge den nye viden fra studiet til at forbedre 
søvnen hos narkomaner på afvænning. 
</p>	
</div>
</div></body></html>
