---
layout:     post
title: 	    "Ny Tove Ditlevsen-bog er en skøn og rørende geniscenesættelse"
post_author:	    
post_date:	    Wed, 18 Mar 2015 20:58:49 +0100
post_site:	    politiken.dk 
post_link:	    http://politiken.dk/kultur/boger/ECE2593776/ny-tove-ditlevsen-bog-er-en-skoen-og-roerende-geniscenesaettelse/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4 class="">
<b>Tove Ditlevsen. Jeg ville være enke og jeg ville være digter</b></h4>
<h5>
<b>Glemte tekster</b></h5>
<div class="fakta-body" data-buildingblock="embedded_factboxlink">
<div class="clearfix m-top5 m-bottom5">
<img class="pol-rating-img" src="http://politiken.dk/graphics/ratings/5_hjerter_red.png" alt="Politiken synes"/></div>
<p>
Olga Ravn (red.)
</p><p>
Gyldendal, 192 sider, 280 kroner. 
</p><p class=" bl-elem">
Illustration: Sort Samvittighed. 
</p>
</div>
</div><p>
Skyldig som mor, uskyldig som datter. Skyldig som kvinde, uskyldig som barn. 
</p><p>
Det er den tanke, der stiger op til min bevidsthed, da jeg vågner om morgenen 
efter at have læst Tove Ditlevsens avistekster til langt ud på natten. 
</p><p>
Fantastiske tekster. Vittigt hårdtslående, blidt skælvende, dødsensalvorlige, 
fjantede, prosaiske og poetiske. Føj, hvor den dame kunne skrive. 
</p><p>
De vittigt hårdtslående tekster handler om Ditlevsens voksenliv som forladt 
kvinde. De blidt skælvende handler om den barndom, der er og bliver kilden 
til Ditlevsens poesi. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/ECE2587695/lykkeberg-der-er-en-uhyggelig-og-skandaloes-frihed-i-ditlevsens-digtning/">Lykkeberg: Der er en uhyggelig 
og skandaløs frihed i Ditlevsens digtning</a></p><h3>
Pigen og kvinden 
</h3><p>
I et sublimt lille essay møder vi pigen, der henført betragter gadens 
mennesker fra sin vindueskarm eller i skumringsvandringen blandt dem: den 
mystiske dame i lang gul silkekjole, de sælsomt ophidsede koner, der står i 
ismejeriet og gestikulerer med flødekanderne, som var de til politisk møde. 
</p><p>
Barnets sikre forventning om engang at blive disse menneskers fortrolige var 
netop en »umulig barnedrøm«, som det hedder i essayets slutning: »Jeg måtte 
nøjes med disse pludselige glimt, der kun lader sig aftvinge mennesker og 
ting, når de ikke ved, at et barn betragter dem«. Og det er så præcis det, 
der kan skabe helt særlig poesi: det erindrede, usynlige barneblik, der 
hviler i sin tilbedelse på afstand, forjættet af en drøm om nærhed, der 
aldrig skal opfyldes. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/ibyen/scene/ECE2553754/alle-billetter-til-tove-ditlevsen-teaterstykke-er-solgt---uger-foer-premieren/">Alle billetter til Tove 
Ditlevsen-teaterstykke er solgt - uger før premieren</a></p><p>
Det er skiftet mellem de poetiske barndomserindringer og de smerteligt-vittige 
rapporter fra en voksen kvinde, der har besluttet sig for at gå i hundene, 
der giver mig tanken om barnlig uskyld og moderlig skyld. At uskyldige piger 
skal blive skyldige mødre. At man måske kan finde en tilflugt fra 
moderskylden ved at blive pige igen. 
</p><p>
Det er jo ikke, fordi hun egentlig skriver om moderskylden. Men den svæver 
over tekstsamlingen, ikke mindst fordi kunstnergruppen Sort Samvittighed 
(!), der står for bogens billedside, i deres forord beskriver, hvordan deres 
beundrede Tove også skræmmer dem, fordi de er »opdraget til at holde ud og 
tage ansvar«. 
</p><h3>
»Voksebarnet«
</h3><p>
Pigedrømmen om et voksenliv med mange venner spadserende ind og ud af et 
rummeligt hjerte kontrasteres tragikomisk af den forladte kvindes hundeliv: 
»Naturligvis får man ingen gæster, når man ligger i sengen hele dagen og 
drikker og har sit hus med at skjule flaskerne for voksebarnet, der jo 
alligevel ved alting«. 
</p><p>
»Voksebarnet« er så det ord, der får mit moderlige mellemgulv til at snøre sig 
sammen og en utrøstelig moderlig pigegråd til at stige op. I det ord ligger 
– gør der ikke? – en moderlig samvittighed. 
</p><p>
Rapporterne fra hundelivet rummer i øvrigt kærlige og kostelige skildringer af 
Sct. Hans som et fristed befolket af med-lidende, hvor den alkoholhærgede 
patient efter tre års skrivestop pludselig får voldsomt gang i tasterne 
igen, selvom hun godt nok har svært ved at ramme dem med sine rystende 
fingre. 
</p><p>
Som brevkasseredaktør er Ditlevsen bedst, når hun er mest uforskammet. Faktisk 
bliver hendes brevkassestemme først rigtig forløst, da hun i essayet ’En 
sibylles bekendelser’ giver los og skriver, hvad hun virkelig har lyst til 
at svare.
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/scene/teateranmeldelser/ECE2569034/mageloest-kunstnerkollektiv-tager-haand-om-toves-hjerte/">Mageløst kunstnerkollektiv 
tager hånd om Toves hjerte</a></p><p>
Til »alfabetpigerne« (dem, der ikke kan finde ud af, om de skal vælge manden 
A, B eller C): »Græd I jer kun trygt længere ind i alfabetet, til I støder 
på den idiot, der for alvor vil give jer grund til at sørge«. 
</p><p>
Til »lommedykkeren« (den jaloux kvinde, der gennemroder mandens lomme): »Smid 
støvsugeren, fjern papillotterne, skru protesen fast, drik Dem en lille skid 
på sammen med murmeldyret og vær frem for alt en smule mere villig i 
sengen«. 
</p><p>
Til »drankerkonen«: »Med Deres frelsermentalitet ville De omgående finde en ny 
dranker eller psykopat, hvis liv De kunne forpeste med alle Deres dødssyge 
moralprædikener«. 
</p><h3>
Det private er politisk 
</h3><p>
Det er Olga Ravn, der har samlet og udgivet Ditlevsens »glemte tekster«. Olga 
Ravns debutdigtsamling bar undertitlen ’Pigesind’, og hendes nyligt udkomne 
roman, ’Celestine’, kan med ungpigespøgelset som central figur siges at 
udfolde et kendt vers af Ditlevsen: »Der bor en ung pige i mig som ikke vil 
dø«. 
</p><p>
Ravns valgslægtskab med forfatterinden har længe været mere end antydet. I sit 
forord betragter Ravn Ditlevsens avistekster som eksemplariske for hendes 
udviskning af grænsen mellem kunst og liv, hendes leg med sig selv som 
litterær figur. 
</p><p>
Ditlevsen skriver i avisen om sit eget misbrug, sin søskendejalousi ved 
broderens død, sågar sit selvmordsforsøg. Hun indrykker en ægteskabsannonce, 
da Victor Andreasen har forladt hende, og siden skriver hun sin egen 
nekrolog. Ravn skriver rammende: »Det sker alt sammen for øjnene af 
avislæseren. Ved siden af børsnoteringer og politiske skandaler«. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/ibyen/byliv/ECE2534426/fortab-dig-i-tove-ditlevsens-liv-paa-byvandring/">Fortab dig i Tove Ditlevsens 
liv på byvandring </a></p><p>
Denne plæderen for, at det personlige menneskestof kan være mere breaking news 
end de seneste bulletiner fra den økonomiske og politiske offentlighed, har 
min sympati. 
</p><p>
Det private er politisk, sagde rødstrømperne. Grænsen mellem liv og kunst må 
ophæves, sagde avantgardisterne. Uden at bekende sig til nogen af 
bevægelserne efterlevede Ditlevsen disse paroler i sin praksis. I en nøgtern 
og bevægende lille notits skriver hun, hvordan det først var, da hun besøgte 
Anne Franks hus i Amsterdam og på væggen bemærkede et ugebladsbillede, hvor 
Greta Garbos mund var tegnet op med rød farveblyant, at hun forstod 
realiteten i mordet på 6 millioner jøder: »Kun gennem min egen sort kan jeg 
optage en dråbe af verdenssmerten i mit kredsløb«. 
</p><p>
Den røde Greta Garbo-mund bliver et genkommende emblem i de iscenesatte 
genopførelser af Tove Ditlevsens multiplicerede skikkelse, som fotograferet 
af Sofie Amalie Klougart illustrerer bogen. 
</p><h3>
Tættere på drømmebogen 
</h3><p>
Hvad Ditlevsen end skriver om, mærker man i hende det, hun beskriver som 
forfatterens primære drivkraft: »Den brændende trang til at udtrykke sig 
selv i sætninger, der går fra melodi til melodi, ubesværet som et skønt 
musikstykke«. 
</p><p>
I en herlig og gakket klumme fremsætter hun sin poetik i form af drømmen om en 
handlingsløs bog i så umuligt et format, at den vil blive fejlanbragt på en 
bibliotekshylde med faglitteratur, hvor en ung mand i et fremtidigt 
kvindedomineret samfund ved et tilfælde vil finde den og få sin digterdrøm 
vakt til live. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/boger/ECE2566110/fra-aeggesnaps-til-gift--tre-steder-at-starte-med-tove-ditlevsen/">Fra Æggesnaps til Gift – tre 
steder at starte med Tove Ditlevsen</a></p><p class=" bl-elem">
Med denne skønne geniscenesættelse af Tove Ditlevsens stemme og skikkelse har 
Olga Ravn, Sort Samvittighed og Sofie Amalie Klougart taget et skridt 
nærmere realiseringen af Toves drømmebog. 
</p>	
</div>
</div></body></html>
