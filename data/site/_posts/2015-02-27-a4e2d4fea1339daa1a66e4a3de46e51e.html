---
layout:     post
title: 	    "Forskere finder menneskehjernens x-factor"
post_author:	    
post_date:	    Fri, 27 Feb 2015 19:11:14 +0100
post_site:	    politiken.dk 
post_link:	    http://politiken.dk/viden/ECE2567102/forskere-finder-menneskehjernens-x-factor/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Hvis man skulle nævne en særlig ting, som adskiller os mennesker fra andre 
dyr, så er det vores store, komplekse hjerne. For eksempel er hjernen hos et 
menneske fire gange større end hjernen hos vores nærmeste slægtninge 
chimpansen og bonoboaben. Forskere har længe været på jagt efter at forstå, 
hvad der præcis har været den udløsende vækstfaktor, der har givet 
menneskehjernen gigantisk vokseværk på evolutionens vej. 
</p><p>
Nu står et internationalt forskerhold fra blandt andet det tyske Max Planck 
Institut med den berømte evolutionsforsker Svante Pääbo i spidsen måske med 
en stor del af svaret på dette hjernemysterium. 
</p><p>
De har fundet et gen blandt de cirka 20.000, vi slæber rundt på i vores 
genetiske bagage, der med stor sandsynlighed får produktionen af nerveceller 
til at eksplodere i fostertilstanden hos mennesker. Den opsigtsvækkende 
nyhed er netop offentliggjort i et af verdens førende tidsskrifter Science. 
</p><p><b class="ext-link">LÆS MERE:</b><a class="embeddedlink" href="http://politiken.dk/viden/ECE2563460/computer-efterligner-menneskets-hjerne/">Computer efterligner menneskets 
hjerne</a></p><p>
Det hjerneudvidende gen er døbt ARHGAP11B. Det er et gen, som er unikt for 
mennesker og uddøde menneskearter som Neanderthalere og Denisovaer, som også 
var udstyret med store, komplekse hjerner. Det unikke gen er blevet født af 
en forandring i vores arvemasse – en mutation – der sneg sig ind efter, at 
chimpanser og menneskets forfædre splittede op på livets stamtræ fra en 
fælles stamfader for mellem 5 og 7 millioner år siden. 
</p><h3>
Musehjerne får mennesketræk 
</h3><p>
Hjerneforskerne har fundet ud af, at genet kan forøge antallet af hjerneceller 
og hjernevindinger ved at udstyre de udviklende hjerner hos musefostre med 
det humane gen, mens de befandt sig i livmoderen hos en gravid mus. 
</p><p>
Normalt er en musehjerne glat, men tilførslen af ARHGAP11B genet gjorde, at 
hjernen pludselig lagde sig i folder, som kunne minde om dem, som man kender 
fra en menneskehjerne. Det genteknologiske fiks gjorde, at musene udviklede 
et tættere hjernevæv med flere nerveceller og hjernevindinger. 
</p><p>
»Forskerne har med et slag gjort os klogere på, hvad det er, der får sat gang 
i den eksplosive vækst af menneskehjernen og gør den fire gange større end 
hos menneskeaber som chimpanse, gorilla og orangutang. Masseproduktionen af 
nerveceller og nerveforbindelser gør, at vi mennesker kan bruge vores hjerne 
til noget mere sammenlignet med de store menneskeaber og andre dyr. Som for 
eksempel at gruble over, hvad vi har oplevet, og hvordan vi sikrer vores 
fremtidsmuligheder«. 
</p><p>
»Vi gør det i så stort et omfang, at vi i helt usædvanlig grad har øget vores 
succesrate på denne jord. Ganske enkelt fordi, at vi i bogstaveligste 
forstand har flere brikker at flytte rundt med«, siger hjerneforsker og 
professor Albert Gjedde fra Københavns Universitet. 
</p><h3>
De små grå får vokseværk 
</h3><p>
Et andet aktuelt studie har også haft den voldsomme hjernevækst hos mennesker 
under lup og har fundet en anden genetisk faktor, som øjensynligt også har 
en finger med i spillet om at accelerere produktionen af de små grå hos 
vores art. 
</p><p>
Amerikanske hjerneforskere fra blandt andet Duke University har i et elegant 
forsøg udstyret mus med et lille stykke dna fra enten et menneske eller en 
chimpanse. Det fik en interessant konsekvens for afkommet hos de mus, som 
var udstyret med humant dna. Musefostrene udviklede en hjerne, der var 12 
procent større sammenlignet med de musefostre, der var udstyret med dna fra 
chimpanser. Det blev offentliggjort for nylig i det anerkendte tidsskrift 
Current Biology. 
</p><p><b class="ext-link">LÆS MERE: </b><a class="embeddedlink" href="http://politiken.dk/magasinet/feature/ECE2523637/paa-sporet-af-menneskets-store-hjerne-i-chimpansens-livmoder/">På sporet af menneskets store 
hjerne i chimpansens livmoder</a></p><p>
Det lille stykke dna, som hjerneforskerne brugte i deres studie, er populært 
sagt en kontakt, som kan tænde for et gen, der kan accelerere produktionen 
af nerveceller. Mennesker og chimpanser har meget til fælles set fra et 
genetisk synspunkt, og der er 98,7 procent overensstemmelse i den genetiske 
kode. Det vil sige at rækkefølgen af de fire byggesten a,g,c og t langt hen 
ad vejen er identiske. Men der er undtagelser, og det gælder også det lille 
stykke dna, som forskerne brugte i deres studie. 
</p><p>
»Den lille forskel mellem den genetiske kode hos chimpanser og mennesker synes 
ikke af meget, men som dette studie viser, så kan det få en stor konsekvens 
for hjernens størrelse. Få ændringer i den genetiske kode i det humane dna 
fik musehjernen til at vokse sig hele 12 procent større. Så de to aktuelle 
studier gør os klogere på, hvad det er for nogle små tilfældige ændringer i 
arvemassen, der under evolutionen skabte grobunden for en stor hjerne hos 
mennesker og vores uddøde slægtninge Neanderthalere og Denisovaer«, siger 
professor i neurobiologi Niels A. Jensen fra Syddansk Universitet.
</p><p>
Han omtaler de to aktuelle studier som flotte og vigtige, fordi de gør os 
klogere på menneskehjernens evolution og for første gang nærmer sig en 
genetisk forklaring på, hvorfor menneskehjernen pludselig voksede hurtigt på 
relativt kort tid. 
</p><p>
»Det er takket være de små tilfældige ændringer i arvemassen, at vi mennesker 
har erhvervet en fantastisk evne til at imitere og en evne til at bruge 
ting, som er kendt, på en ny måde. Den unikke evne til at imitere og 
videreudvikle viden fra tidligere generationer gør, at vi som den eneste 
nulevende art i dyreriget har en kulturel evolution sideløbende med den 
genetiske. Det er også under menneskehjernens vokseværk, at talecenteret i 
den venstre del af hjernen blev født. Det er en fascinerende tanke, at det 
er relativt få forandringer i arvemassen, der står bag alt dette«, siger 
Niels A. Jensen. 
</p><h3>
Chimpanser er bedre til memory 
</h3><p>
Evolutionsforsker og professor Peter C. Kjærgaard fra Aarhus Universitet er 
også begejstret for at høre om de nye resultater, hvor man for første gang 
har fundet ud af, hvad der er det genetiske grundlag for menneskehjernens 
pludselige ekspansion. 
</p><p>
»Jeg håber, at resultaterne kan give os et mere realistisk forhold til vores 
store, lovpriste hjerne og være med til at afmystificere den. For vi er 
utroligt forelskede i vores hjerne, og vi vil gerne se den som noget ganske 
særligt, som adskiller os fra alle andre dyr. Men de to aktuelle studier 
viser klart og forventet, at den accelererede hjernevækst hos mennesker er 
et resultat af helt naturlige processer, og der øjensynligt skulle ganske få 
ændringer i arvemassen til for at sætte vokseværket i gang. Så vores hjerne 
er ikke noget specielt mystisk«, siger Peter C. Kjærgaard. 
</p><p>
Forskningsresultaterne er også en forklaring på, hvorfor vi gav chimpansen 
baghjul, når det gælder vores kognitive evner. Men midt i hyldesten af 
menneskehjernen maner evolutionsprofessoren også til besindighed og 
refleksion. 
</p><p class=" bl-elem">
»Vi taler tit om, at vi med vores store hjerne er overlegne til alt og glemmer 
vores begrænsninger. For eksempel har et japansk studie vist, at chimpanser 
er suverænt bedre til at spille memoryspil sammenlignet med mennesker. Der 
er ingen mennesker, der nogensinde har slået chimpansen i huskespil. Så 
store hjerner er ikke en fordel i alle sammenhænge«, siger Peter C. 
Kjærgaard. 
</p>	
</div>
</div></body></html>
