---
layout:     post
title: 	    "Ny fond vil ændre på principperne for teknologistøtte"
post_author:	    Sanne Wittrup
post_date:	    Sun, 22 Feb 2015 09:00:10 +0000
post_site:	    ing.dk 
post_link:	    http://ing.dk/artikel/ny-fond-vil-aendre-paa-principperne-teknologistoette-174227
---
<html><body><div><section class="body"><p>»Dét der har I jo stjålet fra vores nye retningslinjer!«, siger direktør i Innovationsfonden Peter Høngaard Andersen med et glimt i øjet, da vi beder ham forholde sig til de anbefalinger, der for nylig kom fra et panel af fagfolk nedsat af Ingeniøren, det såkaldte Visionarium, for, hvordan vi får mere værdi og flere arbejdspladser ud af støtten til energiteknologier.</p>
			
			<p>Anbefalingerne handler om at skelne skarpt mellem forskning og udvikling i den tidlige fase og projekter tæt på markedet. Og om, at projekter tæt på markedet skal udsættes for skarpe analyser af det kommercielle markedspotentiale og det tekniske fundament, at projekterne skal styres benhårdt med milestones, og at man skal kræve,  at ansøgerne selv har ‘hånden på kogepladen’, som det blev udtrykt.</p>
			<p>Innovationsfonden er en knap ét år gammel fusion mellem tre puljer, nemlig Højteknologifonden, Det Strategiske Forskningsråd og Rådet for Teknologi og Innovation – altså kasser, der traditionelt har givet penge til teknologier tæt på markedet.</p>
			<p><figure class="plugin right zoomable"><img data-original-image="http://ing.dk/sites/ing/files/2015.02.20-innovationsskema.png" src="http://ing.dk/sites/ing/files/styles/w1120_media_right/public/2015.02.20-innovationsskema.png?itok=lUc5yGP6" alt=""/></figure></p>
			<p><aside class="plugin right box">
			  Innovationsfonden</aside></p>
			<p>Fonden blev stiftet i april 2014 ved et bredt politisk forlig, som samlede tre historiske råd og fonde i én ny fond, der skal styrke forskning og innovative løsninger til gavn for vækst og beskæftigelse i Danmark. Fonden råder over 1,6 mia. kroner i 2015 og investerer gennem <strong>tre programmer</strong>:</p>
			<p><strong>‘Talenter’</strong> støtter forsknings- og iværksætter­talenter. <strong>‘Innobooster’</strong> er bevillinger på op til 5 mio. kr. til små og mellemstore virksomheder eller den lille iværksætter med en god idé og <strong>‘Store projekter’</strong> er investeringer på over 5 mio. kr., der omfatter projekter i hele værdikæden fra grundforskning til markedet. Puljen kan søges under såkaldte temabaserede opslag, via åbne opslag, hvor der er emnemæssigt frit slag samt i samfundspartnerskaber, hvor 5-10 partnere går sammen om at løse en samfundsmæssig opgave.
			</p>
			<p>Og her skal der – ifølge direktør Peter Høngaard Andersen – andre boller på suppen, når det gælder uddeling og administration af fondens 1,6 milliarder støttekroner i 2015:</p>
			<p>»Vi vil for eksempel – som noget fundamentalt nyt i forhold til de tre gamle fonde – kræve en beskrivelse af både det tekniske, det udviklingsmæssige og det kommercielle potentiale og derefter få alle tre beskrivelser vurderet af uafhængige eksperter. På den måde får vi bedømt og vurderet hele værdikæden i et potentielt projekt,« siger han og tilføjer, at man dermed kan uddele penge til de projekter, som har størst chance for at skabe arbejdspladser og værdi for Danmark.</p>
			<h2>Fra milestone til milestone</h2>
			<p>Hvad de skarpe milestones angår, er Peter Høngaard og Innovationsfonden også helt på linje med Ingeniørens panel af fagfolk:</p>
			<p>»Vi vil køre en langt mere resultatdrevet linje end før. Før kunne du få penge til fem år ad gangen; vi støtter i stedet fra milestone til milestone og vil sidde med i projektet og følge op på, om der bliver leveret til tiden i forhold til de milestones, som ansøgerne selv har sat op,« siger han og tilføjer, at man både vil have ret til at lukke et projekt, hvis det ikke leverer, og til at yde endnu mere i støtte, hvis et projekt kører over forventning.</p>
			<p>I praksis skal en række faglige medarbejdere rent fysisk sidde med og følge projekterne, og man regner med, at det princip – som også blev praktiseret i Højteknologifonden  – køres ind i alle projekter i år.</p>
			<p><em>Men får disse fagmedarbejdere ikke meget stor magt over projekterne og deres fremtid?</em></p>
			<p>»De faglige personer kan ikke beslutte noget selv, men skal blot lægge op til en beslutning i fondens bestyrelse, hvis et projekt for eksempel ikke har nået en milestone: Fagmedarbejderne vurderer så, om der er tale om en dead-end eller blot om en skala, som er blevet strakt lidt ud,« siger direktøren.</p>
			<p><em>Kan en business case komme igennem, hvis den er baseret på en forventning om offentlig støtte til teknologien – som for eksempel i tilfældet anden­generations bioethanol?</em></p>
			<p>»Ja, det kan den godt. Vi har valgt at investere i energisektoren, som er et politisk prioriteret område. Her kan vi godt acceptere et længere forløb, end vi normalt ville tolerere, før teknologien skal være en succes,« siger han og tilføjer, at man dog stadig vil kigge nøje på, om projekterne er fokuserede og klar til at levere inden for et defineret tidsrum.</p>
			<h2>Svigtet materialeforskning</h2>
			<p><aside class="plugin right box">
			  Ingeniørens Visionarium</aside></p>
			<p>Visionariet er en tænketank bestående af fagfolk og forskere, der nedsættes ad hoc af Ingeniøren. Visionariet kommer med forslag til løsning af en stor teknologisk eller naturvidenskabelig udfordring i samfundet.</p>
			<p>Ingeniørens Visionarium om støtte til udvikling af grønne energiteknologier kom med sine anbefalinger <a href="http://ing.dk/artikel/ingenioerens-taenketank-benhaarde-krav-kan-forhindre-fiasko-energi-teknologier-173799">i Ingeniøren 30. januar</a>. Det bestod af:</p>
			<p>Anders Eldrup, tidligere administrerende direktør i Dong Energy.<br/>
			Sune Thorvildsen, chefkonsulent i DI Energiindustrien.<br/>
			Thomas Koch, privat iværksætter og opfinder inden for energiteknologi.<br/>
			Per Møller, professor i materiale­teknologi på DTU Mekanik.<br/>
			Per Wimmer, privat investor og forfatter til debatbogen ‘Den grønne boble’.
			</p>
			<p>Innovationsfonden skal som nævnt først og fremmest give penge til projekter, som er tæt på markedet, men kan også vælge at investere i mere langhårede forskningsprojekter, hvis der er tale om et emne med høj strategisk prioritet, forklarer Peter Høngaard Andersen:</p>
			<p>»For eksempel har vi defineret materialeforskning som et strategisk vigtigt område, fordi de rette materialer er en helt afgørende forudsætning for, at nye teknologier kan udvikles og realiseres,« siger han.</p>
			<p>Han mener, at netop materialeforskning er blevet svigtet de seneste år, og det vil fonden altså nu råde bod på med en netop udbudt pulje til avancerede materialer på 100 mio. kroner i 2015.</p>
			<p>Et fokus, som Visionariets deltagere også fandt det vigtigt at have med, når man som bevillingsgiver bedømmer, om et bestemt projekt rent teknisk er muligt at gennemføre.</p>
			<p>I praksis har fonden defineret seks brede fagområder, som støtten til iværksættere, forskere, institutioner og virksomheder skal holde sig inden for, når de ansøger. Her hedder én af kasserne så ‘produktion, materialer, digitalisering og IKT’.</p>
			<h2>Hånden på kogepladen</h2>
			<p>Innovationsfondens direktør er også helt enig i, at virksomheder, der får støtte, skal have ‘hånden på kogepladen’ – som en deltager i Visionariet udtrykte det – altså selv have penge i klemme i projekterne:</p>
			<p>»Det er ekstremt vigtigt for at sikre tilstrækkeligt engagement fra virksomhederne, men det mener vi nu allerede er tilgodeset via det eksisterende krav om medfinansiering,« siger Høngaard.</p>
			<p>Til gengæld vil Innovationsfonden ikke fortsætte sit engagement i et projekt, blot fordi den deltagende virksomhed gerne vil køre videre. Det står i kontrast til praksis i EUDP-programmet, hvor bestyrelsesformand Torkil Bentzen har forklaret til Ingeniøren, at man fortsatte med at støtte Topsøe og SOFC­-brændselscellerne, fordi virksomheden selv havde puttet store summer i projektet og gerne ville fortsætte:</p>
			<p>»Vi vil trække stikket, hvis det er vores vurdering, at der ikke er basis for at fortsætte – også selvom virksomheden mener noget andet,« siger Peter Høngaard Andersen.</p>
			<h2>Unuanceret tidsgrænse</h2>
			<p>Innovationsfondens direktør er dog ikke enig med Visionariet i, at produkter og løsninger, der modtager ‘tæt på markedet’-støtte, skal være kommercielle efter 6-7 år. Det finder han alt for unuanceret:</p>
			<p>»Du er nødt til at tage hver branche og hver teknologi for sig. Energi kender jeg ikke så meget til, men for sundhedsbranchen vil 6-7 år typisk være en tredjedel af den tid, det tager at udvikle et kommercielt produkt, mens et it-produkt kan kommercialiseres inden for 2-3 år,« siger han og tilføjer, at man bør være lidt ydmyg over for teknologiernes særart.</p>
			<p>Innovationsfonden lancerer  sine nye retningslinjer omkring  1. marts.</p>
		</section></div></body></html>
