---
layout:     post
title: 	    "Rejsekort A/S brød regler om gældsafvikling"
post_author:	    Magnus Bredsdorff
post_date:	    Fri, 20 Mar 2015 13:07:00 +0000
post_site:	    ing.dk 
post_link:	    http://ing.dk/artikel/rejsekort-broed-regler-om-gaeldsafvikling-174921
---
<html><body><div><section class="body"><p>Rejsekort A/S har på under fire år brugt et ekstraordinært indskud på 668 mio. kr. – men kassen var blevet tom endnu tidligere, hvis ikke selskabet havde brudt reglerne, viser en redegørelse, fra transportminister Magnus Heu­nicke (S) til Folketingets finansudvalg.</p>
			<p>Af den fremgår, at Rejsekort A/S ikke har betalt renter på sin gæld, efter at selskabet i 2011 fik tilsagnet  om yderligere 668 mio. kr. fra ejerne – DSB og de regionale trafikselskaber. Det betyder, at gælden er vokset, ud over hvad finansudvalget gav grønt lys til. Det anede ministeriet bare intet om, før det var for sent, skriver ministeren.</p>
			<p>Økonomien i Rejsekort A/S er endda på andre punkter blevet lettet, bl.a. af, at Midttrafik i 2013 betalte 132 mio. kr. for at blive medejer af selskabet. Det beløb var der ikke budgetteret med. Desuden har udgifterne været 71 mio. kr. mindre end ventet, fordi udrulningen blev forsinket.</p>
			<p>Endelig er Rejsekort A/S blevet ved med at sende regninger til trafikselskaberne for at tage nye chipkort i brug, selv om politikerne troede, at de 668 mio. kr. bl.a. skulle betale for kortene.</p>
			<h2>'Bevidst vildledning'</h2>
			<p>Når selskabet alligevel har tømt kassen, uden at nogen har gjort noget ved det, så skyldes det først og fremmest, at der mangler 256 mio. kr. i transaktionsafgifter, fordi kortet bliver brugt mindre end ventet.</p>
			<p>Ifølge betalingskorteksperten Henning N. Jensen fra konsulentfirmaet Pluscon bevidst vildledning.</p>
			<p>»Kassen må være meget tæt på tom, sådan som forløbet af skitseret i redegørelsen. Rejsekort A/S og trafikselskaberne har vidst, at pengene ikke slog til. Alligevel går der tre år, før ministeriet konstaterer det og gør noget ved det. Det sker først, da Rigsrevisionen interesserer sig for sagen,« siger han.</p>
			<p>»Ministeren er stiktosset, og der står højt og klart i redegørelsen, at nu gider ministeriet ikke længere. Nu sætter ministeren sig selv for bordenden, for bestyrelsen har ikke magtet sin opgave.«</p>
			<h2>En løsning på mange problemer</h2>
			<p>Ifølge Transportministeriet vil det løse mange problemer, at rejsekortet ikke længere skal finansieres af brugerne, men af samtlige bus- og togpassagerer.</p>
			<p>’Netop sammenkædningen af finansieringen af Rejsekort A/S og brugen af rejsekortet er en væsentlige årsag til de finansielle problemer,’ skriver ministeren. Han fastslår, at med den nye model kan de DSB ob busselskaberne ’ikke løbe fra regningen for rejsekortet ved at udvikle andre billetmedier. Omvendt presser denne model heller ikke de deltagende selskaber til at anvende rejsekortet som eneste billetmedie.’</p>
			<p>Rejsekort A/S har ikke over for Ingeniøren kunnet oplyse, nøjagtig hvor stor transaktionsafgiften med rejsekort er i dag, eller hvad budgettet for transaktionsindtægterne lød på i 2011.</p>
		</section></div></body></html>
