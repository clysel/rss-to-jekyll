---
layout:     post
title: 	    "To mænd dræbt ved udstilling af Muhammed-karikaturer i USA"
post_author:	    
post_date:	    Mon, 04 May 2015 06:03:47 +0200
post_site:	    politiken.dk 
post_link:	    http://politiken.dk/udland/ECE2653362/to-maend-draebt-ved-udstilling-af-muhammed-karikaturer-i-usa/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
To mænd er blevet skudt og dræbt uden for en bygning i Texas, hvor 
karikaturtegninger af profeten Muhammed udstilles, oplyser politiets 
specialenhed Swat til lokale medier. 
</p><p>
Ifølge tv-stationen News 8 og avisen The Dallas Morning News blev mændene 
skudt søndag aften omkring klokken 19 lokal tid på en parkeringsplads uden 
for Curtis Culwell Center i byen Garland, hvor der holdes en islamkritisk 
begivenhed. 
</p><p>
Ved begivenheden var den kontroversielle hollandske politiker Geert Wilders 
hovedtaler. Han bekræfter, at der er blevet affyret skud ved bygningen. 
</p><p>
»Skud affyret ved ytringsfrihedsarrangement i Garland med Muhammed-tegninger. 
Jeg har lige forladt bygningen efter at have holdt tale«, skriver Wilders på 
Twitter. 
</p><p>
Mændene, der er blevet dræbt, havde muligvis sprængstoffer på sig, men dette 
er ikke endelig bekræftet. 
</p><p>
Ifølge NBC News åbnede de to mænd ild på parkeringspladsen, og en 
sikkerhedsvagt er blevet ramt af skud, melder tv-stationen. 
</p><p>
En Walmart-butik i nærheden skulle yderligere være blevet evakueret af frygt 
for, at en tredje mistænkt befinder sig i forretningen med en håndgranat, 
rapporterer News 8. 
</p><p>
Derudover har politiet afspærret et større område, og en "mistænkelig" 
bil er ved at blive undersøgt, oplyser politiet til lokale medier. 
</p><h3>
350 tegninger sendt ind 
</h3><p>
Swat, der svarer til dansk politis aktionsstyrke, beordrede efter skuddene 
alle deltagere ved udstillingen 'Tegn Muhammed' til at søge dækning i 
bygningen. 
</p><p>
Begivenheden var stablet på benene af organisationen American Freedom Defense 
Initiative. 
</p><p>
Der var 10.000 dollar på højkant til den bedste karikatur af profeten. Der var 
blevet indsendt cirka 350 bud på, hvordan profeten ser ud. 
</p><p>
Det er ifølge den muslimske tro ikke tilladt at tegne Muhammed, og 
udstillingen er blevet kritiseret for at være islam-fjendsk. 
</p><p class=" bl-elem">
Arrangørerne har afvist beskyldningerne med, at de blot udøver retten til at 
ytre sig frit. Dog havde de betalt for ekstra sikkerhed ved arrangementet, 
skriver The Dallas Morning News. 
</p>	
</div>

</div></body></html>
