---
layout:     post
title: 	    "Derfor får god økonomi kirkeklokkerne til at ringe"
post_author:	    
post_date:	    Tue, 17 Mar 2015 12:29:38 +0100
post_site:	    politiken.dk 
post_link:	    http://politiken.dk/oekonomi/privatoekonomi/ECE2590779/derfor-faar-god-oekonomi-kirkeklokkerne-til-at-ringe/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Når økonomien er svag, udskyder vi de store, vigtige beslutninger - såsom 
ægteskab. Til gengæld valfarter vi mod kirken, når tilliden til økonomien 
stiger. 
</p><p>
Dagens tal over antallet af vielser i 2014 viser, at der sidste år var flere 
danskere, der valgte at få papir på hinanden. Det er ifølge forbrugerøkonom 
i Nykredit Johan Juul-Jensen en vigtig indikator på, at danskernes 
økonomiske tillid nu er ved at bide sig fast. 
</p><p>
»Der er en tydelig tendens til, at udviklingen i forbrugertilliden og antallet 
af vielser følges ad – dog med en vis forsinkelse. At flere sidste år valgte 
at gifte sig, at et tydeligt signal om, at vi økonomisk er på vej mod bedre 
tider«, siger han. 
</p><p class="art-ext-other">

</p><p>
Der var 28.331 vielser sidste år, hvilket er mere end 800 flere end året 
før.</p><h3>
Endnu flere vielser kan være på vej 
</h3><p>
En gennemgang af udviklingen i forbrugertilliden og antallet af vielser de 
seneste ti år viser, at vi er mindre tilbøjelige til at gifte os, når 
forventningerne til økonomien er svag. 
</p><p>
Derfor er den stigning i antallet af vielser, vi så sidste år, ifølge Johan 
Juul-Jensen en vigtig pejling på, at det økonomiske opsving er ved at bide 
sig fast. 
</p><p>
»Faktisk tror jeg godt, vi kan komme til at se en slags ketchupeffekt. Der er 
nok en del par, der har holdt sig lidt tilbage de seneste år. Men hvis 
forbrugertilliden fortsætter med at stige, vil flere af dem nok få mod på at 
gifte sig, og det kan få antallet af vielser til at stige yderligere«, siger 
han. 
</p><p>
Selv om antallet af vielser sidste år var højere end året før, er vi stadig 
langt fra de lyserøde dage i 2008, hvor næsten 37.376 par, næsten10.000 
flere end sidste år, valgte at få papir på hinanden. 
</p><p>
Antallet af vielser toppede i 2008, hvor forbrugertilliden toppede i 2006. 
Herefter er det gået støt nedad bakke - både for forbrugertilliden og for 
antallet af nye ægteskaber. 
</p><p>
Forbrugertilliden begyndte først for alvor at finde formen igen i 2013, og med 
de seneste tal for antallet af vielser ser den spirende optimisme i 
økonomien nu også ud til at slå igennem i antallet af nye vielser. 
</p><h3>
Sund økonomi øger troen på fremtiden... 
</h3><p>
Ifølge Johan Juul-Jensen er det ganske naturligt, at der er en sammenhæng 
mellem den økonomisike udvikling og danskernes lyst til at lade sige vie. 
</p><p>
»Vi gifter os ofte i forbindelse med et boligkøb eller en familieforøgelse - 
og begge dele påvirkes af de økonomiske konjunkturer«, siger han. 
</p><p>
»Når tiderne er gode, får vi mere mod på at binde an med realkreditlån og 
familieforøgelse, som igen får os til at binde os lovformeligt til 
hinanden«. 
</p><h3>
...sammen eller hver for sig 
</h3><p>
Men det er ikke kun antallet af vielser, der er steget. For selv om der sidste 
år var flere danskere, der gav hinanden hånd på at blive sammen i både 
medgang og modgang, var der også flere par end nogensinde, der måtte kaste 
håndklædet i ringen. 19.435 par blev skilt, og det er 23 procent flere end 
gennemsnittet for de seneste ti år. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/forbrugogliv/livsstil/ECE2589403/flere-danskere-bliver-skilt-end-nogensinde-foer/">Flere danskere bliver skilt 
end nogensinde før</a></p><p>
Og her kan økonomien også spille en vigtig rolle, vurderer Johan Juul-Jensen. 
</p><p>
»En stigning i antallet af skilsmisser kan også tolkes som et tegn på, at vi 
går mod bedre økonomiske tider. I dårlige tider har mange simpelthen ikke 
råd til at blive skilt, og man er derfor tvunget til at blive sammen – ikke 
af lyst, men af nød«, siger han. 
</p><p class=" bl-elem">
En anden del af forklaringen på de mange skilsmisser kan også være, at 
lovgivningen på separations- og skilsmisseområdet er blevet ændret, hvilket 
blandt andet betyder, at det nu er muligt at blive skilt uden først at være 
separeret. Tidligere skulle man være separeret i et halvt år, inden 
skilsmissen var en realitet. 
</p>	
</div>
</div></body></html>
