---
layout:     post
title: 	    "Hvad har ørne tilfælles med vodka, kassedamer og Bendtner?"
post_author:	    
post_date:	    Sun, 29 Mar 2015 11:43:33 +0200
post_site:	    politiken.dk 
post_link:	    http://politiken.dk/sport/ECE2608924/hvad-har-oerne-tilfaelles-med-vodka-kassedamer-og-bendtner/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Hov-hov, siger man i den danske sportspresse, kom ikke her, du skide russer, 
og forulempe vores Bjarne Riis. Det skal vi nok selv klare. Det gik jo så 
udmærket, da vi skulle trække ham gennem sølet som dopingsvin, ikke sandt? 
</p><p>
Dét synes at være det overordnede budskab, når man med grådige øjne kaster sig 
ind i den dramatiske feuilleton – på dansk føljeton – om den brutale 
nedslagtning, øksehug er blevet nævnt, som den helt igennem modbydelige og 
nærmest utilregnelige russer Oleg Tinkov i sin egenskab af cykelholdsejer 
har foretaget på sin danske cykelholdsdirektør, ekscykelholdsejer Bjarne 
Riis. 
</p><p><b class="ext-link">SPORTSLIGT:</b><a class="embeddedlink" href="http://politiken.dk/sport/cykling/ECE2608639/tinkoff-saxo-i-oploesning-men-contador-kaemper/">Tinkoff-Saxo i opløsning, men 
Contador kæmper </a></p><p>
Det var BT, der afslørede den skændige handling – men jeg synes nu nok, at det 
er Ekstra Bladet, der har sejret rent dramaturgisk, hvis der er noget, der 
hedder sådan. Bladet har virkelig foldet sig ud sprogligt, og bl.a. har man 
døbt hovedpersonen Tinkov ’Vodka-Klovnen’. 
</p><p><b class="ext-link">VAGTSKIFTE:</b><a class="embeddedlink" href="http://politiken.dk/bagsiden/ECE2603006/hvem-skal-efterfoelge-bjarne-riis/">Hvem skal efterfølge Bjarne Riis?</a></p><p>
HVAD DET PRÆCIST dækker over, skal jeg ikke kunne sige, for det fremgår ikke 
helt klart af skriverierne. Men jeg forstår da så meget, at det ikke er 
nogen hædersbevisning – men snarere noget, der skal fortælle os, at 
beslutninger, der træffes af en vodkaklovn, naturligvis er helt hen i 
vejret. Selvfølgelig er de det. En vodkaklovn er jo i sagens natur – foruden 
at være russer, ja til nød polak, men for det meste russer – gennemgående 
skidefuld og på rulleskøjter. Ellers giver det ingen mening at bringe vodka 
ind i billedet, vel? 
</p><p>
Men hvad er det dog, der er sket på det cykelhold, som Bjarne Riis, Ørnen fra 
Herning, solgte forrige år til milliardæren Tinkov for en bragende 
millionformue? Og som nu har fået milliardæren til at suspendere millionæren 
fra det millionlønnede direktørjob – ja, der er frygtelig mange penge 
forbundet med at cykle – han var sat til at forvalte? 
</p><p><b class="ext-link">MÆGLER:</b><a class="embeddedlink" href="http://politiken.dk/fasttrack/article2603357.ece">Saxo-direktør vil mægle mellem Riis 
og Tinkov.</a></p><p>
Det er der ingen, der ved med sikkerhed. Men der gættes, analyseres og 
formodes i den helt store stil i pressen. Og hvert et rygte er hjertelig 
velkommen. 
</p><p>
Og hvis jeg skal sammenfatte det hele, så er ’Galningen fra Sibirien’, som er 
Ekstra Bladets alternative navn til ’Vodka-Klovnen’, aldeles rasende over, 
at Ørnen fra Herning har siddet og lumret i sin rede i stedet for at sende 
vrede ørneøjne til spanieren Contador og alle de andre slapsvanse på 
cykelholdet, som årligt skovler millioner ind uden at kunne følge med deres 
konkurrenter. 
</p><p><b class="ext-link">FORVIRRING:</b><a class="embeddedlink" href="http://politiken.dk/sport/cykling/ECE2602528/dansk-tinkoff-rytter-vi-aner-ikke-hvad-der-sker/">Dansk Tinkoff-rytter: Vi aner ikke, 
hvad der sker</a></p><p>
Derfor har galningen sat Ørnen fra bestillingen. 
</p><p>
Ikke mere sødsuppesnak, ikke mere Mr. Niceguy, ikke flere rundbordssamtaler og 
ikke mere blødsødent rygklapperi. Nu skal der tales dunder til atleterne i 
det grimme tøj. 
</p><p>
Og er det så helt slut med Ørnen? Nej, selvfølgelig ikke. Den Gale Klovn, med 
eller uden sibirisk vodka, ansætter formentlig Riis i næste uge – hvis han 
da ikke allerede har gjort det. Så kan showet starte forfra. Og blive 
analyseret og vurderet af eksperter og journalister. 
</p><p><b class="ext-link">STJERNEN:</b><a class="embeddedlink" href="http://politiken.dk/sport/cykling/ECE2602350/contador-riis-er-meget-vigtig-for-mig/">Contador: Riis er meget vigtig for mig</a></p><p>
SÅDAN BEGYNDTE ugen – og midtvejs oplevede vi en jubelstund med det ellers så 
konfliktramte fodboldlandshold. 
</p><div class="art-quote article-box">
<p class="quote"/>
<blockquote>
<p class="quote-txt">
Ifølge pressens eksperter og specialister vandt begge parter en vigtig og 
klar sejr for fremtiden. Og det er jo godt
</p>
</blockquote>
</div><p> Inden træningskampen i Aarhus mod det, der viste sig at være en slags 
amerikansk B-hold, faldt forhandlingerne mellem Spillerforeningen og 
arbejdsgiveren, Dansk Boldspil-Union, på plads. 
</p><p><b>Mange gode gætterier</b></p><p>
Ingen aner, hvad der er kommet ud af de sidste udmarvende forhandlinger, men 
ifølge pressens eksperter og specialister vandt begge parter en vigtig og 
klar sejr for fremtiden. Og det er jo godt, for det giver ro i lejren. 
</p><p>
Dog vides det, at spillerne stod sammen skulder ved skulder og ikke lod sig 
lokke til splittelse. Og da heller ingen i DBU er blevet fyret i de sidste 
par dage, så synes der også at være tilfredshed i unionens 
managementsegment. 
</p><p><b>Humøret intakt hos Bendtner</b></p><p>
Desuden kan det konstateres, at forhandlingerne på ingen måde ødelagde 
spillehumøret hos Nicklas Bendtner, der scorede alle tre mål i 3-2-sejren – 
og allernådigst lod sig hylde af holdkammeraterne, alt mens han selv 
leverede et beskedent tyggegummismil, der skulle signalere, at tre mål da 
ikke er noget at skabe sig over. 
</p><p><b class="ext-link">ANALYSE:</b><a class="embeddedlink" href="http://politiken.dk/sport/fodbold/ECE2604121/analyse-energi-og-gejst-overskygger-svingende-dansk-kvalitet/">Energi og gejst overskygger svingende 
dansk kvalitet</a></p><p>
Ud over sejren blev det nok også til en lille skilling til hver mand. Ikke 
mere til Bendtner end til de andre, det forbyder solidariteten, men mon ikke 
det er endt et sted mellem 10.000 og 20.000 kroner for indsatsen, når man 
regner det hele med. Altså penge for at spille, penge for at vinde, lidt pr. 
tilskuer, svie og smerte på grund af regnen samt – det var jo et sted i 
Jylland – et pænt udstationeringstillæg. 
</p><p><b>Resultaterne først</b></p><p>
Så det løber hurtigt op i noget, der minder om en kassedames månedsløn. 
</p><p><b class="ext-link">LANDSHOLD OG PENGE I 80'ERNE:</b><a class="embeddedlink" href="http://politiken.dk/sport/fodbold/ECE2602776/landsholdet-og-pengene-i-80erne-da-spillerne-fik-moent-gav-piontek-flere-boeder/">Da spillerne fik 
mønt, gav Piontek flere bøder</a></p><p class=" bl-elem">
Synes jeg, det er rimeligt? Nej – spillerne burde ikke få en krone for disse 
enkeltstående kampe. Men hvis de kvalificerer sig til EM, VM eller OL, så 
kan daleren rulle lystigt med en tredjedel til DBU’s omkostninger, en 
tredjedel til DBU’s kasse – og en tredjedel til spillerne. Men ikke før. 
</p>	
</div>
</div></body></html>
