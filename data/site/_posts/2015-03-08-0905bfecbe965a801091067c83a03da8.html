---
layout:     post
title: 	    "Mitokondrier fra donoræg kan redde liv"
post_author:	    Mie Stage
post_date:	    Sun, 08 Mar 2015 13:00:11 +0000
post_site:	    ing.dk 
post_link:	    http://ing.dk/artikel/mitokondrier-fra-donoraeg-kan-redde-liv-174552
---
<html><body><div><section class="body"><p>I sidste uge vedtog det britiske overhus, at landets fertilitetsklinikker kan søge licens til at behandle kvinder med mitokondrie-sygdomme og dermed forhindre alvorlige sygdomme som blindhed og epileptiske anfald hos deres børn.</p>
			<p>Emnet har forud fået en del opmærksomhed, da behandlings­muligheden indebærer en udskiftning af en række gener i moderens æg, og taler man så i virkeligheden om, at det nyfødte barn vil have tre forældre? Og kan man være sikker på, at metoden er sikker?</p>
			<p>Svaret er nej til begge spørgsmål, hvis man spørger ekspert i mitokondriesygdomme Elsebet Østergaard, afdelingslæge på Klinisk  Genetisk Klinik på Rigshospitalet.</p>
			<p>»Vi taler om en ganske lille smule dna, der sidder ude i cytoplasmaet, og da mitokondrierne primært har at gøre med energiproduktion, regner man ikke med, at det påvirker udseende og væremåde,« siger hun.</p>
			<p>»Man kan selvfølgelig ikke vide 100 procent, hvad det betyder at flytte en cellekerne til en anden, før det er prøvet. Selv om vi tror, det ikke betyder noget, så ved vi ikke alt. Men lige nu er der ikke belæg for, at det skader fosteret,« forklarer Elsebet Østergaard.</p>
			<p><aside class="plugin right box">
			  Mitokondrier</aside></p>
			<p>Mitokondrier er små ‘organeller’, dvs. organer i celler, bestående af særskilte strukturer omgivet af membraner. De findes i næsten alle menneskets celler i svingende antal og forsyner dem med energi. Derfor bliver de også kaldt kroppens kraftværker.</p>
			<p>Mitokondriegenomet indeholder kun 37 gener, hvoraf ingen af disse forventes at have med f.eks. udseende og væremåde at gøre. I ægcellen findes mitokondrier, som indeholder mitokondrie-dna, men ved sygdom er noget af mitokondrie-dna’et muteret og dermed beskadiget.</p>
			<p>Ifølge britiske forskere bliver omkring 1 ud af 250 børn født med en eller anden grad af defekte mitokondrier, og herhjemme anslår Rigshospitalet, at 500 voksne i Danmark lever med symptomgivende sygdom.
			</p>
			<h2>Kroppens kraftværker</h2>
			<p>Mitokondrierne er således kroppens ‘kraftværker’, der søger for energi til cellerne. Problemerne skyldes defekter i disse mitokondriers eget dna, og er moderens mitokondrie-dna i ægget skadet, er der risiko for, at fostrets organer ikke kan producere nok energi.</p>
			<p>Det kan før eller siden blive et problem for de organer, der kræver meget energi, såsom hjerne, hjerte og muskler.</p>
			<p>Engelske forskere anslår, at 1 ud af 250 børn bliver født med en grad af defekte mitokondrier, hvoraf nogle dør allerede som små, mens andre må leve med blindhed, døvhed, blodmangel eller sukkersyge som voksne. Nogle graviditeter ender også som spontane aborter.</p>
			<p>Langt størstedelen vil dog aldrig blive påvirket af de defekte gener, men de kan alligevel risikere at få syge børn eller først at blive syge  efter den fødedygtige alder  – diagnosticering er således svær.</p>
			<p><figure class="plugin right zoomable"><img data-original-image="http://ing.dk/sites/ing/files/mitokondriebehandling-i.png" src="http://ing.dk/sites/ing/files/styles/w1120_media_right/public/mitokondriebehandling-i.png?itok=u139UPBB" alt=""/><figcaption>Mitokondriebehandling ved kerneflytning. </figcaption></figure></p>
			<h2>To genetiske metoder</h2>
			<p>Et faktum er det dog, at der ikke findes nogen kur, og derfor er målet at fjerne de defekte mitokondrier, hvis der er begrundet mistanke om, at moderen vil føde syge børn.</p>
			<p>Genforskere har her fundet ud af, at hvis man udskifter de defekte mitokondrier i ægget med raske fra et donoræg, vil børnene undgå alle disse skavanker.</p>
			<p>Det kan foregå på flere måder, hvoraf de to fremherskende er  ‘kerneflytningsteknikken’, og ‘spindleflytningsteknikken’.</p>
			<p>Første metode indebærer, at cellekernen fra en befrugtet ægcelle bliver flyttet fra moderen med de defekte mitokondrier til et raskt, befrugtet donoræg, hvor kernen er fjernet. Under britiske test nåede knap hvert tiende befrugtede æg til næste stadie i fosterudviklingen, og af dem så forskerne, at graden af medfølgende defekte mitokondrier fra moderen var meget lille.</p>
			<p><figure class="plugin right zoomable"><img data-original-image="http://ing.dk/sites/ing/files/mitokondriebehandling-ii.png" src="http://ing.dk/sites/ing/files/styles/w1120_media_right/public/mitokondriebehandling-ii.png?itok=y-xN7e8t" alt=""/><figcaption>Mitokondriebehandling ved spindleflytning. </figcaption></figure></p>
			<p>Anden metode går ud på, at man flytter tentrådsapparatet (spindlen) fra moderens ubefrugtede æg over i donorægget, hvor tentrådsapparatet er fjernet. Tentrådsapparatet er den cellestruktur, der organiserer og sørger for deling af kromosomer ved celledeling, dvs. at man flytter dna på et tidspunkt i celledelingen, hvor det ikke er omgivet af en membran.</p>
			<p>Ifølge britiske forskere er denne teknik muligvis den nemmeste at udføre, fordi det er forholdsvist nemt at fjerne og flytte tentråds­apparatet – dog skal det foregå meget forsigtigt for ikke at miste kromosomer i overførslen.</p>
			<h2>Lovende test</h2>
			<p>Under tests på f.eks. aber og menneskeæg fandt forskerne, at der højst fulgte to procent defekte mitokondrier med over, hvilket de som udgangspunkt ikke så den store risiko ved.</p>
			<p>Dog tager de forbehold for ‘flaskehalseffekten’, som indebærer, at selv om børnene kun har en lav grad af defekte mitokondrie-dna, kan deres egne børn sagtens blive født med et højere niveau af dna og dermed blive syge. På den måde kan behandlingen komme til at påvirke kommende generationer.</p>
			<p>Og så er der spørgsmålet om, hvorvidt donor-mitokondrier kan ‘tale’ sammen med patientens  kerne-dna uden at forårsage problemer. Men det ser ud til at gå fint i laboratorietests på både dyre- og menneskeæg ifølge amerikanske forskere fra Oregon Health &amp; Science University, som forsker i emnet.</p>
			<p>Risici er under alle omstændigheder vurderet som små nok for briterne, da klinikker senere på året vil få mulighed for at søge licens hos Human Fertilisation and Embryology Authority til at udføre en af  behandlingerne.</p>
			<p>Herhjemme skal en eventuel godkendelse i første omgang gå igennem Sundhedsstyrelsen og Det Etiske Råd og endeligt godkendes af sundhedsministeren. Og ifølge jurist i Sundhedsstyrelsen Tore Ryberg har man ikke modtaget en sådan ansøgning.</p>
			<h2>Ikke nået til Danmark</h2>
			<p>De fertilitetsklinikker, som Ingeniøren har talt med, har da heller ikke oplevet et stort behov for denne type behandling, og ifølge næstformand for Dansk Fertilitetsselskab og professor på Aarhus Universitetshospital Jakob Ingerslev er debatten i Storbritannien ikke nået til Danmark i udpræget grad.</p>
			<p>»Det er selvfølgelig en fordel, hvis vi kan hjælpe nogle børn, der ellers ville være blevet syge, men vi har ikke oplevet et voldsomt behov i Danmark,« siger han.</p>
			<p>Seniorforsker Søren Ziebe fra Rigshospitalets Fertilitetsklinik  mener, at Rigshospitalet godt ville kunne udføre behandlingerne, men at det er alt for tidligt at udtale sig om specifikke krav og behov.</p>
			<p>»Det er højeksperimentel behandling, og på det nuværende videngrundlag mener jeg, at det er uklart, om det er forsvarligt at tilbyde som behandling til patienter,« siger han.</p>
			<p>I Norge bliver spørgsmålet også behandlet af det såkaldte bioteknologiråd, som har frist til august med at komme med sin indstilling til regeringen i forbindelse med en kommende ny bioteknologilov.</p>
			<p>I USA holdt The Food and Drug Administration (FDA) sidste år en todages høring om behandlingen, og i løbet af foråret vil en nonprofit-komité komme med en vurdering, som bl.a. vil gå på de etiske spørgsmål, der kan opstå, når man piller ved menneskets arvemasse.</p>
			
		</section></div></body></html>
