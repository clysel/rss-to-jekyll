---
layout:     post
title: 	    "Drømmen om Paris-Roubaix udløste helt anden, storslået karriere"
post_author:	    
post_date:	    Fri, 20 Feb 2015 13:44:32 +0100
post_site:	    politiken.dk 
post_link:	    http://politiken.dk/sport/cykling/ECE2555813/droemmen-om-paris-roubaix-udloeste-helt-anden-storslaaet-karriere/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>Da Francois Pervis som dreng begyndte at køre cykelløb, var det drømmen om en dag at høste succes i klassikere som Paris-Roubaix og Flandern Rundt, der ansporede ham.</p><p>De skrappe udfordringer på brostenene virkede dragende, og det var da også på landevejene, han i de helt unge år, hentede sine første triumfer.</p><p>Men da chefen for det franske banelandshold Gérard Quintyn fik øje på den spurtbegavede knægt, var han ikke længe om at spotte, at Francois besad kvaliteter, som kunne anvendes optimalt på indendørs udfoldelser.</p><h3>Fik taget til at lette i VM-hallen</h3><p>Det priser den nu 30-årige Francois Pervis sig lykkelig for, og en storslået karriere på velodromerne, der sidste vinter indbragte tre VM-titler og to forrygende verdensrekorder, er i øjeblikket ved at nå nye imponerende højder ved verdensmesterskaberne i Saint-Quentin-en-Yvelines.</p><p>I aftes fik Francois Pervis således på det nærmeste taget på Velodrome National til at lette, da han i en spændingsmættet keirin-finale generobrede guldet ved klart at besejre newzealænderen Edward Dawkins og Malaysias Azizulhasra Awang.</p><p>Dermed noteredes en vellykket affyring af første del i den tretrins raket, der er planlagt til ligesom for et år siden i Cali at ramme plet i både keirin, sprint og 1000 meter på tid.</p><h3>Har erobret 13 VM-medaljer siden 2006</h3><p>Inden dette hattrick ved verdensmesterskaberne havde Francois Pervis ved sæsonens første World Cup i mexicanske Aguascalientes sat to svimlende verdensrekorder med 9.347 sekunder på 200 meter og 56.303 sekunder på 1000 meter.</p><p>Og i det hele taget blev den vinter uforglemmelig for franskmanden, der bortset fra 2012 har stået på VM-podiet hvert år siden 2006, men først nåede helt til tops i 2013 i Hviderusland, da han satte konkurrenterne på plads på 1000 meteren, mens han fik bronze i sprint og holdsprint.</p><p>Med de tre gange guld i Cali og den friske succes i Saint-Quentin-en-Yvelines har franskmanden altså erobret fem VM-medaljer af det fornemste metal og 13 i alt.</p><h3>Fanklubben er på plads i arenaen</h3><p>»Jeg kørte som junior med flere af de ryttere, der i dag er professionelle på landevejen, og jeg slog dem da også indimellem«, fortæller Francois Pervis.</p><p>»Med det, jeg har opnået på banen, fortryder jeg imidlertid ikke et øjeblik, at jeg valgte at gå denne vej. Men det kan da godt rykke lidt i mig, når de store forårsklassikere nærmer sig«.</p><p>Francois Pervis har sin helt personlige og meget talstærke fanklub på plads i Velodrome National, hvilket ingen var i tvivl om under gårsdagens opvisning.</p><p>Og den vil givetvis også kunne høres, når franskmanden i aften jagter mere guld på 1000 meteren og i weenden i sprint, der søndag eftermiddag sætter punktum for hele VM-arrangementet.</p><h3>Tyskland og Frankrig i top på medaljestatistikken</h3><p>Efter otte af de 19 konkurrencer topper Tyskland og Frankrig medaljestatistikken med hver to gange guld, men tyskerne har lagt sig i spidsen i kraft af også at have hentet to bronzemedaljer.</p><p>De øvrige fire VM-titler er fordelt mellem Rusland ved Anastasia Voynova i 500 m på tid, Kina i holdsprint samt New Zealand og Australien i 4 km holdforførlgelsesløb for henholdsvis mænd og kvinder.</p><p class=" bl-elem">Den australske kvartet bestående af Annette Edmondson, Ashlee Ankudinmoff, Amy Cure og Melissa Hoskins slog i finalen Storbritannien og forbedrede med 4.13.683 minutter den verdensrekord på 4.16.552, som briterne satte ved den World Cup i Aguascalientes i december 2013, hvor også Francois Pervis brillerede.</p>	
</div>
</div></body></html>
