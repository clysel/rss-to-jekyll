---
layout:     post
title: 	    "Nye teknikker: Afhøringer skal altid foregå i øjenhøjde"
post_author:	    
post_date:	    Fri, 03 Apr 2015 12:47:54 +0200
post_site:	    politiken.dk 
post_link:	    http://politiken.dk/udland/ECE2615549/nye-teknikker-afhoeringer-skal-altid-foregaa-i-oejenhoejde/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Se godt på billedet til højre. Alle farver, møbler og andre genstande i 
afhøringslokalet på politistationen i Oslo er valgt meget omhyggeligt, så de 
tiltalte – i dette tilfælde Anders Behring Breivik – snakker så frit fra 
leveren, som man overhovedet kan få folk til. 
</p><p>
Den tiltalte og efterforskeren sidder i øjenhøjde i helt ens stole, der er 
glas og vand på bordet, og den tiltalte ved allerede på forhånd, hvad emnet 
for dagens afhøring er. 
</p><h3>
Gerningsmanden er det bedste vidne 
</h3><p>
Fremgangsmåden er baseret på videnskabelig forskning, og norsk politi, der 
kalder den K.R.E.A.T.I.V, udvikler og tilpasser den løbende. 
</p><p>
»Jo mere lige parterne er, jo bedre stimuleres kommunikationen«, siger 
politioverbetjent og ph.d. i kriminologi og retssociologi Asbjørn Rachlew, 
der efter studier i Storbritannien både har været med til at indføre 
metoderne og var fast rådgiver under afhøringen af Breivik. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/udland/ECE2454042/terrordoemte-anders-breivik-udmatter-faengselsbetjente/">Terrordømte Anders Breivik 
udmatter fængselsbetjente</a></p><p>
Naturligvis, tilføjer han, er »det ikke en ligeværdig kommunikation – det er 
en afhøring hos politiet«. »Men vi prøver at gøre forskellen til hverdagen 
så lille som muligt. Det gælder jo om at få så mange oplysninger fra den 
tiltalte, vi kan. En gerningsmand er altid det bedste vidne i en sag«. 
</p><h3>
Fra manipulation til kommunikation 
</h3><p>
Når en tiltalt – som Breivik ofte gjorde det – begynder at komme med lange, 
udsvævende forklaringer, bliver vedkommende ikke afbrudt. Efterforskerne vil 
ikke blokere for forklaringer ved at afbryde. 
</p><p>
»Vores erfaring viser, at vi begår færre fejl, end dengang vi prøvede at 
presse tilståelser frem og i det hele taget prøvede at køre de tiltalte 
trætte«, siger Rachlew, der 2012 var medlem af et udvalg nedsat af den 
norske rigsadvokat om forbedring af afhøringsmetoder og tidligere har talt 
om at komme fra »manipulation til kommunikation ... og fra amatørisme præget 
af tilfældigheder til forskningsbaseret professionalisme«. 
</p><h3>
Empati og tillid 
</h3><p>
Afhøringsmetoden er især baseret på svensk og britisk forskning, og i Norge 
udviklet af Asbjørn Rachlew og Ivar Fahsing, der er lærer på den norske 
politihøjskole. 
</p><p>
K står for kommunikation, R for retssikkerhed, E for etik og empati, A for 
aktiv bevidstgørelse, T for tillid ved hjælp af åbenhed, I for information 
og V for videnskabelig forankring. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/udland/ECE2500913/norge-vil-aabne-informationscenter-om-breivik-massakre/">Norge vil åbne 
informationscenter om Breivik-massakre</a></p><p>
I begyndelsen får den sigtede lov til at forklare helt frit. Der stilles kun 
åbne spørgsmål, som begynder med ’forklar’, ’beskriv’ eller ’fortæl’. Det 
foregår over flere runder – først lidt mere overordnet og senere i opdelte 
temaer. 
</p><h3>
Den konfronterende fase 
</h3><p>
I den sonderende og konfronterende fase stilles der også åbne spørgsmål, men 
de er mere detaljerede. Her kontrollerer efterforskerne også, om de har 
forstået den sigtedes forklaringer rigtigt. 
</p><p>
I den fase begynder politifolkene også at stille konfronterende spørgsmål af 
typen: ’Det her passer ikke med de tekniske undersøgelser, vi har foretaget. 
Hvordan forklarer du det?’. 
</p><p>
Til sidst gennemgår og opsummerer politifolkene og den mistænkte afhøringerne, 
så både sigtede og efterforskerne er sikre på, at de har forstået hinanden 
rigtigt. 
</p><p class=" bl-elem">
Det lyder – og er – tidkrævende. Nogle forsvarsadvokater klager også over, at 
de drukner i papir. Men, som Asbjørn Rachlew siger: »De nye metoder giver 
bedre resultater, og de stemmer overens med de retsprincipper, Norge 
bekender sig til«. 
</p>	
</div>

</div></body></html>
