---
layout:     post
title: 	    "Terma lander millionkontrakt på 3D-lyd til kampflypiloter"
post_author:	    Steffen McGhie
post_date:	    Mon, 13 Apr 2015 03:00:09 +0000
post_site:	    ing.dk 
post_link:	    http://ing.dk/artikel/terma-lander-millionkontrakt-paa-3d-lyd-til-kampflypiloter-175351
---
<html><body><div><section class="body">
			<p>Danske Termas 3D-lyd og støjreduktion til kampflyhjelme skal videreudvikles i samarbejde med den britiske forsvarsgigant BAE Systems. Og Termas lydsystem skal fremover indgå i de hjelme til kampflypiloter, BAE Systems tilbyder sine kunder. Det bliver resultatet af en ny aftale til omkring 50 millioner kroner, som Terma og BAE Systems offentliggør senere i dag.</p>
			<p>BAE Systems, som sidste år omsatte for over 16 milliarder pund, leverer i dag hjelme til kampflyene Eurofighter Typhoon og svenske JAS 39 Gripen og til militære helikoptere. BAE's hjelm er i dag ikke 3D-lyd-kompatibel og kan ikke gengive lydsymboler, som advarer piloten om et fjendtligt missil fra en bestemt retning.</p>
			<p>Derfor vil BAE nu opgradere deres kampflyhjelme med 3D-audio og aktiv støjundertrykkelse, såkaldt ANR (Active Noise Reduction). 3D-lyd i kampflyhjelme er ikke nyt, og Termas system har været operationelt i de danske F-16-kampfly siden 2010.</p>
			<p>Men det er første gang, Terma lander en aftale, som bringer det Lystrup-baserede firmas 3D-audio og ANR ud på det internationale marked.</p>
			<p>»Denne aftale kan man godt betegne som et gennembrud for vores teknologi,« siger kommunikationsdirektør Kasper Rasmussen fra Terma.</p>
			<h2>Retningsbestemt lyd</h2>
			<p>3D-lyd i hjelmen forkorter kort fortalt kampflypiloters reaktionstid, hvis fjendtlige kampfly eller stillinger på jorden affyrer missiler mod flyet. 3D-audio/ANR-systemet bliver koblet sammen med kampflyets missilvarselssystem, der er forbundet med UV-sensorer på flyet. De dækker en sfære på 360 grader rundt om flyet og udløser en alarm, hvis der bliver affyret et fjendtligt missil. Systemet registrerer også, hvis et missil ændrer kurs efter affyring.</p>
			
			<p>Kampflyhjelme uden 3D-audio advarer derimod om fjendtlige missiler ved en monolyd i headsettet og viser i stedet missilets placering og retning på et display i cockpittet. 3D-audio kan ifølge Terma skære op til et sekund af kampflypiloternes reaktionstid, hvilket kan være afgørende, eftersom piloterne sjældent har mere end fem-seks sekunder til at undvige missilangreb.</p>
			<p>ANR-systemet reducerer støjen i cockpittet akustisk og elektronisk og skærper headsettets digitale 3D-lyd.</p>
			<h2>Videreudvikling</h2>
			<p>Aftalen med BAE Systems indebærer også en videreudvikling af Termas 3D-audio/ANR-system. En af udfordringerne bliver, at vægten på systemet skal ned for at møde kravene fra BAE.</p>
			<p>»BAE kommer virkelig til at udfordre os på vægtreducering af vores nuværende løsning. BAE's hjelm er omfattet af nogle ret ekstreme vægtkrav, men når man skal dæmpe lyd, er det naturligvis godt at have meget masse i sine høretelefoner. Derfor bliver en af udfordringerne, som vi skal samarbejde med BAE's designteam om, at vi skal lave et nyt headset med aktiv støjundertrykkelse, som er meget let, og som samtidig er i stand til at dæmpe de lavfrekvente lyde i et moderne kampfly,« siger Preben Schmidt Nielsen, leder af Terma Research &amp; Development og ansvarlig for den tekniske udvikling af lydsystemet.</p>
			<p>»De meget høje krav til performance i kampfly-programmer som Eurofighter gør, at vi også er nødt til at tage et skridt videre i udviklingen af vores teknologi, så vi bliver endnu bedre, end vi er i forvejen,« siger han.</p>
			
			<p>Også modificeringen af Termas 3D-audio/ANR-systemet, så det kan implementeres i BAE-hjelmen, bliver en udfordring, fortæller Preben Schmidt Nielsen.</p>
			<p>»Det nuværende BAE standard-headset til talekommunikation skal udvikles til et avanceret 3D-lydsystem, hvor elektronikken integreres i headset’et. Hele designet af, hvordan elektronikken skal indgå i headset og hjelm, bliver en væsentlig del af arbejdet,« siger han.</p>
			<p>Terma og BAE Systems skal over de næste tre år udvikle en prototype af kampflyhjelmen med det modificerede 3D-audio/ANR-system.</p>
			<p><em>Se den Terma-producerede videopræsentation af 3D-audio og ANR</em>:<br/>
			<section class="video plugin"/></p>
			
			<p/></section>
		
		  </div></body></html>
