---
layout:     post
title: 	    "Stewardesser må leje deres uniformer af Ryan Air"
post_author:	    
post_date:	    Thu, 26 Feb 2015 06:22:28 +0100
post_site:	    politiken.dk 
post_link:	    http://politiken.dk/oekonomi/arbejdsmarked/ECE2563253/stewardesser-maa-leje-deres-uniformer-af-ryan-air/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Hvordan ville du reagere, hvis din arbejdsgiver forlangte, at du bar firmaets 
uniform, og herefter afkrævede dig en månedlig lejeafgift i 12 måneder på 30 
euro eller 220 kroner for uniformen? 
</p><p>
Og hvad siger du til at skrive under på en ansættelseskontrakt, der giver dig 
en tredjedel af din normale løn, når du holder ferie? Eller som forpligter 
dig til at stå til rådighed for din arbejdsgiver alle ugens dage hele året 
igennem – om nødvendigt på skiftende tidspunkter af døgnet. Det er den slags 
arbejdsforhold, der ifølge LO er hverdagskost for de ansatte i det irske 
lavprisselskab Ryan Air, der nu vil slå sig ned med base og nye ruter fra 
Københavns lufthavn. 
</p><h3>
Totalkonflikt truer Ryan Air 
</h3><p>
Men det vil den danske fagbevægelse ikke acceptere. 
</p><p>
Derfor har Serviceforbundet i alliance med de øvrige LO-forbund varslet 
storkonflikt mod Ryan Airs danske baser med krav om at de ansatte får danske 
overenskomster. Samtidig har Serviceforbundet indbragt sagen for den danske 
Arbejdsret for at få blåstemplet den lovligt indvarslede konflikt; og her 
starter sagen i dag. 
</p><p>
LÆS OGSÅ <a class="embeddedlink" href="http://politiken.dk/oekonomi/arbejdsmarked/ECE2556731/fagforening-ryanair-smed-vores-forslag-haanligt-hen-over-bordet/">Fagforening: Ryanair smed vores 
forslag hånligt hen over bordet</a></p><p>
»Hvis vi får medhold i, at det her er en lovlig konflikt, jamen så vil Ryan 
Air blive mødt af en meget massiv række af sympatikonflikter fra andre 
fagforbund, der på den ene eller anden måde arbejder i lufthavnen. Og så kan 
det blive meget vanskeligt for selskabet eksempelvis at få leveret brændstof 
til flyene, kufferthåndtering, sikkerhedstjek, mad og catering, 
flyreparationer og så videre – for hele ideen med en sådan konflikt er jo at 
lægge pres på modparten, så man kommer til forhandlingsbordet«, siger siger 
LO’s advokat på sagen, Peter Nisbeth. 
</p><p>
Det har ikke været muligt at få en kommentar fra Ryan Air, men selskabet har 
hidtil konsekvent afvist enhver snak om danske overenskomster. For Ryan Air 
er målet i Arbejdsretten at få Serviceforbundets konfliktvarsel erklæret 
ulovligt. I så fald er den danske model sat ud af kraft. 
</p><p>
Derfor er sagen stærkt principiel også for LO-toppen, der har gennemført en 
meningsmåling blandt danskerne for at finde ud af, hvad de mener om 
arbejdsforholdene i Ryan Air. 
</p><h3>
Danskerne: Det er social dumping 
</h3><p>
Via analysefirmaet Epinion har LO præsenteret et repræsentativt udsnit af 
danskere for en række af de arbejdsforhold, der fremgår af en konkret 
ansættelseskontrakter i Ryan Air. En kontrakt, som LO er kommet i besiddelse 
af og som har tilhørt en italiensk stewardesse. 
</p><p>
Her fremgår det blandt andet, at medarbejderne må betale for deres uniformer 
og id-kort, at de går kraftigt ned i løn, når de holder ferie, at de skal 
stå til rådighed for selskabet alle ugens dage, at de skal være parate til 
at arbejde på alle tidspunkter af døgnet og at Ryan Air desuden med kort 
varsel kan flytte kabinepersonale og piloter rundt på verdenskortet. 
</p><p>
På den baggrund er danskerne blevet bedt om at svare på, om de mener at det er 
social dumping, når ansatte i Ryan Air må arbejde på de vilkår. Og 
konklusionen er ikke til at tage fejl af: 
</p><p>
Ikke mindre end 70 procent af de adspurgte mener, at Ryan Air er lig med 
social dumping. Mens kun 16 procent siger ’nej’og 14 procent ’ved ikke’. 
</p><p>
»Meningsmålingen er udtryk for, at danskerne er begyndt at koble lave priser 
på flybilletter sammen med dårlige forhold for personalet i flyene«, lyder 
kommentaren fra LO’s næstformand Lizette Risgaard, der erkender, at det kan 
være uhyre vanskeligt for fagbevægelsen at sikre ordnede forhold i 
luftfarten: 
</p><h3>
Flere faglige luftslag 
</h3><p>
»Man spørger sig selv om, man selv ville acceptere at arbejde under sådanne 
forhold. Luftfarten er om nogen en international branche. Derfor er det 
vigtigt, hvis vi kan vinde en sejr over Ryan Air«, siger Lizette Risgaard, 
der kalder det opløftende, at befolkningens opfattelse ligger helt i tråd 
med fagbevægelsens, når det gælder medarbejderforholdene i Ryan Air. 
</p><p>
Og det er ikke kun Ryan Air der er centrum for faglige kampe. 
</p><p>
Tirsdag nedlagde de kabine-ansatte i SAS arbejdet i nogle timer i protest 
over, at en række medarbejdere nu tvangsflyttes til SAS’ nye lavprisselskab 
Cimber, hvor løn og arbejdsforholdene er dårlige end i det øvrige SAS. 
</p><p>
For de ansatte og deres fagforening er løsningen enkel: SAS skal lade sørge 
for at den nuværende overenskomst også kommer til at gælde Cimber. 
</p><p class=" bl-elem">
Og siden november har et andet lavprisselskab, Norwegian, forhandlet nye 
overenskomster med piloternes fagforening. Fredag mødes parterne hos den 
norske forligsmand ’Riksmekleren’, for at nå til enighed. Alternativet er en 
strejke blandt Norwegians 700 norske, danske og svenske piloter fra midnat 
natten mellem lørdag og søndag. 
</p>	
</div>
</div></body></html>
