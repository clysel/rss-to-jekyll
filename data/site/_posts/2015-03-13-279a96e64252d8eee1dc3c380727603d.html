---
layout:     post
title: 	    "Jernbanerne: Først gør det ondt, men hvor godt bliver det?"
post_author:	    Magnus Bredsdorff
post_date:	    Fri, 13 Mar 2015 11:08:00 +0000
post_site:	    ing.dk 
post_link:	    http://ing.dk/artikel/jernbanerne-foerst-goer-det-ondt-men-hvor-godt-bliver-det-174708
---
<html><body><div><section class="body"><p>Sporarbejde, der lukker skinnerne helt i påsken og sender passagerer over i busser. Flere sporarbejder, der giver længere rejsetid. Ustabile IC4-tog, der er nødt til at være en del af køreplanen for at skaffe plads til alle passagererne.</p>
			<p>Umiddelbart lyder jernbanen i Danmark langtfra som det vækst­eventyr, politikerne lægger op til.</p>
			<p>»De kommende år venter store sporarbejder, så vi får nogle udfordringer. Det er bare de vilkår,  vi har,« siger DSB’s salgschef,  Christian Linnelyst.</p>
			<p>Der er derfor udsigt til, at Danmark kommer endnu længere fra målet om, at hovedparten af trafikvæksten skal ske i tog og busser. Busserne oplever stilstand eller ligefrem tilbagegang, og togene har to år i træk haft vækst på under én procent.</p>
			<p>Et andet mål lyder, at togtrafikken skal fordobles fra 2010 til 2030, og det kræver en årlig vækst på 3,6 procent. Så også her bliver efterslæbet større år for år.</p>
			<p>Når både DSB, politikere og transportforskere alligevel ser på fremtiden med en vis fortrøstning, skyldes det årsagen til de sløje år. Der bliver lige nu investeret milliarder af kroner i metro, ny jernbane til Ringsted, letbaner, nye signaler og køreledninger. Passagererne skal kunne køre på én time mellem landets største byer i moderne tog, som kører tættere pga. de nye signaler.</p>
			<p>»De store ryk i togtrafikken er kommet i forbindelse med store infrastrukturprojekter som Øresunds­tunnelen og Storebæltsforbindelsen. Vi kan håbe på, at timemodellen, signalprogrammet og elektrificering på lang sigt giver en tilsvarende effekt,« siger Christian Linnelyst.</p>
			<p>Han har ikke lyst til at sætte tal på væksten, men mener, den bliver stor.</p>
			<p>Transportforsker Per Homann Jespersen fra RUC finder det realistisk at fordoble jernbanens passagertal med de store investeringer. Men om det sker inden 2030, tør han ikke gætte på. Og om det er tilstrækkeligt til at opsuge halvdelen af den samlede trafikvækst, er også et åbent spørgsmål.</p>
			<p>En anden transportforsker, Harry Lahrmann fra Aalborg Universitet, fremhæver, at danskerne efterspørger mobilitet. Den kan tog og bus levere i byerne, men ikke på landet.</p>
			<p>Samme pointe har Venstres transportordfører, Kristian Pihl Lorentzen.</p>
			<p>»Mange danskere køber en billig bil, som kører langt på literen, og i store dele af landet er folk fuldstændig afhængige af deres bil. Der er rigtig langt mellem jernbanerne i Jylland,« siger han.</p>
			<p>»Når det gælder pendlingen i storbyerne, har den kollektive transport et stort potentiale. Vi foretager mange store investeringer, som endnu ikke har fået tid til at virke,« fremhæver han.</p>
			<p>Men for Venstre er det ikke længere noget mål at få folk ud af bilerne og ind i togene.</p>
			<p>»Vi skal ikke piske folk ind i kollektiv transport, hvis de har behov for at køre bil til arbejde,« siger han.</p>
		</section></div></body></html>
