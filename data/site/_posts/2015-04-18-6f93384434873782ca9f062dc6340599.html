---
layout:     post
title: 	    "Vinylpladens comeback viser sig frem i anledning af Record Store Day"
post_author:	    
post_date:	    Sat, 18 Apr 2015 11:41:22 +0200
post_site:	    politiken.dk 
post_link:	    http://politiken.dk/kultur/musik/ECE2633354/vinylpladens-comeback-viser-sig-frem-i-anledning-af-record-store-day/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Musikken er ved at finde hjem, for vinylen er på vej tilbage på hylderne, og 
cd’en er afgået ved døden, og det har vi nok hørt før, jovist, men det er 
guddødeme en tendens, der fortsætter. Og i dag, lørdag, går det endnu mere 
amok. 
</p><p>
For i dag er det Record Store Day. I dag er en musikalsk og kommerciel 
helligdag, som i 2008 blev skabt med henblik på at fejre og støtte de små, 
uafhængige pladebutikker, og som siden kun er vokset. Dagen markeres verden 
over med udgivelser af hundredvis af mere eller mindre obskure, sjældne og 
generelt seje vinylplader, ligesom diverse bands, både mindre og 
mastodonter, vil give koncerter, afholde udstillinger og møde deres fans i 
de butikker, det hele skal til for. 
</p><p>
Record Store Day er et symptom på en tendens. Salget af vinylplader, disse 
store og let ridsbare skiver fra lidt gamle dage, er nemlig for opadgående, 
faktisk i så høj grad, at der alene i Danmark er registreret en stigning på 
1.724 procent siden år 2000. Sidste år havde branchen en omsætning på over 7 
millioner kroner. 
</p><p><span class="img-contimg-fl-right"><img class="image inlineLightBox" src="http://multimedia.pol.dk/archive/00929/Vinyl-grafik_IMG1_929282v.jpg" alt="" border="0"/></span>
Alt er jo som bekendt relativt, så tallet skal forstås ud fra den præmis, at 
salget for 15 år siden var nærmest ikkeeksisterende. Alligevel er det 
bemærkelsesværdigt, da stigningen er konstant, ikke bare i Danmark, men i 
hele verden. Selvfølgelig også i USA, hvor salget fra 2013 til 2014 voksede 
med omkring 50 procent, hvilket det i øvrigt også gjorde i årene op til. Så 
der er gang i den. 
</p><p>
Ude i Valby ligger medievirksomheden Dicentia, som agerer mellemmand for 
danske pladeselskaber og musikere, der vil udgive deres værker på vinyl, og 
så en vinylfabrik i Frankrig. I mange år rørte man simpelthen ikke ved 
vinylmarkedet, der syntes at have givet fuldstændig op for i stedet at lægge 
sig til at dø helt og holdent, men for omkring tre år siden vendte det. I 
dag viser tendensen sig i al sin vælde, både generelt, men også især i 
forbindelse med Record Store Day, som giver virksomheden tre gange så mange 
ordrer som normalt. 
</p><p>
Christian Skriver, der har arbejdet med mastering af musik i 20 år og hos 
Dicentia har titel af mastering engineer, mener, at grunden til, at vinylen 
på den måde er i gang med sit comeback, skal findes i kvaliteten. 
</p><p>
»Lyden er simpelthen anderledes på vinyl end på cd og stream. Rent teknisk 
skyldes det, at man på vinyler skræller et frekvensområde af både i bunden 
og i toppen. En cd kan gå helt ned til 20 hertz, det er det, du kan se på 
din basmembran, når den står og vibrerer, men det er ikke muligt på vinyl. 
Pickuppen kan ikke klare svingningerne, hverken i bunden eller toppen. Det 
er jo egentlig en mangel, men det er også vinylens force, fordi det er mere 
behageligt for vores ører«. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/ibyen/byliv/ECE2630226/pladepusher-vinyler-er-ikke-kun-for-gamle-roevhuller/">Pladepusher: Vinyler er ikke 
kun for gamle røvhuller</a></p><p>
Fordi vores ører er analoge og ikke digitale, føles det simpelthen bedre at 
lytte til den analoge afkodning af vinylpladens riller, end det gør at lytte 
til digitalt afspillet musik. Christian Skriver fortæller, at han har 
oplevet et meget konkret eksempel. 
</p><p>
»En af mine favoritplader, Jeff Buckleys ’Grace’, har jeg både på vinyl og cd, 
og jeg har siddet og lyttet til dem på skift. På cd’ens første skæring 
forstod jeg ikke, hvorfor highhatten lød så mærkelig, men da jeg så hørte 
vinylen, gav det pludselig fuldstændig mening. Der lød den, som den skulle. 
Det kom dertil, at jeg spurgte mig selv om, hvordan man overhovedet kunne 
sælge cd-mediet«, siger han og griner lidt. 
</p><p>
»Det var, som om der skete noget fysisk inde i ørerne. Jeg slappede simpelthen 
af, og da jeg så hoppede over til cd’en igen, begyndte jeg nærmest at spænde 
i ørerne igen. Så slog jeg over på vinylen igen og tænkte, at ah, det er jo 
sådan, det skal lyde«. 
</p><h3>
»Pieces of shit« 
</h3><p>
Record Store Day har i de nu syv år, den har været afholdt, udviklet sig 
meget. Fra først at være blevet beskrevet som en smuk idé, som skulle få 
musikelskere til at gøre det, de i virkeligheden altid havde haft lyst til, 
at fise rundt og købe plader og på den måde støtte deres lokale pladebutik, 
er den kommercielle helligdag nu blevet en stor spiller på et marked, der 
med slet skjult desperation gisper efter ideer som denne. 
</p><p>
De store pladeselskaber har i de senere år meldt deres ankomst, og det er ikke 
alle, der er lige vilde med dét. På internettes evigt kritiske musikfora 
lyder det, at de store labels malker en god idé ved at genudgive de af 
bagkatalogets plader, der nok ikke skulle have haft endnu en chance, hvilket 
skubber de interessante udgivelser, dem, Record Store Day egentlig skulle 
promovere, om bagest i køen hos vinylfabrikkerne. 
</p><p>
Modreaktioner har der også været. Et af de første eksempler på dette kom i 
2011, da Rob Servier fra The Numero Group, et pladeselskab fra Chicago, til 
amerikansk presse sagde, at han ikke var vild med de bogstaveligt talt 
hundredvis af <i>pieces of shit</i>, som blev skubbet ud på markedet i løbet 
af dagen: »Produkter, som i de fleste tilfælde ingen mennesker vil få brug 
for at eje. Nogensinde«. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/ibyen/guider/ECE2632272/guide-her-er-de-bedste-vinylbutikker-i-koebenhavn/">Guide: Her er de bedste 
vinylbutikker i København</a></p><p>
Det uafhængige britiske pladeselskab Sonic Cathedral har i forbindelse med 
nærværende udgave af Record Store Day offentliggjort, at de vil udgive én 
kopi af en plade om dagen i løbet af det næste år for på den måde at vise, 
at alle dage burde være Record Store Day. 
</p><p>
Selskabets direktør, Nathaniel Cramp, har i den forbindelse skrevet et 
debatindlæg, hvori han bedyrer, at det ikke bør ses som en protest mod 
dagens bagvedliggende ié og da slet ikke mod pladebutikkerne, men mod det, 
Record Store Day er blevet: »bare endnu en reklamemulighed for etablerede 
bands som Mumford and Sons og U2 og en undskyldning for store selskaber til 
at smide et års bagkatalog ud over intetanende butikker«. 
</p><p>
Folkene bag Record Store Day, Entertainment Retailers Association, har svaret 
igen med anklager om, at protesten bare er et forsøg på selv at få lidt 
opmærksomhed. 
</p><p><span class="img-contimg-fl-left"><img class="image inlineLightBox" src="http://multimedia.pol.dk/archive/00929/questlove_record_b__929279y.jpg" alt="" border="0"/><span class="caption"><span class="f-img-caption">Kaos. 
</span>Ahmir 'Questlove' Thompson er en anden portrætteret vinylsamler. Han er producer, trommeslager og kapelmester i The Roots, Jimmy Fallons husband. Foto fra 'Dust &amp; Grooves'.</span></span></p><p>
I Danmark er der også kritiske røster. På det uafhængige pladeselskab Target 
Records på Vesterbro i København sidder promotion manager Peter Mesnickow og 
mener, at hyldesten og støtten til de små pladebutikker, altså det, Record 
Store Day fra start blev beskrevet som, er ganske fantastisk. 
Pladebutikkerne tjener faktisk godt på dagen. Men: 
</p><p>
»De seneste år er det blevet noget udvandet, for hvor det i starten gik ud på 
at lave specielle udgivelser, er det blevet sådan, at de store labels 
sprøjter en masse ligegyldige genudgivelser ud, hvor det eneste specielle 
er, at de for eksempel er trykt på grøn vinyl. Ofte er det plader, som har 
været genudgivet adskillige gange. Jeg tror, at de store labels har 
overtaget, fordi de har kunnet lugte penge«, siger han. 
</p><p>
»Og når de store labels skal have trykt en masse gammelt lort op, kommer de 
små labels bagest i køen hos vinyltrykkerierne, som i forvejen er pressede, 
fordi der er så få af dem tilbage. De små udgivelser kommer så først ud med 
flere måneders forsinkelse«. 
</p><p>
Target Records valgte sidste år ikke at deltage i Record Store Day, som 
selskabet ellers havde været en fast bestanddel af, og det skyldtes netop, 
at de plader, de forsøgte at distribuere til butikkerne, ikke kom til tiden 
og i øvrigt kostede for meget. 
</p><h3>
Ritualet 
</h3><p>
Polemikken til trods er Record Store Day kun blevet større, og det, dagen 
handler om, altså den vinyl, man køber nede i sin pladebutik, er ifølge 
musikblogger, journalist og pladesamler Peter Elsnab noget ganske særligt af 
flere årsager. 
</p><p>
»Det er æstetik, det er fysik, det er noget mekanisk. Det er noget at røre 
ved, noget at lugte til. Lyden, når man sætter nålen ned. Det er noget andet 
end at skubbe en cd-skuffe ind og trykke play. Du skal selv deltage i at få 
musikken afviklet«, siger han. 
</p><p>
»Det er ritualet, når man går op og køber pladen i en pladebutik, går hjem og 
pakker den ud, sætter den på, sætter nålen på, lytter, sidder med coveret 
imens. Jeg tror, man lytter mere aktivt«. 
</p><p>
Peter Elsnab har i løbet af sit liv indsamlet omkring 20.000 plader og kan for 
så vidt godt forstå den kritik, der har været af Record Store Day. Men 
kritikken er også lidt skudt forbi: 
</p><p>
»Man skal huske, hvad det handler om. Det handler ikke om de små 
pladeselskaber, det handler om de uafhængige pladebutikker. Jeg er 
fuldstændig enig i, at der er for mange ligegyldige udgivelser, men det her 
er en festdag for pladebutikkerne, og den fungerer også sådan«. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/ibyen/byliv/ECE2630157/guide-det-sker-i-de-koebenhavnske-pladebutikker-paa-record-store-day/">Guide: Det sker i de 
københavnske pladebutikker på Record Store Day</a></p><p>
Det canadiske ikon Neil Young, der om nogen er kendt for klare og 
kompromisløse holdninger til lydkvalitet, har om stigningen i pladesalget 
udtalt, at han mener, det blot er et modefænomen, og at der i virkeligheden 
ikke er nogen grund til at købe vinylplader, da mange nyindspilninger bare 
er cd-masteringer, der er blevet overspillet. 
</p><p>
Peter Elsnab ved ikke, om Young får ret i, at vinylen igen må på retur, men 
han tror det ikke. 
</p><p>
»De unge har måske også brug for noget mekanik, æstetik og elektronik, noget 
konkret, noget fordybelse, i en ellers travl, digital hverdag«, siger han. 
</p><p class=" bl-elem">
»Jeg bryder mig ikke om at se det som et modelune, for det er ikke sådan, jeg 
oplever det ude i pladebutikkerne. Der oplever jeg unge, som er glade for 
musik og kan lide pladespillere og vinylplader. Og er nysgerrige. Meget 
simpelt. Som vi selv var det«. 
</p>	
</div>

</div></body></html>
