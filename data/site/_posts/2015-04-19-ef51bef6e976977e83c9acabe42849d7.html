---
layout:     post
title: 	    "Valg i Finland: Nationalistparti er på vej ind i ny regering"
post_author:	    
post_date:	    Sun, 19 Apr 2015 08:09:09 +0200
post_site:	    politiken.dk 
post_link:	    http://politiken.dk/udland/ECE2634132/valg-i-finland-nationalistparti-er-paa-vej-ind-i-ny-regering/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Godt 4,2 millioner stemmeberettigede finner har i dag mulighed for at sætte 
deres kryds ved et af de mest spændende valg i mange år, mens selve 
valgkampen har været den kedeligste i ligeså mange år uden egentlig politisk 
indhold.
</p><p>
Meningsmålingerne har i den senere tid vist, at Centerpartiet, også kendt som 
Centern, med Juha Sipilä i spidsen, står til at vinde valget og dermed 
overtage regeringsmagten fra det konservative Samlingspartiet og 
Socialdemokraterna.
</p><p>
Centerns fremgang er i de seneste målinger blevet vekslet til en mindre 
tilbagegang på nogle få procentpoint, mens det nationalistiske parti 
Sannfinländarna (De Sande Finner) har kunnet notere en fremgang.
</p><p>
»Jeg tror, at Sannfinländarnas valgprogram taler til mange vælgere i et 
økonomisk trængt Finland«, siger professor i statskundskab Jan Sundblad fra 
universitetet i Helsinki til Ritzau.
</p><h3>
Vil gøre op med ulandsbistand og flygtningepolitik
</h3><p>
Sannfinländarna vil gøre op med ulandsbistanden, flygtninge- og 
indvandringspolitikken. Partiet accepterer ifølge Sundblad ikke tiggere og 
romaer, som anses for at være kriminelle, ligesom partiet mener, at svensk 
skal være frivilligt i skolen.
</p><p>
Ved valget i 2011 susede Sannfinländarna ind i Riksdagen som tredjestørste 
parti. Dengang havde partiet ingen ambitioner om at tage et regeringsansvar. 
Fire år senere er tonen blevet en anden.
</p><p><b class="ext-link">FAKTA </b><a class="embeddedlink" href="http://politiken.dk/udland/ECE2634133/fakta-arbejdsloeshed-og-traengt-oekonomi-praeger-finland/">Arbejdsløshed og trængt økonomi præger 
Finland</a></p><p>
Professor Kimmo Grönlund fra Åbo Akademi siger til nyhedsbureauet TT, at det 
slet ikke er usandsynligt, at Centern foretrækker at danne en 
koalitionsregering med Sannfinländarna og Socialdemokraterna i stedet for 
med Samlingspartiet.
</p><p class=" bl-elem">
For andre nordiske lande kan det virke besynderligt, at et parti som 
Sannfinländarna kan blive stuerent i løbet af kun en valgperiode. Og selv om 
mange finner ikke bryder sig om partiets retorik og politik, så har den 
presset andre partier til at følge trop.
</p>	
</div>

</div></body></html>
