---
layout:     post
title: 	    "Fond med millioner til iværksættere: Hjælp, vi mangler ansøgere!"
post_author:	    Elías Christian Lundström
post_date:	    Fri, 08 May 2015 04:29:38 +0000
post_site:	    www.version2.dk 
post_link:	    http://www.version2.dk/artikel/fond-med-millioner-til-ivaerksaettere-hjaelp-vi-mangler-ansoegere-176694?utm_medium=feed&utm_source=version2.dk&utm_campaign=it_nyheder
---
<html><body><div><section class="body">
    <p>Man hører tit om, hvor forfærdeligt svært det er at få skaffet kapital til sin idé i Danmark som iværksætter.</p>

<p>Gentagne gange bliver der peget på Silicon Valley, som stedet hvor det flyder med mælk og honning og masser af knitrende, investeringslystne dollars.</p>

<p>Derfor kan det komme som en overraskelse, når en offentlig dansk investeringsfond fortæller, at den ligefrem har svært ved at komme af med pengene. Markedsmodningsfonden lancerede nemlig for nylig <a href="http://markedsmodningsfonden.dk/crowdfunding">et tilbud</a> om at give tilskud på op til 1,4 mio. kr. til iværksættere, der samtidig forsøgte at crowdfunde deres produkt.</p>

<p>Og selvom pengene bliver givet kvit og frit - det vil sige uden krav om, at iværksætterne skal opgive ejerandele for investeringen - så er der indtil videre kun syv, der har valgt at ansøge om et tilskud.</p>

<p>»Det var langt fra så mange som vi havde håbet. Vi har lært, at vi nok skal presse mere på for at få ansøgere,« siger fuldmægtig i Markedsmodningsfonden Pernille Munk Nielsen til Version2.</p>

<p>Så noget tyder på, at der alligevel er en overset mulighed for at skaffe penge til den gode idé hjemme i Danmark. Markedsmodningsfonden havde nemlig forventet at få mindst 20 ansøgninger.</p>



<h3>Godkender brugerne din idé, får du penge</h3>

<p>Kort fortalt går tilbuddet fra Markedsmodningsfonden ud på at hjælpe iværksættere i gang med at få testet deres produkter af, så de kan lanceres på det brede marked.</p>

<p>Før i tiden gjorde den offentlige fond det ved at have nogle personer ansat, som udvalgte idéerne, som de syntes havde det bedste potentiale. Men det viste sig hurtigt at være svært at forudse, hvilke idéer der blev til noget og hvilke, der gik i vasken.</p>

<p>»Det kan nogle gange være lidt svært for fonden at vurdere potentialet i forbrugerprodukter,« siger crowdfunding-ninja i Erhvervsstyrelsen, Kristine Pontoppidan, og fortæller, at det er langt lettere, når der er tale om produkter til erhvervslivet:</p>

<p>»Normalt tager ansøgerne en testpartner med, som er en stor virksomhed eller et universitet, der siger god for dem. Men hvis du har et forbrugerprodukt og tager to venner med, som siger, at ‘det er en virkelig god idé’, så er det lidt svært at arbejde med,« fortsætter hun.</p>

<p>Derfor lancerede Markedsmodningsfonden tidligere i år tilbuddet om at få medfinansiering, hvis man lykkes med at crowdfunde sit produkt med minimum 250.000 kr., eksempelvis via Kickstarter. På den måde lader fonden brugerne om at validere produktet i stedet for selv at skulle gætte sig frem.</p>

<p>»Crowdfundingplatformen validerer markedspotentialet for produktet, så der har fonden fået en unik mulighed for at sikre sig, at der er stor markedsinteresse for de forbrugerrettede produkter, der ansøger fonden om medfinansiering,« siger Pernille Munk Nielsen.</p>

<p>Alle kan ansøge om medfinansieringen, så længe de har en dansk virksomhed med det der svarer til minimum to fuldtidsansatte og har i sinde at crowdfunde deres produkt. Bliver de godkendt har ansøgerne et halvt år til at indsamle 250.000 kr. eller mere, hvorefter de kan blive medfinansieret af fonden for mellem 250.000 og 1,4 mio. kr. Fonden topper op på de penge, som iværksætterne har indsamlet via crowdfunding-kampagnen.</p>

<p>Pengene skal primært gå til test og tilpasning af produktet og ikke selve produktionen.</p>

<p>»Crowdfunding-potentialet er stort, og det giver mening for mange at gå den vej igennem. Men der er mange, som knækker nakken undervejs, fordi de ikke har midler til at gøre det ordentligt,« siger Pernille Munk Nielsen og fortsætter:</p>

<p>»Tilskuddet kan være med til at sørge for, at man når sin tidsplan, så man har ekstra midler, hvis produktionen går galt og så man har mulighed for at teste produktet inden man sender en stor batch ud. Det er en løftestang for at give succes, så man leverer et ordentligt produkt til tiden.«</p>

<p>Tilskuddet er dog ikke kun begrænset til fremtidige projekter. Også tidligere crowdfunding-succeser har mulighed for at ansøge om det.</p>

<p>»Vi går ind for, at man ikke skal være firkantede embedsmandstyper herude,« siger Kristine Pontoppidan.</p>



<h3>Crowdfunding-ninja: Mange misforstår konceptet</h3>

<p>Selvom der er få krav til tilskuddet fra Markedsmodningsfonden, så kan det være svært at nå at indsamle over 250.000 kr. på crowdfunding-kampagnen.</p>

<p>Historisk har der kun været mellem 10-15 danske projekter, der er lykkedes med at indsamle et højere beløb ifølge Erhvervsstyrelsen. Et af de mest kendte er det trådløse HDMI-stik Airtame, som tog den europæiske rekord for største crowdfunding-indsamling på IndieGoGo med knap 10 mio. kr.</p>



<p>Men langt størstedelen kommer aldrig ud over rampen og går i stedet i glemmebogen.</p>

<p>»Statistisk set er det meget få, der bliver til noget. Det skyldes mest, at der er rigtig mange dårlige danske kampagner,« siger Kristine Pontoppidan.</p>

<p>»De har misforstået konceptet og tager det ikke seriøst nok. Enten har de ikke lavet deres forarbejde godt nok, eller også passer deres produkt slet ikke til reward-baseret crowdfunding,« siger hun med henvisning til den type indsamling, hvor alle donorerne modtager en tidlig version af produktet som belønning for støtten.</p>



<p>Det er især svært at rejse penge, hvis man bare søger støtte til at starte virksomheden eller til noget virksomhedssoftware, som man ikke let kan omsætte til en belønning, som folk er interesserede i.</p>

<p>Men for forbrugerprodukter som computerspil, hardware og andre opfindelser er det en oplagt mulighed, fortæller 'crowdfunding-ninjaen', der også mener, at det kan være med til at finde ‘den næste Skype’. Noget der er hårdt brug for i iværksættermiljøet.</p>

<p>»Vi er rigtig dygtige til at lave b2b-software (forretningssoftware, red.) i Danmark. Men generelt når vi taler om iværksætteri og Danmarks styrkeposition er vi ikke rigtig kendte, fordi det hele er b2b - det er ikke Skype og de andre store brands,« siger hun.</p>

<p>Der er allerede et par eksempler på nogle lovende succesfulde danske crowdfunding-projekter. Det trådløse lydsystem Audiocase indsamlede i februar knap 300.000 kr. på Kickstarter, og smartphone-vindmåleren Vaavud har hele to gange lykkedes med at indsamle adskillige hundrede tusinde kr. ligeledes på Kickstarter.</p>

<p>»Det er sådan nogle typer, som ligger mange kræfter i kampagnen og ved, at det koster blod, sved og tårer. Der er ikke noget, der hedder gratis penge,« siger Kristine Pontoppidan.</p>

<p>Det er et krav til de iværksættere, der vil søge om medfinansiering til deres crowdfunding, at virksomheden har et potentiale til at skabe både vækst og arbejdspladser i Danmark.</p>

<p>Markedsmodningsfonden giver hvert år 135 mio. kr. til medfinansiering af crowdfunding-projekter samt to andre typer af investeringer. Der er tre ansøgningsrunder om året, hvor den første fandt sted i marts tidligere i år og altså kun talte syv ansøgere. Den næste ansøgningsfrist er den 18. august 2015, hvorefter vinderprojekterne vil blive udvalgt til november. Læs mere om <a href="http://markedsmodningsfonden.dk/crowdfunding">tilskuddene her</a>.</p>
  </section>

  
      </div></body></html>
