---
layout:     post
title: 	    "Flertal i Folketinget vil skrinlægge slutdepot for atomaffald"
post_author:	    Magnus Boye
post_date:	    Tue, 10 Mar 2015 10:49:00 +0000
post_site:	    ing.dk 
post_link:	    http://ing.dk/artikel/flertal-i-folketinget-vil-skrinlaegge-slutdepot-atomaffald-174658
---
<html><body><div><section class="body"><p>Den endelige afgørelse om det danske atomskrot bliver udskudt i årtier. I hvert fald hvis det står til et flertal i Folketinget, der nu støtter op om den midlertidige løsning på Danmarks affaldsproblem: Et mellemlager.</p>
			<p>En række partier har siden årsskiftet slået på tromme for at droppe slutdepotplanerne, der har mødt stærk kritik fra Tyskland, Sverige og Polen. Nu slutter også Venstre sig til tilhængere af et mellemlager, der i forvejen tæller Dansk Folkeparti, Liberal Alliance, Enhedslisten og Alternativet. Dermed kommer mandattallet op på 91, skriver <a href="http://www.dr.dk/Nyheder/Regionale/Bornholm/2015/03/09/151544.htm">DR Bornholm.</a></p>
			
			<p>Det var et enigt folketing, der i 2003 besluttede at bygge et slutdepot, hvor det danske affald kunne ende sine dage. Siden er forarbejdet dog blevet udvidet til også at omfatte muligheden for et mellemlager, der skal opbevare det farlige affald i op til 100 år. Et mellemlager skal købe videnskaben tid til at finde en løsning på det radioaktive problem, der er bedre end at begrave det i undergrunden.</p>
			<p><aside class="plugin right box"><strong>Det danske atomaffald</strong></aside></p>
			<p><strong>I 2003</strong> beslutter et enigt folketing, at det danske atomaffald skal begraves i et slutdepot. Den enighed fordufter de følgende år.</p>
			<p><strong>I dag</strong> er der tre mulige destinationer for affaldet: slutdepot, mellemlager eller eksport. De to første muligheder udelukker ikke, at dele af affaldet kan eksporteres.</p>
			<p><strong>Danmark har</strong> ca. 5.000-10.000 m3 atomaffald. Det meste er kortlivet lav- og mellemradioaktivt affald med lav levetid og strålingsniveau. Andet er langlivet mellemradioaktivt med lange halveringstider.</p>
			<p><strong>De 233 kg såkaldt særligt affald,</strong> der indeholder bestrålet forsøgsbrændsel fra forskningsprojekter på Hot Cells, var indtil 2003 klassificeret som langlivet højradioaktivt affald. Dansk Dekommisionering omklassificerede da affaldet med henvisning til det Internationale Atomenergiagenturs retningslinjer til langlivet mellemradioaktivt. Det har mødt stor kritik fra bl.a. svenske og tyske eksperter, da flere andre lande klassificerer lignende affald som højradioaktivt.</p>
			<p><strong>Det danske koncept</strong> for at etablere et slutdepot er blevet kritiseret for at være alt for nært på overfladen (30-100 meter). <a href="http://ing.dk/artikel/svenskere-leverer-soenderlemmende-kritik-af-dansk-atomdepot-169883">Eksperter mener</a>, at det skal ned i dybere geologiske lag (300-800 meter).<br/></p>
			<h2>Stadig tiltro til eksport af affald</h2>
			<p>Mens den danske geologi er blevet gået efter i sømmene, har Udenrigsministeriet i flere år nu forsøgt at få eksporteret 233 kg særlig farligt affald, der udgør den mest langlivede del af det danske atomskrot. Trods mange års arbejde tilsyneladende uden held, har Venstre stadig tiltro til den plan, fortæller partiets sundhedsordfører, Sophie Løhde</p>
			<p>»Vi skal koncentrere kræfterne om at eksportere mest muligt af affaldet. Jeg er stadig fortrøstningsfuld med hensyn til eksport af de 233 kg særligt affald. Så skal vi sideløbende hermed bruge kræfter på et mellemlager-depot, siger Sofie Løhde til DR P4 Bornholm.</p>
			
			<p>Dansk Dekommissionering udgav sammen med GEUS i sidste uge en rapport, hvor muligheden for et mellemlager blev analyseret. Heri advarer de to myndigheder, at mellemlager-løsningen vil være væsentlig dyrere end et slutdepot. Ikke alene skal affaldet fra mellemlageret stadig håndteres, når lageret har tjent sin værnepligt, men lageret skal også bemandes og vedligeholdes i hele sin levetid, som kan være op til 100 år.</p>
			
			<p>Onsdag mødes samtlige partier med sundhedsminister Nick Hækkerup for at diskutere status på atomskrottet.</p>
		</section></div></body></html>
