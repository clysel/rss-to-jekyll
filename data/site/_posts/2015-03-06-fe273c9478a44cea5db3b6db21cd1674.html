---
layout:     post
title: 	    "»Du gode Gud, de sender marinekorpset ind!«"
post_author:	    
post_date:	    Fri, 06 Mar 2015 14:07:49 +0100
post_site:	    politiken.dk 
post_link:	    http://politiken.dk/magasinet/fortaelling/ECE2573243/du-gode-gud-de-sender-marinekorpset-ind/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p><i class=" bl-elem">Resume: I begyndelsen af 1965 havde USA gennem længere tid udvidet støtten 
til Sydvietnam med stadig mere militært isenkram og stadig flere 'militære 
rådgivere'. Hidtil havde USA reageret på den kommunistiske oprørsbevægelse 
Viet Congs aktioner med spredte gengældelsesbombninger, men i Washington 
vurderede 'høgene' - blandt andre forsvarsminister Robert McNamara - at 
tiden nu var kommet til mere systematiske bombninger af Nordvietnam. 
Anledningen til at iværksætte en bombekampagne kom, da Viet Cong 7. februar 
angreb den amerikanske base i Pleiku. USA svarede igen med 'Operation 
Flaming Dart I', som kort efter blev efterfulgt af 'Flaming Dart II'. Og 2. 
marts 1965 indledte USA bombekampagnen 'Rolling Thunder', der skulle komme 
til at vare i mere end tre år. Fra marts 1965 til november 1968 kastede USA 
omkring en million ton bomber over Nordvietnam.</i></p><p/><hr class="img-placeholder" data-classname="inline-img" data-src="http://multimedia.pol.dk/archive/00918/nam1_918714" data-id="918714" data-imgtype="jpg" data-caption="B-52'ere bombede for første gang i Sydvietnam 18. juni 1965. De kæmpestore maskiner fløj i ti kilometers højde og medbragte cirka 30 ton bomber. Foto fra bogen"/><p>
De vedvarende bombninger i Nordvietnam var kun lige begyndt, da præsident 
Johnson tillige besluttede at sende kamptropper til Vietnam. Kun et 
begrænset antal til at begynde med, ganske vist, men det var alligevel et 
skæbnesvangert skridt. Ambassadør Maxwell Taylor (USA's ambassadør i Saigon, 
red.) var blandt dem, der havde håbet, at bombningerne ville bremse 
diskussionen om kamptropper, men nu blev bombningerne faktisk et argument 
for også at sende tropper. Langdistance-bombemaskinerne krævede baser og 
landingsbaner af en vis længde, og disse baser blev oplagte sabotagemål. 
Derfor accepterede præsident Johnson den 22. februar general Westmorelands 
forslag om, at basen i Da Nang skulle beskyttes af to bataljoner fra 
marineinfanteriet. 
</p><div class="art-fakta article-box">
<header><h4 class="">
fakta</h4>
<h5>
Vietnamkrigen</h5>
</header><div class="fakta-body" data-buildingblock="embedded_factboxlink">
<p><span class="img-contimg-fl-right"><img class="image inlineLightBox" src="http://multimedia.pol.dk/archive/00918/Phan_Thanh_Tam__Pha_918440w.jpg" alt="" border="0"/><span class="caption"><span class="f-img-caption">Foto: 
</span>Nick Ut/AP Photo</span></span></p><p><b>Fra midten af 1800-tallet</b> og frem til Anden Verdenskrig var Vietnam 
fransk koloni. Under verdenskrigen var landet under japansk kontrol, mens en 
kommunistisk modstandsgruppe under ledelse af Ho Chi Minh beredte sig på at 
kunne udråbe et selvstændigt Vietnam, når freden kom. Men med USA's støtte 
overtog Frankrig efter krigen igen kontrollen, og i 1946 udbrød der krig 
mellem selvstændighedsbevægelsen og Frankrig. Krigen endte med, at Frankrig 
i 1954 måtte trække sig ud af Vietnam efter et sviende nederlag ved Dien 
Bien Phu. 
</p><p><b>Ved en konference i Geneve</b> blev Vietnam nu delt i det kommunistiske 
Nordvietnam og det ikke-kommunistiske Sydvietnam. I årene frem til 1963 var 
der konstant konflikt mellem Nord- og Sydvietnam. Nordvietnam blev især 
støttet af Kina, mens USA støttede Sydvietnam. USA frygtede, at hvis 
Sydvietnam blev kommunistisk, ville andre stater i Sydøstasien hurtigt blive 
overtaget af kommunisterne - den såkaldte 'Domino-teori'. 
</p><p><b>I begyndelsen af 1960'erne</b> støttede USA Sydvietnam med militært udstyr 
og rådgivere. Men i løbet af 1963 voksede USA's militære tilstedeværelse. I 
august 1964 blev amerikanske krigsskibe angrebet, og USA gengældte angrebene 
med bombninger af Nordvietnam. 8. marts 1965 blev de første amerikanske 
landtropper sat ind, og en <i>full scale</i>-krig mellem på den ene side 
Sydvietnam og USA og på den anden side Nordvietnam var en realitet. 
</p><p><b>Vietnamkrigen varede indtil</b> 30. april 1975, hvor amerikanerne blev 
tvunget til at evakuere Sydvietnams hovedstad Saigon. I alt kostede krigen 
over 58.000 amerikanske og 230.000 sydvietnamesiske soldater livet, mens 
over en million nordvietnamesiske soldater blev dræbt. Det anslås, at et 
sted mellem 1,4 og 4,2 millioner civile i Vietnam, Cambodja og Laos mistede 
livet under krigen. 
</p><p class=" bl-elem"><b>Ingen krig efter Anden Verdenskrig</b> har haft så store politiske, sociale 
og kulturelle følger som Vietnamkrigen. Selv om det nu er fyrre år siden, 
krigen sluttede, præger traumet efter nederlaget stadig USA. 
</p>
</div>
</div><p/><p/><p>
Med sin fortid som general forstod Maxwell Taylor bedre end de fleste, hvordan 
de militære ledere i Pentagon tænkte, og hvordan deres opfattelse af 
konflikten og deres krav til præsidenten ville forandre sig, hvis 
amerikanske tropper blev direkte involveret. De militære chefer troede ikke 
på McNamaras ide om et gradvist øget pres, men i stedet for at stille krav 
om indsættelse af et stort antal soldater, der ikke ville blive imødekommet, 
accepterede de, at en lille styrke blev sendt til Vietnam – under 
forudsætning af, at antallet kunne øges efter behov. Taylor advarede 
præsident Johnson om, at det var en farlig fejltagelse at sætte 
marineinfanterister ind – ikke mindst fordi det afgjort ville øge risikoen 
for, at USA blev trukket ind i en landkrig. Blev man det, ville en sådan 
krig komme til at foregå på fjendens vilkår – og ikke på det amerikanske 
militærs. Maxwell Taylor frygtede ikke blot, at tilstedeværelsen af 
kamptropper i Vietnam ville gøre det meget svært at afvise krav fra de 
militære ledere om bevilling af stadig flere tropper: De risikerede også at 
ændre sydvietnamesernes opfattelse af det amerikanske engagement, der nemt 
kunne komme til at ligne en besættelse af landet og bringe mindelser om de 
tidligere franske koloniherrer. 
</p><p>
Taylor var ikke den eneste, der havde den slags bekymringer. Daniel Ellsberg, 
der arbejdede i Pentagon, mindedes mange år senere sin chefs reaktion: »Du 
gode Gud, de sender marinekorpset ind! Det betyder, at vi aldrig kommer ud 
[af Vietnam]!« Succeskriteriet for de militære ledere ville nu uundgåeligt 
være en »sejr« på landjorden i Sydvietnam. Måske ikke uventet var også 
George Ball (rådgiver for præsidenten, red.) skeptisk. Han opfordrede i en 
rapport præsident Johnson til under ingen omstændigheder at sende flere end 
100.000 soldater til Vietnam og at lade udstationeringen være et højst tre 
måneder langt, kontrolleret eksperiment. USA skulle undgå at dele skæbne med 
Frankrig. Johnson læste Balls rapport og fortalte ham, at han var enig i det 
meste, men høgene omkring præsidenten satte hurtigt en diplomatisk 
modoffensiv ind: De franske erfaringer i Indokina var ikke en relevant 
sammenligning, hævdede de. 
</p><h3>
Da Nang 
</h3><p>
Den 8. marts 1965 gik de første amerikanske kamptropper i land ved Da Nang – 
3500 mand fra 9. Marine Expeditionary Brigade. De fleste amerikanske aviser 
viste billeder af, hvordan de blev budt velkommen af smukke vietnamesiske 
kvinder med blomsterkæder, og hvordan tusinder af skolebørn vinkede til dem, 
da de kørte til luftbasen. I en officiel pressemeddelelse hed det, at 
marineinfanteristerne var ankommet efter anmodning fra den sydvietnamesiske 
regering. Det havde intet på sig, for den var slet ikke blevet konsulteret, 
og for den sags skyld heller ikke orienteret, inden deres ankomst. Præsident 
Johnson holdt ikke nogen tv-tale til nationen, hvori han annoncerede, at han 
nu havde sendt kamptropper til Vietnam. Han nævnte det, nærmest en passant, 
på et pressemøde, hvor han også fremlagde to andre nyheder: han havde 
nomineret sin ven Abe Fortas til et sæde som dommer i USA’s højesteret, og 
hans ene datter var i lykkelige omstændigheder. Havde præsidenten ønsket at 
mobilisere en national opbakning til beslutningen, havde han nok valgt andre 
rammer for sin meddelelse. 
</p><p>
Soldaterne i Da Nang skulle kun forsvare basen. Der gik imidlertid blot tre 
uger, så blev denne begrænsning fjernet. General Westmoreland 
(øverstkommanderende for de amerikanske styrker i Vietnam, red.) etablerede 
endnu en luftbase syd for Hue,og besluttede samtidig, at soldaterne skulle 
ud på patruljetjeneste. Ironisk nok blev et af argumenterne for at sende 
kamptropper til Vietnam dermed vendt på hovedet: Det havde heddet sig, at 
deres blotte tilstedeværelse ville styrke moralen hos ARVN (Sydvietnams hær, 
red.) – nu hævdede generalen imidlertid, at det ville skade moralen hos 
ARVN, hvis amerikanerne med deres bedre udstyr blot opholdt sig på baserne 
og ikke blev sendt ud i kamp. I midten af april ankom to bataljoner 
marineinfanterister, så der i alt var 8.600 amerikanske soldater på de to 
baser. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00918/VIETNAM_WAR_U_S__AR_918471" data-id="918471" data-imgtype="jpg" data-caption="Marts 1965. Sydvietnamesiske soldater får støtte fra amerikanske helikoptere i et slag nær grænsen til Cambodja. Foto: Horst Faas/AP Photo"/><p>
Maxwell Taylor havde på dette tidspunkt for alvor fået kolde fødder. Han 
plæderede for, at præsidenten i det mindste nøjedes med at bruge soldaterne 
i en såkaldt »enklave-strategi«: De burde kun få til opgave at forsvare de 
større byer langs kysten, mens de egentlige kamphandlinger inde i landet 
måtte overlades til den sydvietnamesiske hær. Det var trods alt deres land. 
Ved at lade de amerikanske soldater blive ved kysten mindskede man ikke 
alene risikoen for tab, hævdede Taylor: Man sendte også et signal til Hanoi 
om, at man ville blive i landet så længe, det var nødvendigt – ligesom man i 
årtier havde haft tropper i Vesttyskland og Sydkorea. Skønt præsident 
Johnson tilsyneladende i første omgang tog Taylors råd til sig, blev de 
hurtigt overtrumfet af andre hensyn. 
</p><p>
Et var, at offentligheden ikke fik besked om, hvordan det amerikanske 
engagement havde ændret karakter – præsidenten og hans ministre vildledte 
imidlertid også bevidst formanden for Senatets udenrigspolitiske udvalg, 
William Fulbright. Forsvarsminister McNamara løj lodret for ham på et 
fortroligt møde, hvor han nævnte afsendelsen af 18-20.000 mand, som skulle 
yde logistisk og teknisk støtte i Vietnam, men undlod at nævne alle de 
kamptropper, der ville blive sendt af sted samtidig. McNamara satte endda 
trumf på sin afledningsmanøvre ved at understrege vigtigheden af at skelne 
mellem det støttepersonel, man nu ville indsætte, og »nye tiltag, der ville 
påvirke krigens gang og øge risikoen ... Dette er ikke et tiltag af den 
karakter«. Optrapningen fortsatte støt. I slutningen af maj 1965 
var der næsten 50.000 amerikanske soldater i Sydvietnam. Der var ganske vist 
over en halv million ARVN-soldater, men de havde fortsat utroligt svært ved 
at klare sig over for modstandsbevægelsen, og omkring 11.000 af dem 
deserterede hver måned. 
</p><h3>
Bekymrede allierede 
</h3><p>
Den amerikanske regering forestillede sig, at USA’s europæiske allierede ville 
føle sig beroligede ved at se, hvor resolut man handlede i Vietnam. 
Viceudenrigsminister Eugene Rostow (storebror til Walt Rostow) mente, at de 
amerikanske bombninger i Nordvietnam var et klart svar på europæiske lederes 
spørgsmål om, »hvorvidt USA ville risikere at gå i krig for sine allierede,« 
og derfor også ville styrke alliancen i Europa. 
</p><div class="art-fakta article-box">
<header><h4 class="">
Blå bog</h4>
<h5>
Niels Bjerre-Poulsen</h5>
</header><div class="fakta-body" data-buildingblock="embedded_factboxlink">
<p><span class="img-contimg-fl-left"><img class="image inlineLightBox" src="http://multimedia.pol.dk/archive/00918/Niels_BP_portr_t_2_918088w.jpg" alt="" border="0"/><span class="caption"><span class="f-img-caption">Foto: 
</span>Benjamin Kotko</span></span></p><p><b>Født 1959. Cand.mag.</b> i historie og amerikanske studier fra 
Københavns Universitet (1986) og ph.d. i amerikansk historie fra University 
of California, Santa Barbara (1993). 
</p><p><b>Har forsket og undervist</b> i amerikansk historie, politisk kultur, 
samfundsforhold og udenrigspolitik på Copenhagen Business School 
(1988-2010), hvor han også var leder af Center for Amerikanske Studier fra 
2004 til 2010. 
</p><p><b>Siden 2010 lektor </b>på Center for Amerikanske Studier på Syddansk 
Universitet. 
</p><p><b>Forfatter til en lang</b> række bøger, kapitler og artikler om amerikansk 
historie, politisk kultur og udenrigspolitik. Desuden ofte brugt kommentator 
på radio og tv. 
</p><p class=" bl-elem"><b>'Vietnamkrigen - en international historie, 1945-1975'</b> udkommer 10. 
marts på Gyldendal. 
</p>
</div>
</div><p/><p/><p>
Det var imidlertid ikke den reaktion, optrapningen affødte hos de europæiske 
ledere. Tværtimod vakte den dyb bekymring hos flere af dem. Den franske 
udenrigsminister Maurice Couve de Murville fortalte amerikanerne, at han 
ikke mente, de kunne undgå et nederlag i Sydvietnam – et udsagn, det blot 
fik McGeorge Bundy (præsident Johnsons sikkerhedsrådgiver, red.) til at 
trække på skulderen, for, som han sagde til præsident Johnson, var det »af 
indlysende grunde en trøsterig konklusion for en franskmand«. Også 
Storbritanniens premierminister Harold Wilson havde imidlertid været 
særdeles opsat på at forsøge at tale Johnson fra at sende USA ud i en 
egentlig krig. Allerede den 11. februar havde han gennem den britiske 
ambassadør i Washington forsøgt at få arrangeret et hastemøde med 
præsidenten. Johnson havde imidlertid ikke været interesseret. Wilson havde 
derpå prøvet i det mindste at få en telefonsamtale i stand, og efter flere 
tilløb var det endelig lykkedes ud på natten britisk tid. Johnson fortalte 
meget kontant den britiske premierminister, at der ikke var noget, 
Storbritannien kunne gøre for at ændre hans holdning til situationen. Wilson 
insisterede imidlertid på, at da Storbritannien jo havde været en meget 
trofast allieret, ville et møde mellem dem være meget ønskværdigt – blandt 
andet fordi det også ville lette det hjemlige pres på ham for at gøre noget. 
Herpå skiftede Johnsons tone fra kontant til brutal: »Jeg vil lade være med 
at fortælle jer, hvordan I skal styre Malaysia, og du skal ikke fortælle 
mig, hvordan vi skal styre Vietnam«. Hvis Wilson var interesseret i at 
hjælpe, sagde Johnson, kunne han sende tropper til at bekæmpe Viet Cong og 
fortælle pressen, at han havde gjort det. I modsat fald kunne han fortsætte 
med at håndtere sit eget malaysiske problem og ellers blande sig udenom. En 
rystet Wilson havde afsluttet samtalen med, at der jo ikke ville være noget 
at viderebringe til hans kabinet, bortset fra at telefonsamtalen havde 
fundet sted, hvortil Johnson havde svaret, at det jo var premierministeren 
selv og ikke ham, der havde ringet op. Han havde bare taget telefonen. 
</p><p>
En endnu hårdere medfart end Wilson fik den canadiske premierminister Lester 
B. Pearson et par måneder senere, efter at han den 2. april havde deltaget i 
et arrangement på Temple University i Philadelphia og her havde talt om 
behovet for forhandlinger, frem for anvendelsen af militær magt. Den 
følgende dag blev han under et møde på Camp David overfuset af Johnson: »Du 
skal ikke komme her og pisse på mit gulvtæppe!« belærte han blandt andet den 
forbløffede premierminister. 
</p><h3>
En blaffer i en haglstorm 
</h3><p>
Bag lukkede døre var præsident Johnson fortsat naget af tvivl. Han betroede 
sin rådgiver Bill Moyers, at han følte sig som »en blaffer fanget i en 
haglstorm på en landevej i Texas. Jeg kan ikke løbe, jeg kan ikke gemme mig, 
og jeg kan ikke få det til at stoppe.« Med mellemrum blev præsidenten 
rasende på sine rådgivere og de militære ledere over deres mangel på 
brugbare løsninger. En dag gik hans vrede ud over hærchefen Harold Johnson: 
»Bombe, bombe, bombe! Det er det eneste, du kan tale om. Hvorfor kommer der 
aldrig andre forslag fra jer? I generaler er alle uddannet på skatteydernes 
regning, og I leverer mig hverken nogen ideer eller nogen løsninger for 
dette forbandede lille pissemyre-land!« 
</p><div class="wide" data-billedhjul="1">
<header class="nested-header"><p>
<span>Fotoserie</span> Vietnamkrigen - som den blev fotograferet af nordvietnameserne
</p>
</header><div class="slider-container magasinet-slider-container">
<div class="slider">
<div class="slide">
<div class="focal-point ">
<div>
<img src="http://multimedia.pol.dk/archive/00884/NORDVIETNAM_ChuChi__884069a.jpg" alt="»Du gode Gud, de sender marinekorpset ind!«"/></div>
</div>
<span class="caption"><p><b>1 af 27</b> 16. november 1967. Den aldrende guerillasoldat Tran Van Ong fra Duc Ninh efter nedskydningen af et F4H-kampfly.</p></span>
</div>
<div class="slide">
<div class="focal-point ">
<div>
<img src="http://multimedia.pol.dk/archive/00879/NORDVIETNAM_ChuChi__879345a.jpg" alt="»Du gode Gud, de sender marinekorpset ind!«"/></div>
</div>
<span class="caption"><p><b>2 af 27</b> Quang Phuc i Quang Trach-distriktet, Quang Binh-provinsen, 1969. Nguyen Thi Xuan, de væbnede styrkers heltinde.</p></span>
</div>
<div class="slide">
<div class="focal-point ">
<div>
<img src="http://multimedia.pol.dk/archive/00879/NORDVIETNAM_HuaKiem_879435a.jpg" alt="»Du gode Gud, de sender marinekorpset ind!«"/></div>
</div>
<span class="caption"><p><b>3 af 27</b> Nordvietnamesiske læger behandler en såret mand i et underjordisk beskyttelsesrum.</p></span>
</div>
<div class="slide">
<div class="focal-point ">
<div>
<img src="http://multimedia.pol.dk/archive/00879/NORDVIETNAM_ChuChi__879344a.jpg" alt="»Du gode Gud, de sender marinekorpset ind!«"/></div>
</div>
<span class="caption"><p><b>4 af 27</b> 1968. En flok vietnamesiske soldater tager sig et hvil oven på en bunke granater ved floden Nhat Le i Quang Binh-provinsen. </p></span>
</div>
<div class="slide">
<div class="focal-point ">
<div>
<img src="http://multimedia.pol.dk/archive/00879/NORDVIETNAM_HuaKiem_879436a.jpg" alt="»Du gode Gud, de sender marinekorpset ind!«"/></div>
</div>
<span class="caption"><p><b>5 af 27</b> 1971. En officer instruerer et hold chauffører før en mission på Ho Chi Minh-stien.</p></span>
</div>
<div class="slide">
<div class="focal-point ">
<div>
<img src="http://multimedia.pol.dk/archive/00879/NORDVIETNAM_DoanCon_879440a.jpg" alt="»Du gode Gud, de sender marinekorpset ind!«"/></div>
</div>
<span class="caption"><p><b>6 af 27</b> Artillerienheden af guerillaen fra Trung Giang (Gio Linh-distriktet) omringer sydvietnamesiske styrker, der har trukket sig tilbage til Con Thien. Lan (til højre) var gruppens leder. Hun blev dræbt i kamp i 1972.</p></span>
</div>
<div class="slide">
<div class="focal-point ">
<div>
<img src="http://multimedia.pol.dk/archive/00879/NORDVIETNAM_DoanCon_879362a.jpg" alt="»Du gode Gud, de sender marinekorpset ind!«"/></div>
</div>
<span class="caption"><p><b>7 af 27</b> Quang Tri, 31. marts 1972. Det sidste angreb før erobringen af Dau Mau-basen i Sydvietnam.</p></span>
</div>
<div class="slide">
<div class="focal-point ">
<div>
<img src="http://multimedia.pol.dk/archive/00879/NORDVIETNAM_ChuChi__879343a.jpg" alt="»Du gode Gud, de sender marinekorpset ind!«"/></div>
</div>
<span class="caption"><p><b>8 af 27</b> 1968. Forsyninger af grøn te bringes til soldaterne på skråningerne af Am Tien i Quang Binh-provinsen. I april og maj kan temperaturen være helt op til 38 grader.</p></span>
</div>
<div class="slide">
<div class="focal-point ">
<div>
<img src="http://multimedia.pol.dk/archive/00879/NORDVIETNAM_DoanCon_879439a.jpg" alt="»Du gode Gud, de sender marinekorpset ind!«"/></div>
</div>
<span class="caption"><p><b>9 af 27</b> 1970. Radioholdet hos en nordvietnamesisk angrebsstyrke under en offensiv mod byen Quang Tri.</p></span>
</div>
<div class="slide">
<div class="focal-point ">
<div>
<img src="http://multimedia.pol.dk/archive/00879/NORDVIETNAM_DoanCon_879365a.jpg" alt="»Du gode Gud, de sender marinekorpset ind!«"/></div>
</div>
<span class="caption"><p><b>10 af 27</b> Efter amerikanske B-52'eres tæppebombardement fortsætter nordvietnamesiske soldater med at kæmpe i ruinerne af Quang Tri-citadellet. </p></span>
</div>
<div class="slide">
<div class="focal-point ">
<div>
<img src="http://multimedia.pol.dk/archive/00879/NORDVIETNAM_ChuChi__879338a.jpg" alt="»Du gode Gud, de sender marinekorpset ind!«"/></div>
</div>
<span class="caption"><p><b>11 af 27</b> 9. marts 1973. Efter underskrivelsen af fredstraktaten i Paris 27. januar 1973 fandt den største fangeudveksling under Vietnamkrigen sted i foråret 1973, nær Thach Han River-floden i Quang Tri-provinsen. Her kommer nordvietnamesiske soldater løbende hen mod deres bevæbnede kammerater, efter de er blevet frigivet af sydvietnameserne. I baggrunden er luften fyldt med sydvietnamesiske flag. </p></span>
</div>
<div class="slide">
<div class="focal-point ">
<div>
<img src="http://multimedia.pol.dk/archive/00879/NORDVIETNAM_DoanCon_879358a.jpg" alt="»Du gode Gud, de sender marinekorpset ind!«"/></div>
</div>
<span class="caption"><p><b>12 af 27</b> 1972. Guerillasoldater gennemsøger vraget af et kampfly, som de har skudt ned lige uden for Hanoi.</p></span>
</div>
<div class="slide">
<div class="focal-point ">
<div>
<img src="http://multimedia.pol.dk/archive/00879/NORDVIETNAM_DoanCon_879363a.jpg" alt="»Du gode Gud, de sender marinekorpset ind!«"/></div>
</div>
<span class="caption"><p><b>13 af 27</b> En nordvietnamesisk militærkonvoj på vej mod syd tiljubles af lokale.</p></span>
</div>
<div class="slide">
<div class="focal-point ">
<div>
<img src="http://multimedia.pol.dk/archive/00879/NORDVIETNAM_HuaKiem_879433a.jpg" alt="»Du gode Gud, de sender marinekorpset ind!«"/></div>
</div>
<span class="caption"><p><b>14 af 27</b> Sapører hjælper med at få nogle lastbiler fri, der er kørt fast i bombekratere på Ho Chi Minh-stien.</p></span>
</div>
<div class="slide">
<div class="focal-point ">
<div>
<img src="http://multimedia.pol.dk/archive/00879/NORDVIETNAM_MaiNam__879444a.jpg" alt="»Du gode Gud, de sender marinekorpset ind!«"/></div>
</div>
<span class="caption"><p><b>15 af 27</b> Vinh Linh, 1968. Gymnastiktræning i et bombekrater.</p></span>
</div>
<div class="slide">
<div class="focal-point ">
<div>
<img src="http://multimedia.pol.dk/archive/00879/NORDVIETNAM_DoanCon_879366a.jpg" alt="»Du gode Gud, de sender marinekorpset ind!«"/></div>
</div>
<span class="caption"><p><b>16 af 27</b> 1970. Under de amerikanske B-52-bombardementer mod Quang Tri hjælper en nordvietnamesisk soldat en såret kammerat. </p></span>
</div>
<div class="slide">
<div class="focal-point ">
<div>
<img src="http://multimedia.pol.dk/archive/00879/NORDVIETNAM_MaiNam__879446a.jpg" alt="»Du gode Gud, de sender marinekorpset ind!«"/></div>
</div>
<span class="caption"><p><b>17 af 27</b> Vinh Linh, 1968. Indgangen til en underjordisk tunnel.</p></span>
</div>
<div class="slide">
<div class="focal-point ">
<div>
<img src="http://multimedia.pol.dk/archive/00879/NORDVIETNAM_DoanCon_879367a.jpg" alt="»Du gode Gud, de sender marinekorpset ind!«"/></div>
</div>
<span class="caption"><p><b>18 af 27</b> Rute 9, syd for Laos, 1971. Efter sydvietnamesernes nederlag i Ban Dong var slagmarken fyldt med udbrændte helikoptere og militærkøretøjer.</p></span>
</div>
<div class="slide">
<div class="focal-point ">
<div>
<img src="http://multimedia.pol.dk/archive/00879/NORDVIETNAM_MaiNam__879445a.jpg" alt="»Du gode Gud, de sender marinekorpset ind!«"/></div>
</div>
<span class="caption"><p><b>19 af 27</b> Vinh Linh, 1968. Vandhyacinter dyrkes i et bombekrater og bruges som grisefoder. </p></span>
</div>
<div class="slide">
<div class="focal-point ">
<div>
<img src="http://multimedia.pol.dk/archive/00879/NORDVIETNAM_MaiNam__879450a.jpg" alt="»Du gode Gud, de sender marinekorpset ind!«"/></div>
</div>
<span class="caption"><p><b>20 af 27</b> 1967. Unge frivillige fra Nghe An-provinsen deaktiverer en amerikansk bombe.</p></span>
</div>
<div class="slide">
<div class="focal-point ">
<div>
<img src="http://multimedia.pol.dk/archive/00879/NORDVIETNAM_ChuChi__879342a.jpg" alt="»Du gode Gud, de sender marinekorpset ind!«"/></div>
</div>
<span class="caption"><p><b>21 af 27</b> 28. maj 1968. Piloten Roger Dean Ingvalsons F-105-jagerbomber, der blev skudt ned i Quang Binh-provinsen (i Bo Trach-distriktet).</p></span>
</div>
<div class="slide">
<div class="focal-point ">
<div>
<img src="http://multimedia.pol.dk/archive/00879/NORDVIETNAM_DoanCon_879369a.jpg" alt="»Du gode Gud, de sender marinekorpset ind!«"/></div>
</div>
<span class="caption"><p><b>22 af 27</b> Tilfangetagne amerikanske piloter spiller volleyball i Hoa Lo-fængslet i Hanoi (også kaldet 'Hanoi Hilton').</p></span>
</div>
<div class="slide">
<div class="focal-point ">
<div>
<img src="http://multimedia.pol.dk/archive/00879/NORDVIETNAM_ChuChi__879336a.jpg" alt="»Du gode Gud, de sender marinekorpset ind!«"/></div>
</div>
<span class="caption"><p><b>23 af 27</b> 1972. Jane Fonda rapporterer om ødelæggelsen af byen Nam Dinh efter amerikanske luftangreb. </p></span>
</div>
<div class="slide">
<div class="focal-point ">
<div>
<img src="http://multimedia.pol.dk/archive/00879/NORDVIETNAM_ChuChi__879337a.jpg" alt="»Du gode Gud, de sender marinekorpset ind!«"/></div>
</div>
<span class="caption"><p><b>24 af 27</b> Hanoi, 1972. Jane Fonda møder fanger i Hoa Lo-fængslet med øgenavnet 'Hanoi Hilton'.</p></span>
</div>
<div class="slide">
<div class="focal-point ">
<div>
<img src="http://multimedia.pol.dk/archive/00879/NORDVIETNAM_MaiNam__879452a.jpg" alt="»Du gode Gud, de sender marinekorpset ind!«"/></div>
</div>
<span class="caption"><p><b>25 af 27</b> 1972. Amerikanske luftangreb mod togstationen i Hai Phong.</p></span>
</div>
<div class="slide">
<div class="focal-point ">
<div>
<img src="http://multimedia.pol.dk/archive/00879/NORDVIETNAM_HuaKiem_879432a.jpg" alt="»Du gode Gud, de sender marinekorpset ind!«"/></div>
</div>
<span class="caption"><p><b>26 af 27</b> 30. april 1975. Folket hylder sejrherrerne ved befrielsen af Saigon. </p></span>
</div>
<div class="slide">
<div class="focal-point ">
<div>
<img src="http://multimedia.pol.dk/archive/00879/NORDVIETNAM_HuaKiem_879434a.jpg" alt="»Du gode Gud, de sender marinekorpset ind!«"/></div>
</div>
<span class="caption"><p><b>27 af 27</b> 30. april 1975. Nordvietnamesiske kampvogne i præsidentpaladset i Saigon. Klokken 11.30 blev Viet Congs flag hejst over paladset, og krigen blev erklæret slut.</p></span>
</div>
</div>
<a href="http://politiken.dk/?service=magasinet_billedhjul&amp;artid=2573243&amp;billedhjul=1" data-fancybox-type="iframe" class="fancybox-gallery gallery"/>
</div>
</div><p/><p/><p>
Der var også stunder, hvor præsidenten klart erkendte, at ingen ny ide fra 
nogen af generalerne ville være i stand til med ét at vende udviklingen. 
»Hvis jeg var Ho Chi Minh,« sagde han under et møde, »så ville jeg aldrig 
forhandle«. Da ambassaden i Saigon ved en anden lejlighed sendte en 
optimistisk rapport, der talte om »lys for enden af tunnelen«, fik det 
Johnson til at udbryde »For fanden, vi har ikke engang nogen tunnel! Vi ved 
ikke engang, hvor tunnelen er!« Præsident Johnson ville ikke have 
skønmalerier af situationen i Vietnam, men han ville på den anden side 
heller ikke høre på dystre advarsler. Den 2. april 1965 opsagde chefen for 
CIA, John A. McCone, sin stilling. Han havde stået i spidsen for 
efterretningstjenesten siden 1961, men var nu frustreret over, at 
præsidenten ikke læste de rapporter, han sendte ham. Med hans opsigelse 
fulgte en advarsel om situationen i Vietnam: »Vi er nu trukket ind i 
kamphandlinger i junglen, i en militær indsats vi ikke kan vinde, og som vi 
vil få utroligt svært ved at trække os ud af«. McCone havde ret, hvad angik 
præsidentens lydhørhed over for hans formaninger. Også denne advarsel røg i 
papirkurven. 
</p><h3>
Et tilbud til Ho 
</h3><p>
I slutningen af marts besluttede Johnson, at han den 7. april ville holde en 
tale til nationen fra Johns Hopkins University i Baltimore. Talen skulle 
demonstrere, at regeringen forstod konflikten i Vietnam og vidste præcist, 
hvad man ønskede at opnå. Den skulle også sende et klart signal om, at den 
amerikanske regering fortsat var villig til at indlede seriøse forhandlinger 
om fred i stedet for at sende flere landtropper, men at det var sidste 
udkald. Det var ingen tvivl om, at præsidenten tillagde talen stor 
betydning. Hans stab i Det Hvide Hus havde arbejdet med ordlyden i to uger. 
</p><p>
I talen fastholdt Johnson den forklaring på konflikten, at Kina var den 
egentlige magt bag Viet Cong (den kommunistiske oprørshær i Sydvietnam, 
red.), og at Nordvietnam blot agerede håndlanger: 
</p><p><i class=" bl-elem">»Over denne krig – over hele Asien – hviler der en anden realitet: den 
voksende skygge fra det kommunistiske Kina. Magthaverne i Hanoi bliver 
tilskyndet fra Peking. Dette er et regime, der har tilintetgjort friheden i 
Tibet, som har angrebet Indien, og som er blevet fordømt af de Forenede 
Nationer for aggression i Korea. Det er en nation, der hjælper de voldelige 
kræfter på næsten ethvert kontinent. Striden i Vietnam er del af et større 
mønster af aggressive hensigter.« </i></p><p>
Alligevel havde præsident Johnson et generøst tilbud, som han hermed fremsatte 
direkte til Ho Chi Minh (Nordvietnams præsident, red.): Hvis han ville 
standse støtten til FNL (anden betegnelse for Viet Cong, red.) og samarbejde 
med regeringen i Sydvietnam, ville USA til gengæld anerkende det 
nordvietnamesiske styre og betale en milliard dollars til et 
udviklingsprojekt, der med dæmninger på Mekongfloden ville kunne levere 
elektricitet til en betydelig del af befolkningen i begge lande. Han lovede 
også medicin, mad og skoler: 
</p><p><i class=" bl-elem">»Formålet er intet mindre end at skabe håb og en bedre tilværelse for mere 
end hundrede millioner mennesker. Og der er så meget at udrette. Den moderne 
lægevidenskabs vidundere kan blive spredt ud i de landsbyer, hvor tusinder 
dør hvert år på grund af manglende behandling. Skoler kan bygges til at lære 
folk de færdigheder, som kræves for at håndtere udviklingsprocessen ...« </i></p><p>
Var det et seriøst tilbud? Sandsynligvis. Johnson havde en grundlæggende tro 
på, at folk nærede de samme ønsker alle steder i verden, og at Ho og de 
øvrige ledere i Hanoi ville være modtagelige for den slags gode tilbud, som 
han så ofte havde haft held med i Kongressen. De vietnamesiske bønder ville 
få bedre veje, bedre vandforsyning og bedre høstudbytte. »Gamle Ho vil 
ikke kunne afvise det,« sagde han til en medarbejder. Tilbuddet blev endda 
fulgt op af nye fredsinitiativer fra Indien og fra FN’s generalsekretær U 
Thant. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00918/VIETNAM_WAR_U_S__918113" data-id="918113" data-imgtype="jpg" data-caption="Juni 1965. Under heftig beskydning fra snigskytter hjælper to sanitetssoldater en såret amerikansk faldskærmssoldat væk nær Thoung Lang. Foto: Horst Faas/AP Photo"/><p>
Inden talen på Johns Hopkins University havde Johnson igen inviteret Walter 
Lippmann (berømt journalist og forfatter, red.) til Det Hvide Hus for at 
diskutere indholdet med ham. Det nagede ham fortsat, at den prominente 
journalist var så skeptisk over for hans handlinger i Vietnam. Lippmann så 
Johnsons udkast til talen og mente, at den lød som et slet skjult krav om 
kapitulation. Præsidenten måtte have noget reelt at tilbyde regeringen i 
Hanoi, hvis de skulle gøres villige til at forhandle, påpegede Lippmann – 
for eksempel en betingelsesløs våbenhvile. Johnson lyttede, men besluttede 
sig for ikke at ændre talens ordlyd – og i dagene efter han havde holdt den, 
kunne præsidenten med lettelse konstatere, at Lippmann stod temmelig alene 
med sin skepsis. Stor set alle kommentatorer ved landets førende aviser 
roste præsidenten for at have fundet den helt rette balance. 
</p><p>
Snart stod det imidlertid også klart, at talen og de efterfølgende følere til 
regeringen i Hanoi ikke havde haft den ønskede effekt. Ho Chi Minh afviste 
resolut Johnsons tilbud i en tale til Nationalforsamlingen. Her 
sammenlignede han USA med en tyv, der råber »stop tyven!«, og fandt det 
hyklerisk først at ville »ødelægge vort land og massakrere vort folk«, for 
derefter at tilbyde en milliard dollars til genopbygning af landet. Også 
magthaverne i Beijing modarbejdede bestræbelserne fra såvel USA som FN: I 
samtaler med deres nordvietnamesiske allierede hævdede de, at der var tale 
om diplomatiske fælder, som skulle få dem til at acceptere en permanent 
amerikansk »besættelse« af Sydvietnam og dermed en permanent deling af 
landet. Da den gulerod, præsident Johnson havde holdt frem i sin tale, ikke 
havde haft den ønskede virkning, fandt han atter stokken frem. 
</p><h3>
Beijing og Moskva bejler til Hanoi 
</h3><p>
Det var ikke kun McGeorge Bundy, der havde været i Vietnam i februar under 
angrebet på Pleiku (Vietnamesisk by med amerikansk luftbase. Angrebet førte 
til voldsomme amerikanske bombninger, Operation Flaming Dart, som 
gengældelse, red.). Den sovjetiske premierminister Alexej Kosygin havde 
været i Hanoi på samme tid – for at overtale regeringen til at overveje 
forhandlinger med amerikanerne om en forhandlingsløsning på konflikten. Men 
hans besøg havde ikke fået præsident Johnson til at tøve med at indlede 
»Operation Flaming Dart«, og den situation blev en hjælp for 
nordvietnameserne, der ønskede at overtale den sovjetiske leder til at 
levere jord-til-luft-missiler til forsvar mod de amerikanske fly. 
</p><p>
Russerne var oprigtigt fortørnede over, at amerikanske fly bombede, mens den 
sovjetiske leder var i Hanoi, men følte også, at de var nødt til at reagere 
over for USA for at undgå, at episoden fremstod som en ydmygelse, der ville 
svække dem i rivaliseringen med Kina. Derfor blev konsekvensen af 
bombningerne ironisk nok, at mens præsident Johnson agerede ud fra en 
overbevisning om, at det reelt var kineserne, der stod bag Nordvietnams 
handlinger, fik hans egne handlinger Sovjetunionen til at trappe op og 
overgå Kinas økonomiske og militære hjælp til Nordvietnam. 
</p><p>
I 1965 var spændingerne mellem de to kommunistiske supermagter Kina og 
Sovjetunionen blevet særdeles åbenlyse. Deres rivalisering fremgik blandt 
andet af, hvordan de forsøgte at overbyde hinanden for at hjælpe styret i 
Hanoi. Her var det til gengæld tydeligvis de pro-kinesiske kræfter med Le 
Duan i spidsen, der havde overtaget, men politbureauet var fortsat præget af 
indre spændinger: Kina var trods alt stadig den gamle arvefjende, og mange 
havde endnu i frisk erindring, hvordan kineserne havde ofret Nordvietnam på 
diplomatiets alter i Genève i 1954. Man så dog ingen grund til vise dette 
nag udadtil, og da slet ikke så længe man kunne få både Kina og 
Sovjetunionen til at yde landet støtte. 
</p><p>
I april 1965 underskrev Nordvietnam en aftale med Kina, som ud over tungt 
artilleri, jord-til-luft-missiler og andet militært materiel også sendte 
tusinder af kinesiske soldater til landet. De var ikke kampenheder, men de 
frigjorde nordvietnamesiske soldater fra andre opgaver, så disse om 
nødvendigt kunne sendes i kamp. Samlet set kom omkring 300.000 kinesere til 
at gøre tjeneste i Nordvietnam i årene 1965-1968, og der var fortsat 
kinesiske soldater i landet helt frem til 1973. I alt 1.100 af dem mistede 
livet i krigen. Kineserne havde flere grunde til at optrappe støtten til 
Nordvietnam. En af dem var ganske enkelt håbet om at binde USA militært i 
Vietnam, så Kina selv kunne undgå en direkte militær konfrontation med den 
vestlige supermagt. De kinesiske soldater blev ikke forklædt som civile 
eller på anden måde skjult for den amerikanske efterretningstjeneste. 
Tværtimod: Magthaverne i Beijing ønskede, at amerikanerne var klar over 
deres tilstedeværelse, så det kunne afskrække USA fra at angribe i den 
nordlige del af landet. Af samme årsag forsøgte de kinesiske ledere heller 
ikke at skjule den store kinesiske militærbase i Yen Bai, 125 kilometer 
nordvest for Hanoi. Basen bestod af omkring to hundrede bygninger og en 
landingsbane, og amerikanerne kunne kun gætte på dens egentlige formål. Yen 
Bai blev aldrig et bombemål, og Johnson-regeringen nævnte heller ikke 
offentligt kinesernes tilstedeværelse i Nordvietnam. 
</p><p>
Efter at militæret i Indonesien i oktober 1965 styrtede præsident Sukarno, og 
i løbet af det følgende år myrdede omkring 500.000 af hans tilhængere, 
hvoraf mange var kommunister, blev støtten til Hanoi særlig vigtig for de 
kinesiske ledere. I Beijing opfattede man nu en optrapning af støtten til 
Nordvietnam som et vigtigt middel til at styrke Kinas troværdighed i 
regionen. 
</p><p>
De kinesiske aktiviteter i Nordvietnam var imidlertid et tveægget sværd for 
alle parter. For amerikanerne betød de, at der var store dele af landet, man 
ikke turde bombe, samtidig med at de kinesiske soldaters tilstedeværelse 
bestyrkede den amerikanske regering i dens tro på, at krigen fortsat havde 
betydning i den globale magtkamp. Formand Mao og de øvrige kinesiske ledere 
så på deres side støtten til Nordvietnam som et vigtigt led i bestræbelserne 
på ikke at blive inddæmmet af USA og som en god anledning til at markere sig 
som den nye ledestjerne i den kommunistiske verden. Ved at gøre Vietnam til 
en central kampplads hævede de imidlertid også indsatserne i Den Kolde Krig 
og trak endnu flere amerikanske soldater til Sydøstasien. 
</p><p>
Styret i Hanoi havde siden 1963 fulgt Kinas eksempel og fordømt den form for 
»revisionisme«, som Sovjetunionen havde stået for under Nikita Khrusjtjovs 
lederskab, men i oktober 1964 var Khrusjtjov blevet afsat og erstattet af 
Leonid Bresjnev, og det nye sovjetiske styre var opsat på at genvinde 
nordvietnamesernes loyalitet. Sovjetunionen havde støttet Nordvietnam 
siden1954, men landet havde aldrig tidligere haft særlig høj prioritet. 
Heller ikke den amerikanske tilstedeværelse i Indokina havde hidtil 
forstyrret de sovjetiske lederes nattesøvn: Ganske vist havde man med 
mellemrum udsendt solidaritetserklæringer, men lederne i Kreml havde 
frygtet, at en mere åben og storstilet støtte til de ofte uberegnelige 
nordvietnamesere ville skabe flere problemer end fordele i det 
internationale magtspil. Nu fik Kinas voksende indflydelse i Sydøstasien og 
amerikanernes militære optrapning imidlertid den russiske ledelse til at øge 
sin indsats. Russerne var på sin vis fanget af den samme supermagtslogik 
som amerikanerne: Hvilket signal ville det sende til regeringerne i 
Østtyskland, Tjekkoslovakiet og Polen, hvis den ledende kommunistiske magt 
ikke var villig til at hjælp det lille Nordvietnam med at modstå amerikanske 
bombeangreb? 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00918/Vietnam_War_918502" data-id="918502" data-imgtype="jpg" data-caption="Maj 1965. Amerikanske sanitetssoldater forbinder en såret 'læderhals', der er blevet ramt i maven af en Viet Cong-snigskytte ved Le My. Foto: Eddie Adams/AP Photo"/><p>
At optrappe støtten til Nordvietnam var dog et risikabelt skridt. Siden 
supermagterne under Cubakrisen i oktober 1962 havde stirret ned i afgrunden, 
havde der hersket en vis afspænding i deres indbyrdes forhold. Kunne 
russerne nu hjælpe vietnameserne uden atter at forværre forholdet til USA? 
Det kunne de måske, fordi de amerikanske ledere netop udmærket var klar over 
de sovjetiske lederes situation – ikke mindst deres rivalisering med Kina. 
Fra sovjetisk side ville man dog være helt sikre på, at amerikanerne forstod 
deres dilemma. Derfor henvendte russiske diplomater sig diskret til 
amerikanske efterretningsfolk og lod dem forstå, at Sovjetunionen ikke 
ønskede at blive direkte inddraget i krigen i Vietnam, og at man fortsat 
ville arbejde for en politisk løsning. For amerikanerne ville et tættere 
samarbejde mellem de to kommunistiske stormagter helt klart være en større 
trussel end en fortsættelse af deres rivalisering, så hvis prisen herfor nu 
var, at Sovjetunionen sendte flere våben og penge til Nordvietnam for at 
værne om sin status, så var det til at leve med. 
</p><p>
Lederne i Hanoi forstod at få mest muligt ud af Kremls frygt for at miste 
prestige i den kommunistiske verden. Den 25. maj 1965 kunne amerikanske 
efterretningskilder melde til Washington, at de første avancerede sovjetiske 
våben var blevet set i Vietnam: 15 MIG 15/17-fly, hundrede panserkøretøjer 
udstyret med antiluftskyts, IL-28 »Beagle«-bombefly og 
jord-til-luft-missiler. Senere fulgte en strøm af andet udstyr og ofte også 
rådgivere. Omkring 3000 sovjetiske teknikere blev direkte involveret i den 
nordvietnamesiske krigsindsats, og tusinder af nordvietnamesiske soldater 
blev trænet på sovjetiske militærakademier. Tre år senere tegnede 
Sovjetunionen sig for over halvdelen af al støtte til Nordvietnam. Ud over 
de geopolitiske kalkyler, som lå bag den sovjetiske optrapning, gav krigen i 
Vietnam også landets militær en lejlighed til at afprøve nye våbensystemer i 
kamp og studere det amerikanske materiel på nærmere hold. 
</p><p>
(...) 
</p><h3>
Med koldt blod 
</h3><p>
Ser man tilbage på, hvordan Den Kolde Krig ellers udviklede sig globalt i 
midten af 1960’erne, er der en slående ironi i, at præsident Johnson valgte 
at sende kamptropper til Vietnam, netop som de kommunistiske bevægelser var 
trængt i det meste af den tredje verden: Der var militærkup og tilnærmelser 
til USA i f.eks. Congo, Algeriet og Ghana samt ikke mindst det folkerige 
Indonesien, hvor hærchefen Suharto førte klapjagt på kommunister i 1965 og 
1966. Udviklingen andre steder på kloden fik imidlertid ikke Johnson til at 
bekymre sig mindre om udviklingen i Vietnam. Om noget, ansporede den ham 
yderligere. Det sammen gjorde den invasion, han selv havde sat i værk i Den 
Dominikanske Republik i slutningen af april 1965. Johnson havde sendt op mod 
30.000 soldater til landet – angiveligt for at beskytte amerikanske 
statsborgere efter et kup i landets hovedstad Santo Domingo. Præsidenten 
havde hævdet, at kuppet var ledet af cubanske kommunister, der kappede 
hovederne af et stort antal mennesker – også selv om CIA ikke havde været i 
stand til at levere nogen beviser for påstanden, og amerikanske embedsmænd 
på stedet afviste den. Overdrivelser eller ej: Operationen i Den 
Dominikanske Republik var efter Johnsons mening forløbet godt. Den havde 
været populær i den amerikanske offentlighed, og landet havde fået et 
USA-venligt styre. Dermed styrkede den Johnsons tro på, at han med et 
tilstrækkeligt antal soldater også kunne vende udviklingen i Sydvietnam. 
</p><p>
Et panel af rådgivere, der gik under navnet »Vismændene«, tilskyndede også 
Johnson til at optrappe. Panelet bestod af ti udenrigspolitiske autoriteter 
– deriblandt et par tidligere udenrigsministre – og på et møde den 8. juli 
fortalte de præsidenten, at han ikke havde andre muligheder, hvis han 
ønskede at forhindre en kommunistisk sejr. Og hvis den kom, ville den bringe 
USA’s nationale sikkerhed i fare. Hos et par af Johnsons rådgivere vakte 
panelets skråsikkerhed forargelse. George Ball henvendte sig efter mødet til 
én af dem, tidligere udenrigsminister Dean Acheson, og fortalte ham i klare 
vendinger, at han og de andre var »en flok gamle skiderikker«, som mest af 
alt mindede ham om »en flok gribbe, der sidder på et hegn og lader de unge 
mænd dø: I ved ikke en skid om, hvad I taler om ... I sidder bare der og 
siger uansvarlige ting!«
</p><p/><hr class="img-placeholder" data-classname="inline-img" data-src="http://multimedia.pol.dk/archive/00918/VIETNAM_WAR_918129" data-id="918129" data-imgtype="jpg" data-caption="I Long Kharh-provinsen venter to amerikanske soldater på en helikopter, som skal fragte liget af deres dræbte kammerat væk fra slagmarken. Foto: L. Paul Epley/AP Photo"/><p>
Vanen tro lyttede Johnson mere til fortalerne for en optrapning end til George 
Ball. General Westmoreland og forsvarschefen general Earle Wheeler havde den 
7. juni meddelt ham, at de måtte have tilført yderligere 41.000 tropper med 
det samme for at forhindre, at ARVN brød sammen. Derefter var der brug for 
yderligere 52.000 soldater over de følgende måneder for at vende 
udviklingen. Da præsident Johnson konsulterede Robert McNamara om 
optrapningen, opfordrede denne ham til at droppe alle militære forbehold og 
på den måde tvinge Nordvietnam og FNL til forhandlingsbordet: Han skulle 
give Westmoreland alle de soldater, han ønskede, og desuden indkalde 225.000 
reservister til hæren, minere havnen i Hai Phong og bombe løs: våben og 
brændstoflagre, jernbaner og industrianlæg. Johnson stejlede. Det var en 
større optrapning, end han var parat til. Han ønskede fortsat at føre en 
begrænset krig, og den skulle, med udenrigsminister Dean Rusks ord, føres 
»med koldt blod«. 
</p><p>
Lidt over middag den 28. juli 1965 trådte Lyndon Johnson frem foran 200 
journalister i Det Hvide Hus. Han opsummerede, hvorfor amerikanere kæmpede i 
Vietnam, og bekendtgjorde så, at han agtede at sende yderligere 50.000 
kamptropper til landet, således at antallet derefter ville være 125.000. Han 
sagde også, at han ville sende flere, hvis han blev bedt om det og skønnede 
det nødvendigt – i fortrolighed havde han allerede lovet general 
Westmoreland yderligere 50.000. Dette var krig, understregede Johnson, men 
det var »en anden slags krig«: Der var ingen »marcherende hære og 
højtidelige erklæringer.« Præsidenten understregede situationens alvor, men 
udtalte i samme åndedrag, at det ikke var nødvendigt at indkalde reserverne 
eller på anden måde sætte nationen på krigsfod. Han udtrykte også sin vilje 
til fredsforhandlinger og sit håb om, at FN ville sætte sine »ressourcer, 
energi og enorme prestige« ind på at finde en fredelig løsning. 
</p><p>
Undervejs i sin tale nævnte præsidenten lakonisk en markant ændring af 
værnepligten i USA: Man ville fordoble antallet af unge mænd, som blev 
indkaldt, fra 17.000 til 35.000. For en sikkerheds skyld understregede han 
dog over for de fremmødte journalister, at den beslutning ikke signalerede 
»et politisk skift af nogen som helst art«. Privat forklarede Johnson sin 
underspillede præsentation på karakteristisk maner: »Hvis du har en 
svigermor med kun ét øje, og det sidder midt i panden på hende, så sætter du 
hende jo heller ikke til skue i dagligstuen!« 
</p><h3>
»Søg og tilintetgør« 
</h3><p>
USA’s øverstkommanderende i Vietnam, general William Westmoreland, var stolt 
over at have fået ansvaret for, hvad han selv betegnede som 
»verdenshistoriens mest sofistikerede krig«. Han rådede ikke alene over 
voldsom ildkraft, men også elektronisk udstyr, der på lang afstand kunne 
spore lugten af menneskelig urin. Der var computere, som kunne hjælpe med at 
forudsige, hvor og hvornår fjenden ville angribe. Store troppestyrker og 
tonsvis af avanceret materiel kunne på rekordtid flyttes rundt i hele 
landet. Westmoreland rådede over C-47 transportfly, som var blevet ombygget 
til flyvende kanonstillinger, der kunne affyre 18.000 skud i minuttet. »Puff 
the Magic Dragon« kaldte de amerikanske soldater dem. Og så var der 
selvfølgelig sværmene af helikoptere og de kæmpestore B-52 bombefly. Ifølge 
den tidligere NFL-partisan Truong Nhu Tang, kunne ingen af junglens farer 
måle sig med dem. Når bomberne faldt fra 10 kilometers højde var det 
</p><p><i class=" bl-elem">»En oplevelse af ufortyndet psykologisk rædsel, som vi blev kastet ud i, 
dag efter dag, i flere år i træk. Fra en kilometers afstand maste brølet fra 
B-52’ernes eksplosioner ens trommehinder og efterlod mange af dem, der boede 
i junglen, permanent døve. På en kilometers afstand slog chokbølgerne ofrene 
halvt bevidstløse. Ethvert nedslag inden for en halv kilometers afstand fik 
væggene i bunkerne til at brase sammen og begrave de mennesker, der krøb 
sammen derinde, levende.« </i></p><p>
Westmoreland havde masser af teknologi, men ikke nogen brugbar strategi. 
Bestræbelserne på at bekæmpe modstandsbevægelsen med alle disse avancerede 
våben svarede ofte til at forsøge at luge ukrudt med en gravko. »Search and 
destroy« – søg og tilintetgør – var nærmest baseret på, at patruljer af 
amerikanske og sydvietnamesiske soldater faldt i baghold og derefter 
tilkaldte forstærkning, så fly eller helikoptere kunne angribe fra luften. 
Omkring 90 procent af alle træfninger blev indledt af FNL. Det var dog som 
regel også dem, der bestemte, hvornår kamphandlingerne blev afbrudt igen, og 
det var ofte før fly eller helikoptere kunne nå frem. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00918/nam2_918730" data-id="918730" data-imgtype="jpg" data-caption="Oktober 1966. En amerikansk marineinfanterist rækker ud efter en en kammerat efter en voldsom ildkamp syd for den demilitariserede zone. Det ikoniske billede har siden fået titlen 'Reaching Out'. Foto fra bogen"/><p>
Ofte havde fjenden også held til at trække de amerikanske styrker ud i øde 
bjergområder, fordi general Westmoreland håbede på store åbne 
konfrontationer, hvor amerikanerne kunne udnytte deres teknologiske 
overlegenhed. Det håb blev som regel skuffet, for nordvietnameserne vidste 
udmærket, at deres egen styrke lå i mindre overraskelsesangreb, hvor de 
kunne komme så tæt på, at amerikanerne ikke havde fordel af støtte fra 
luften. Ifølge tal fra forsvarsministeriet blev 96 procent af alle 
træfninger med fjenden udkæmpet af kompagnier og mindre enheder. 
</p><h3>
»Hvis det er en død vietnameser, så er det en Viet Cong« 
</h3><p>
I marts 1965 holdt præsident Johnson en peptalk for de militære stabschefer i 
Det Hvide Hus, og bad dem blandt andet om at »dræbe flere Viet 
Congguerillaer«. Han forventede ugentlige rapporter om, hvor mange det var 
lykkedes at få ram på. Hvad den overordnede målsætning med drabene var, 
sagde han ikke noget om. Efterhånden stod det dog klart, at det simpelthen 
var selve drabsratioen, general Westmoreland satte sin lid til – det vil 
sige, hvor mange partisaner der blev dræbt, for hver amerikansk soldat der 
døde. Var den høj, måtte fjenden vel før eller siden give op, og i de 
områder, som de amerikanske og sydvietnamesiske soldater havde ryddet, kunne 
lokale militiaer derefter tage sig af sikkerheden. Hvad generalen ikke 
vidste, var, hvor stor en del af lokalbefolkningen, der aktivt støttede 
modstandsbevægelsen, eller hvor mange flere soldater og partisaner 
Nordvietnam kunne sende sydpå. Derfor var det i sagens natur også svært at 
beregne, hvornår man havde vundet. Desuden var denne drabsratio et tveægget 
sværd i den hjemlige amerikanske debat, for det var jo trods alt 
underforstået, at man for at kunne dræbe flere fjendtlige soldater også 
måtte ofre flere amerikanske soldaters liv. 
</p><p>
Selv hvis man så bort fra moralske indvendinger og ressourcespild, virkede den 
amerikanske strategi i Sydvietnam stadig mod hensigten. Den undergravede 
»den anden krig«, pacificeringen – bestræbelserne på at vinde hjerter og 
sind. Da man absolut ville kvantificere krigens gang, blev hovedreglen, med 
soldaten og forfatteren Philip Caputos ord, at »hvis det er en død 
vietnameser, så er det en Viet Cong«. Det gav ikke ligefrem et mere 
retvisende billede af fjendens reelle tab, og endnu mere misvisende blev det 
af, at der også var intern konkurrence mellem hærens divisioner om, hvem der 
havde dræbt flest partisaner. De hidtidige tabstal kom tilmed til at danne 
grundlaget for efterfølgende kvoter og målsætninger. Var fjenderne det meste 
af tiden usynlige – eller svære at kende fra vennerne – så blev de alt for 
synlige i statistikker og beregninger. 
</p><p>
Der var mange områder i Sydvietnam, hvor lokalbefolkningen bakkede op om 
modstandsbevægelsen, og hvor mange selv var partisaner, men der var også 
mange landsbyer, hvor indbyggerne forsøgte at holde sig neutrale, men blev 
presset og truet fra begge sider. Kommunistiske kadrer udvidede helt bevidst 
kampzonen. Tusinder af civile embedsmænd, der ikke var loyale over for FNL, 
blev myrdet eller bortført og erstattet af loyale støtter. De fleste 
familier i Sydvietnam betalte, frivilligt eller ufrivilligt, skat til 
modstandsbevægelsen, der også gravede underjordiske gange og byggede 
fæstningssystemer mellem mange landsbyer. Der var eksempler på, at 
modstandsbevægelsen, som en straf mod landsbyer, der ikke samarbejdede – 
åbnede ild mod amerikanske og sydvietnamesiske soldater fra disse landsbyer, 
og dermed fangede indbyggerne i krydsilden. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00918/Vietnam_War_918442" data-id="918442" data-imgtype="jpg" data-caption="August 1966. En mor og hendes tre børn flygter fra kampe cirka 220 km sydøst for Saigon. Foto: Dang Van Phuoc/AP Photo"/><p>
Mange steder i Sydvietnam risikerede de lokale beboere at være i stor fare for 
at blive fanget i krydsild, men i de områder, som amerikanerne gav status 
som »free fire zones«, var de nærmest lovløse. Her påberåbte militæret sig 
ret til at skyde på stort set alt, hvad der rørte sig på landjorden. 
Forinden man gav et område status af »free fire zone«, havde afdelingen for 
psykologisk krigsførelse (PWO) smidt masser af flyveblade, hvor de 
opfordrede landsbyernes beboere til at forlade området. Nogle af 
flyvebladene var henvendt direkte til partisanerne. På et af dem stod der 
blandt andet: 
</p><p><i class=" bl-elem">»Du er træt, du er syg. Dine ledere fortæller dig, at sejren er nær. De 
tager fejl. Kun DØDEN er nær. Hører du flyene? Hører du bomberne? Dette er 
lydene af DØD: din DØD! Tag jer sammen nu for at overleve.« </i></p><p>
»Free fire zones« var i begyndelsen få, fjerntliggende og sparsomt befolkede, 
men systemet bredte sig efterhånden ud over landkortet, så det snarere blev 
de zoner, hvor flyene ikke måtte skyde frit, der fik en særlig status. Disse 
blev til »no fire zones« eller »controlled fire zones«. Også i de områder, 
hvor der kunne skydes frit, boede der imidlertid fortsat masser af civile, 
som ikke havde i sinde at forlade deres jord. Var deres huse ødelagt, boede 
de ofte i de tunneler, som modstandsbevægelsen havde gravet, hvilket kun 
gjorde det endnu sværere at kende forskel på dem og partisanerne. På en 
absurd måde var opfindelsen af disse »free fire zones« en måde, hvorpå man 
kunne lade som om, man udkæmpede en konventionel krig med klare fronter. Bag 
fjendens linjer var alle i princippet legitime mål, fordi flyveblade og 
opslag i landsbyerne havde advaret alle på forhånd. Fra landjorden og fra 
helikoptere kunne man derfor skyde i forvisning om, at det foregik efter et 
sæt regler. Samtidig talte alle dræbte med i statistikken som »Viet Cong«. 
</p><p>
Om natten søgte det amerikanske militær efter partisaner ved at tage billeder 
med infrarød film fra RF-4C Phantom jetfly. På filmen optrådte f.eks. et 
lejrbål som en hvid prik med en hale efter. Et kort med koordinaterne blev 
straks efter filmens fremkaldelse overdraget til artilleriet, der derefter 
indledte beskydning. Det forblev et mysterium, hvordan man ud fra den hvide 
prik og halen kunne fastslå, at personerne rundt om bålet tilhørte 
modstandsbevægelsen. Det forblev ligeledes et mysterium, hvordan man 
forestillede sig, at man kunne vinde ved at dræbe nok af dem. Da general 
Giap i 1969 så tilbage på de foregående fire års krig, undrede han sig over 
det amerikanske spild af ressourcer: 
</p><p><i class=" bl-elem">»USA har en strategi baseret på udregninger. De spørger computerne, lægger 
til og trækker fra, uddrager kvadratrødder og skrider så til handling. Men 
matematisk strategi virker ikke her ... Hvis den gjorde, havde de allerede 
udryddet os.«</i></p><p>
Bombningerne i Sydvietnam var med til at drive omkring 4 millioner 
sydvietnamesere – omkring en fjerdedel af befolkningen – væk fra deres 
landsbyer og i internt eksil. Mens de fleste beslutningstagere i Washington 
så det som en tragisk, men uundgåelig konsekvens af krigen, var der også 
amerikanske officerer og embedsmænd, som så affolkningen af store 
landområder som en integreret del af oprørsbekæmpelsen: Man drænede sumpen 
og fjernede dermed FNL’s eksistensgrundlag, hed det. Der var også forskere, 
som ligefrem så tvangsflytninger som en hurtig moderniseringsproces. 
Soldaterne bragte bønderne til byerne og til en mere moderne livsstil, 
anførte de. Én af dem var professor Samuel P. Huntington fra Harvard, som 
spekulerede over, om ikke USA med denne ufrivillige »urbanisering og 
modernisering« måske ligefrem ved et tilfælde havde fundet svaret på 
»nationale befrielseskrige.« Der var mange ting, Huntington overså. En af 
dem var, at flygtningepresset fik leveomkostningerne i Saigon og andre byer 
til at stige voldsomt – 170 procent bare fra 1965 til 1967. 
</p><h3>
»Flere flag«
</h3><p>
Den amerikanske regering var særdeles opmærksom på den praktiske og især den 
symbolske betydning af, at flere lande aktivt støttede krigsindsatsen i 
Sydvietnam. Præsident Johnson havde allerede i foråret 1964 indledt en 
såkaldt »More Flags«-kampagne, men havde endnu ikke haft megen succes med at 
finde allierede. En forespørgsel i kredsen af NATO-lande havde ikke givet 
resultater. USA’s nordlige nabo, Canada, ønskede ikke at sende tropper til 
Vietnam, og gav endda asyl til amerikanske desertører. Særligt svært var det 
at forklare den amerikanske befolkning, at heller ikke briterne ville 
bidrage med soldater. Regeringen i London henholdt sig officielt til, at 
Storbritannien som et af landene bag Genèveaftalen i 1954 ikke kunne være en 
krigsførende part i konflikten – hvortil den amerikanske regering over for 
offentligheden tilføjede den forklaring, at Storbritannien selv havde travlt 
med lignende kampe mod partisaner i Malaysia. Sandheden var snarere, at den 
britiske regering vidste, hvor upopulær krigen i Vietnam var i den britiske 
befolkning. Storbritannien beholdt sin ambassade i Hanoi og forblev under 
hele krigen Nordvietnams største ikke-kommunistiske handelspartner. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00918/Vietnam_War_918500" data-id="918500" data-imgtype="jpg" data-caption="December 1965. To US Marine-soldater har fanget en mand mistænkt for at være Viet Cong-partisan i Viet An-dalen. Foto: AP Photo"/><p>
Det var nærmest indlysende, at franske tropper ikke ville være en god ide, men 
derudover havde den amerikanske regering uden tøven også afvist general de 
Gaulles bestræbelser på at komme til at spille en rolle som mægler i 
konflikten. Frankrig var på sin side ydermere opsat på at bevare et godt 
forhold til Kina. Derfor nøjedes den franske regering med, nærmest symbolsk, 
at bidrage med landbrugsstøtte til Sydvietnam. 
</p><p>
Lyndon B. Johnson var ikke subtil, når han bag lukkede døre beskrev sit 
samarbejde med europæiske ledere. Måden at håndtere tyskerne på, fortalte 
han en rådgiver, var at »blive ved med at klappe dem på hovedet, og så en 
gang imellem sparke dem i kuglerne«. Den vesttyske kansler, Ludwig Erhard, 
blev da også udsat for et voldsomt diplomatisk pres for at bidrage med et 
eller andet i Vietnam. Under et besøg i Washington i december 1965 blev han 
udsat for det i Kongressen så velkendte »Johnson-treatment«, hvor den 
amerikanske præsident lænede sig helt ind over ham og skiftevis appellerede 
og truede: Efter alt, hvad USA havde gjort for Vesttyskland, var det 
mindste, man kunne forvente til gengæld vel, at et par bataljoner blev sendt 
til Sydvietnam? Kansleren og den tyske regering slap ud af den diplomatiske 
klemme ved i stedet at udruste et hospitalsskib, Helgoland, og sende det til 
Vietnam. 
</p><p>
Andre allierede forsøgte også at demonstrere imødekommenhed over for USA ved 
at acceptere at yde teknisk og medicinsk bistand til Sydvietnam. De 
frygtede, at en kategorisk afvisning af at bidrage kunne svække NATO – og 
måske ligefrem få USA til at opgive sin militære tilstedeværelse i 
Vesteuropa. Danmarks udenrigsminister Per Hækkerup delte denne frygt. Derfor 
tilkendegav han over for den amerikanske regering, at man ville se med 
velvilje på en anmodning fra den sydvietnamesiske regering om medicinsk 
bistand. Den danske regering afslog dog høfligt, da man blev bedt om at 
opføre et hospital med danske læger og sygeplejersker i landet. I stedet 
tilbød man at uddanne nogle sydvietnamesiske sygeplejersker i Danmark. Det 
var dog et tilbud, som intet gjorde for reelt at fremme de amerikanske 
målsætninger. Hvad USA ønskede, var nemlig en dansk fysisk tilstedeværelse i 
Sydvietnam. Man ønskede, som præsident Johnson udtrykte det over for den 
danske statsminister Jens Otto Krag i juli 1965, at dansk bistand til 
Sydvietnam skulle sende »et klart signal til verden« om, hvor Danmark stod i 
konflikten. Et sådant klart politisk signal ønskede den danske regering ikke 
at sende. 
</p><p>
Det samme billede tegnede sig for de fleste andre af USA’s allierede. Hårdt 
presset gav Japan tilsagn om at sende et lægehold til Sydvietnam og dermed 
yde en slags forsinket krigsskadeserstatning til Indokina, men heller ikke 
dette bidrag havde dog den synlighed, den amerikanske regering ønskede sig. 
Præsident Johnson måtte i Japans tilfælde trøste sig med, at de amerikanske 
baser på Okinawa trods alt spillede en fremtrædende rolle i USA’s 
engagement. 
</p><p>
Et par andre europæiske lande sendte også lægehold afsted, men ellers var der 
ikke meget hjælp at hente fra USA’s europæiske allierede. En del af 
forklaringen fik amerikanerne senere i en undersøgelse udført af U.S. 
Information Agency: »Befolkningerne i de [vesteuropæiske] lande ser generelt 
ikke Vietnam i sammenhæng med Den Kolde Krig,« lød konklusionen. 
</p><p>
Blandt de få lande, der allerede ved første henvendelse sendte både tropper og 
paramilitære styrker, var Taiwan, og landet var endda parat til at sende 
flere. Johnson-regeringen frygtede imidlertid, at en massiv tilstedeværelse 
af kinesiske nationalister fra Taiwan kunne provokere Kina til at 
intervenere, så man takkede pænt nej til flere tropper og gjorde tilmed, 
hvad man kunne, for ikke at skilte med dem, der allerede var i Sydvietnam. 
Fem andre lande bidrog i de følgende år ligeledes med tropper – Australien, 
New Zealand, Sydkorea, Filippinerne og Thailand. Størst udbytte af sine 
appeller om støtte fik præsident Johnson fra Sydkorea, Australien og New 
Zealand. Disse lande mente at have en direkte interesse i, at USA engagerede 
sig i Sydøstasien, og de var villige til at forsøge at inddæmme Kina. 
Australiens egentlige interesse var ikke Vietnam, men derimod kommunisternes 
indflydelse i Indonesien. Det var imidlertid den australske regerings 
opfattelse, at prisen for at få USA til at fastholde en interesse for 
udviklingen i Indonesien var, at de selv bidrog med styrker til den 
amerikanske indsats i Vietnam. Bidraget i Vietnam var mere som et afdrag på 
en forsikringspolice for fremtidig amerikansk støtte, end det var et 
vidnesbyrd om reel frygt for, at dominobrikkerne skulle falde hele vejen fra 
Sydvietnam til Australien. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00918/nam3_918708" data-id="918708" data-imgtype="jpg" data-caption="August 1964. Soldater fra Australian Air Force ankommer til Saigons lufthavn. De skulle hjælpe den sydvietnamesiske hær med at transportere tropper og forsyninger. Senere fulgte også australske kamptropper. Foto fra bogen"/><p>
Allerede i 1962 sendte Australien en gruppe militære rådgivere til Sydvietnam, 
og i maj 1965 fulgte soldater fra 1. Battalion, Royal Australian Regiment. 
Australske tropper havde 12 års erfaring med oprørsbekæmpelse i Malaya 
(1948-1960). I 1967 var antallet af australske soldater i Sydvietnam nået op 
på 7500. Hertil kom 517 new zealandske soldater, som var integreret i de 
australske styrker. I alt kom 50.000 australiere ud af en befolkning på 
omkring 12 millioner til at gøre militærtjeneste i Vietnam. Omkring 500 af 
dem blev dræbt i krigen. Selv om det var et af de største troppebidrag USA 
fik, påpegede flere i Washington ikke desto mindre, at Australien under 2. 
Verdenskrig havde sendt 300.000 mand. 
</p><p>
Det sydkoreanske troppebidrag var langt det største. En lille gruppe 
kampinstruktører blev i foråret 1965 fulgt af 2000 ingeniørsoldater, 
suppleret med infanteritropper. Som modydelse for amerikansk økonomisk og 
militær hjælp til Sydkorea sendte landet siden hele divisioner til Vietnam. 
Ved udgangen af 1965 var der 21.000 sydkoreanske soldater i Vietnam, og et 
år senere var antallet mere end fordoblet. Flere end 300.000 sydkoreanske 
soldater kom til at kæmpe i Vietnam mellem 1965 og 1973, og næsten 5000 af 
dem mistede livet. 
</p><p>
Også Thailand kom til at spille en særdeles vigtig rolle. Landet havde en 
vital interesse i at bevare Laos som en ikke-kommunistisk stødpude mod Kina 
og Nordvietnam, og stillede derfor baser til rådighed for det amerikanske 
luftvåben. Amerikanerne fik også lov til selv at bygge en række baser i 
landet. Ligeledes uddannede Thailand sydvietnamesiske piloter, og mod 
slutningen af 1960’erne var op mod 11.000 thailandske soldater stationeret i 
Sydvietnam. I al diskretion sendte Thailand også den CIA-trænede »Black 
Panther« division til Laos. 
</p><p>
Uden at forklejne Thailands, Sydkoreas og Filippinernes ofre, er det ikke helt 
forkert at sige, at der nærmest var tale om lejetropper, for USA betalte 
helt bogstaveligt en utrolig høj pris for disse landes bidrag. Offentligt 
blev de præsenteret som trofaste allierede, der frivilligt havde meldt sig 
for at kæmpe, men for eksempel Filippinerne modtog 39 millioner dollars for 
de tropper, landet havde i Vietnam i årene 1967-69, hvilket svarede til 
26.000 dollars per soldat. De to andre lande modtog lignende kompensation, 
foruden lukrative kontrakter i Sydvietnam og øget økonomisk støtte hjemme. I 
Sydkoreas tilfælde blev det særligt tydeligt, hvor stor vægt man i 
Washington lagde på ideen om at kunne fremvise en bred international 
koalition i Vietnam: USA havde lige så mange tropper i Sydkorea for at 
bevogte grænsen til Nordkorea, som Sydkorea nu sendte til Vietnam. 
Forskellen var bare, at Sydkorea fik penge for det. 
</p><p class=" bl-elem"><i class=" bl-elem">Publiceret 8. marts 2015</i></p>	
</div>
</div></body></html>
