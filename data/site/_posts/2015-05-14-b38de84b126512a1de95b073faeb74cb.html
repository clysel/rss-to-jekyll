---
layout:     post
title: 	    "Coen-brødrene langer ud efter Netflix"
post_author:	    
post_date:	    Thu, 14 May 2015 09:44:11 +0200
post_site:	    politiken.dk 
post_link:	    http://politiken.dk/kultur/filmogtv/cannes/cannes_2015/ECE2668771/coen-broedrene-langer-ud-efter-netflix/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4>Cannes 2015</h4>
<div class="fakta-body"><p>
Dette års Cannes-filmfestival bliver den 68. i rækken og kommer til at foregå 
fra 13. til 24. maj. 
</p>
<p>
De nominerede film til Guldpalmen samt instruktøren af de enkelte film: 
</p>
<ul class="rt-ul-list">
<li>'Carol'. USA, af Todd Haynes. </li>
</ul>
<ul class="rt-ul-list">
<li>'Macbeth'. England/USA, af Justin Kurzel. </li>
</ul>
<ul class="rt-ul-list">
<li>'Dheepan'. Frankrig, af Jacques Audiard. </li>
</ul>
<ul class="rt-ul-list">
<li>'The Measure of Man'. Frankrig, af Stéphane Brizé). </li>
</ul>
<ul class="rt-ul-list">
<li>'Marguerite and Julien'. Frankrig, af Valerie Donzelli. </li>
</ul>
<ul class="rt-ul-list">
<li>'The Tale of Tales'. Italien, af Matteo Garrone. </li>
</ul>
<ul class="rt-ul-list">
<li>'The Assassin'. Kina, af Hsiao-Hsien Hou. </li>
</ul>
<ul class="rt-ul-list">
<li>'Mountains May Depart'. Kina, af Jia Zhangke. </li>
</ul>
<ul class="rt-ul-list">
<li>'Our Little Sister'. Japan, af Hirokazu Koreeda. </li>
</ul>
<ul class="rt-ul-list">
<li>'The Lobster'. Grækenland, af Yorgos Lanthimos. </li>
</ul>
<ul class="rt-ul-list">
<li>'Mon roi'. Frankrig, af Maïwenn. </li>
</ul>
<ul class="rt-ul-list">
<li>'Mia madre'. Italien, af Nanni Moretti. </li>
</ul>
<ul class="rt-ul-list">
<li>'Son of Saul'. Ungarn, af Laszlo Nemes. </li>
</ul>
<ul class="rt-ul-list">
<li>'Youth'. Italien, af Paolo Sorrentino. </li>
</ul>
<ul class="rt-ul-list">
<li>'Louder Than Bombs'. Norge/Frankrig/DK/USA, af Joachim Trier. </li>
</ul>
<ul class="rt-ul-list">
<li>'Sea of Trees’. USA, af Gus Van Sant. </li>
</ul>
<ul class="rt-ul-list">
<li>'Sicario'. USA, af Denis Villeneuve. </li>
</ul>
<ul class="rt-ul-list">
<li>‘Cronic’, Mexico, af Michel Franco. </li>
</ul>
<ul class="rt-ul-list">
<li>‘Valley of love’, Frankrig, af Guillaume Nicloux.</li>
</ul>
</div>
</div>
<p>
De er her efterhånden alle sammen. Filmindkøberne, filmjournalisterne, 
filmskaberne, filmnørderne - og alle dem, der blot håber på at få et glimt 
af stjernerne på den røde løber. 
</p><p>
Og mens dette års filmfestival i Cannes skydes i gang, er Coen-brødrene, Joel 
og Ethan, også ankommet til den franske riviera. 
</p><p>
For første gang nogensinde har festivalens ledelse valgt at sætte to mand i 
spidsen for juryen, der skal bestemme hvilken film og instruktør, der skal 
løbe med Guldpalmen. Den fornemme ære har Coen-brødrene benyttet til at 
melde klart ud om deres syn på filmmediets tilstand netop nu. 
</p><p>
Joel Coen blev nemlig på juryens pressemøde i festivalpalæet i Cannes bedt om 
at forholde sig til den udvikling, der er i gang på filmområdet, hvor den 
klassiske måde at se film på - altså i biografen - presses gevaldigt af 
blandt andre Netflix, Amazon og video-on-demand-udbydere. 
</p><p>
»Hvordan vi har det med, at folk ser 'Lawrence of Arabia' på deres iPhone?«, 
replicerede Joel Coen ud i salen. Og svarede selv, før de talstærkt 
fremmødte journalister nåede at sige noget. 
</p><p>
»Der er noget særligt ved at sidde sammen med en stor flok mennesker og se en 
film på en 80-tommers-skærm. Intet kan konkurrere med det, og det er sådan 
noget, filmfestivaler som denne kan være med til at holde i live«. 
</p><p><b>Ser ikke tv</b></p><p>
Coen-brødrene, Joel på 60 og Ethan på 57, har været fast inventar på 
festivalen i Sydfrankrig i flere årtier. 
</p><p>
Brødrene har haft ikke mindre end ni af deres film med i Cannes, og de vandt i 
1991 Guldpalmen for 'Barton Fink' og delte prisen for 'Bedste instruktør for 
filmen 'Fargo' (1996) og 'The Man Who Wasn't There' (2001). 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/filmogtv/cannes/cannes_2015/ECE2666988/det-skandinaviske-cannes-haab-ligger-i-aar-paa-skuldrene-af--norge/">Det skandinaviske Cannes-håb 
ligger i år på skuldrene af ... Norge</a></p><p>
Deres sidste Cannes-pris fik de så sent som sidste år, hvor 'Inside Llewyn 
Davis' indbragte dem en Grand Prix. 
</p><p>
Det er med andre ord nogle helt tunge drenge, der præsiderer i juryen, som 
tæller Sienna Miller, Jake Gyllenhaal, den spanske skuespillerinde Rossy de 
Palma, instruktøren Guillermo Del Toro, musikeren Rokia Traoré fra Mali, den 
franske skuespillerinde Sophie Marceau og det canadiske stjerneskud, 
26-årige Xavier Dolan. 
</p><p>
Det var da også naturligt nok de amerikanske Coen-brødre som dominerede 
talestrømmen på pressemødet med juryen. 
</p><p>
Joel og Ethan Coen talte eksempelvis om deres syn på film som iskold <i>business</i>, 
og om at de faktisk ikke ser særligt meget tv. 
</p><p>
»Det er ikke fordi, at jeg ikke kan lide tv«, sagde Ethan Coen, som blev bedt 
om at forholde sig til, at brødrenes klassiker, 'Fargo', er blevet til en 
tv-serie for nylig. 
</p><p>
»Men tv er fremmed for mig. Jeg har ikke set en tv-serie i årtier«, tilføjede 
han. 
</p><p><b>19 film kæmper om Guldpalmen</b></p><p>
Film skal han og broderen og resten af juryen til gengæld se masser af i de 
kommende godt to uger frem til, at priserne i Cannes uddeles søndag 24. maj. 
19 film i alt skal de se. 
</p><p>
Juryen skal blandt andet vurdere nye film af italienske Matteo Garrone, 
amerikanske Gus van Sant, franske Jacques Audiard, kinesiske Jia Zhang-Ke og 
norske Joachim Trier. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/filmogtv/cannes/cannes_2015/ECE2667402/dagbog-fra-cannes-fransk-film-udnytter-hjemmebanefordele/">Dagbog fra Cannes: Fransk film 
udnytter hjemmebanefordele</a></p><p>
Når Joel og Ethan Coen og jurymedlemmerne ikke befinder sig i en af de mange 
biografsale som viser filmene i hovedkonkurrencen i disse dage, mødes de og 
udveksler deres respektive meninger på det fornemme Hotel Martinez, centralt 
beligende i feriebyen i Cote D'Azur. 
</p><p>
Og for lige slå tingene helt fast, afviste den ellers gemytlige Joel Coen 
tanken om, at han og broderen, blot fordi de nu sidder i spidsen for 
Cannes-juryen, var blevet filmanmeldere i den klassiske forstand. 
</p><p class=" bl-elem">
»Vi er jo ikke filmkritikere her. Det skal ikke handle om, at der er noget, vi 
hader. Det handler om, hvad vi virkelig godt kan lide, og hvad vi har lyst 
at hylde«. 
</p>	
</div>

</div></body></html>
