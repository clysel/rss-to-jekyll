---
layout:     post
title: 	    "'Stoner' gik fra glemmebog til millionsucces - nu kommer opfølgeren"
post_author:	    
post_date:	    Fri, 08 May 2015 11:43:28 +0200
post_site:	    politiken.dk 
post_link:	    http://politiken.dk/kultur/boger/ECE2660568/stoner-gik-fra-glemmebog-til-millionsucces---nu-kommer-opfoelgeren/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
John Williams døde i 1994, og så hjælper det jo ikke meget, at han blev berømt 
og solgte bunkevis af sin bog ’Stoner’ 15-20 år senere. Men han kan fra sin 
grav trøste sig med, at han er i selskab med forfattere som Cervantes og 
Stieg Larsson, som også først fik succesen at smage posthumt. 
</p><p>
Og i dag udkommer så hans anden roman, ’Butcher’s Crossing’, på dansk. 
</p><p><b class="ext-link">LÆS ANMELDELSE </b><a class="embeddedlink" href="http://politiken.dk/kultur/boger/skonlitteratur_boger/ECE2660073/mirakelforfatter-til-stoner-skuffer-med-kedsommelig-moralsk-western/">Mirakelforfatter til 'Stoner' 
skuffer med kedsommelig moralsk western</a></p><p>
Da John Williams i 1965 udgav sin tredje roman, ’Stoner’, var USA optaget af 
ungdomsoprør, Vietnamkrig og borgerrettighedsbevægelser. Selv om den fik en 
flot anmeldelse i The New Yorker, der kaldte den »et mesterligt portræt«, 
var en roman om en bondeknold fra før Første Verdenskrig trods alt ikke det, 
beatgenerationen gik og sukkede mest efter. Da de første 2.000 eksemplarer 
var solgt, blev der ikke genoptrykt flere. 
</p><h3>
Den fortabte bog 
</h3><p>
I 1973 udkom ’Stoner’ i England, og også her var The Financial Times’ anmelder 
begejstret: »Hvorfor er denne bog ikke berømt?«, spurgte han. John Williams 
fik en pris, dog ikke for ’Stoner’, men for sin næste roman, ’Augustus’, og 
prisen måtte han i øvrigt dele med en anden forfatter. 
</p><p>
Herefter gik ’Stoner’ i glemmebogen. 
</p><p>
Og så alligevel ikke. Fra mund til mund gik historier om denne ’Stoner’, som 
nærmest var umulig at opdrive. Med års mellemrum poppede essays op, hvor 
litterater fortalte om denne bog, som havde rørt dem i en særlig grad. 
</p><h3>
Den perfekte roman 
</h3><p>
I 2003 udgav forlaget Vintage Classics den igen, forholdsvis upåagtet. Det var 
først tre år senere, da forlæggeren Edwin Frank fra New York Review of Books 
Classics læste den, elskede den og købte rettighederne til den, at der skete 
noget. 
</p><p>
Nu fik forfattere som Nick Hornby og Colum McCann også øje på den, selv 
Hollywoodstjernen Tom Hanks var helt oppe at svæve over ’Stoner’, som han 
kaldte »en af de mest fascinerende ting, man nogensinde vil finde«. Bogen 
fandt vej til The New York Times’ anmelder, som skrev: »Det er noget 
sjældnere end en stor roman – det er en perfekt roman«. 
</p><p>
I Frankrig forelskede forfatteren Anna Gavalda sig også i ’Stoner’ og fik den 
oversat til sit eget sprog, og pludselig ville alle forlag have fat i den. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/boger/ECE2155162/nu-udkommer-den-bedste-roman-du-aldrig-har-laest/">Nu udkommer den bedste roman, 
du aldrig har læst</a></p><p>
I Storbritannien kårede boghandlerkæden Waterstones den til årets bog i 2013. 
På verdensplan har den solgt mere end 1,5 millioner eksemplarer, ligget 
stabilt på mange landes bestsellerlister, og der er stadig lande, der venter 
på at få den oversat. 
</p><p>
I Danmark, hvor ’Stoner’ udkom for et år siden, har den solgt over 40.000 
eksemplarer – »og det er garvede læsere, det er urutinerede læsere, min søn 
på 16 har læst den og havde julelys i øjnene«, siger redaktør Susanne Bent 
Andersen fra ’Stoner’s danske forlag, Lindhardt og Ringhof. 
</p><h3>
Tiden var moden 
</h3><p>
Herhjemme stod forfatteren Jens Christian Grøndahl for oversættelsen, og han 
undrer sig ikke over ’Stoner’s genfødsel, for »kvalitet overlever i længden. 
Det er svært at undertrykke en god bog«, som han siger. 
</p><p>
Og så har tiden simpelt hen først været moden til ’Stoner’ nu, mener han. 
</p><div class="art-quote article-box">
<p class="quote"/>
<blockquote>
<p class="quote-txt">
'Stoner' minder os om, at det måske alligevel ikke er lykken hele tiden at få 
mere af alt 
</p>
<p class="sender">
</p><p class=" bl-elem">Jens Christian Grøndahl</p> 

</blockquote>
</div><p>
»Vi befinder os på mange måder på den anden side af det frigørelsestyranni, 
der eksploderede, mens John Williams sad og skrev. Oprøret og 
grænseoverskridelsen blev den nye norm, og vi har opdraget hinanden til at 
nære helt uhæmmede forventninger til tilværelsen i form af ubegrænset 
selvrealisering og behovstilfredsstillelse«, siger Grøndahl.</p><p>
»Vi sidder i dag som grådighedens ringvrag, og en bog som ’Stoner’ minder os 
om, at det måske alligevel ikke er lykken hele tiden at få mere af alt. At 
det vigtigste måske ikke engang er at være lykkelig, fordi mening og indhold 
i livet handler om noget dybere end behovstilfredstillelse. At kunne møde 
det store i form af skønhed og passion og at kunne være åben, når det møder 
én«. 
</p><h3>
Hysteri 
</h3><p>
Den svenske avis Dagens Nyheters anmelder Philip Teis mener, at ’Stoner’ taler 
til folk på samme måde som en klassisk ’Borte med blæsten’-historie: 
</p><p>
»Den har en melodramatisk følelse, ligesom en film fra 1950’erne. Der mangler 
den type historier i dagens litteratur, vi er ganske underernærede på det 
punkt«, siger Teis, der ikke er blind for, at forlag og medier er med til at 
skabe et hysteri omkring en bog – ikke mindst hvis den kan hægtes op på en 
god historie om en glemt bog og en død forfatter. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/kultur/boger/skonlitteratur_boger/ECE2657349/nick-caves-frigjorte-poesi-paa-braekposer-er-blodig-alvor/">Nick Caves frigjorte poesi på 
brækposer er blodig alvor</a></p><p>
»Det spreder sig på en anden måde i en globaliseret verden. I dag er folk 
meget bevidste om bogbranchen på en måde, man ikke var før i tiden; der går 
nyheder om, at en bog er solgt i 25 lande, inden den overhovedet er kommet 
ud. Så man kan bygge en hype op om den«, siger Philip Teis. Men, siger han: 
</p><p>
»Det går ikke at skabe sådan et fænomen helt og holdent via medierne. Der må 
også være en god bog«, siger Teis. 
</p><h3>
En større succes i 1960’erne 
</h3><p>
Philip Teis har også har læst John Williams’ anden roman, ’Butcher’s 
Crossing’, som udkom i 1960, fem år før ’Stoner’, og som nu udkommer på 
dansk. 
</p><p>
»Den var faktisk en større succes end ’Stoner’, da den kom. Men jeg tror, at 
jeg bedre kan lide ’Stoner’«, siger han. 
</p><p>
’Butcher’s Crossing’ er indtil videre også blevet vel modtaget, dog ikke så 
sensationelt som ’Stoner’: I USA er den solgt i 35.000 eksemplarer, siden 
den blev genudgivet i 2007, mens den har solgt 50.000 eksemplarer i såvel 
Holland som Storbritannien. 
</p><p>
Når John Williams nu aldrig nåede at opleve sin bogs succes, skal han i det 
mindste have lov til at få det sidste ord. Engang blev han spurgt, om 
litteratur bliver skrevet for at underholde, og svarede: 
</p><p class=" bl-elem">
»Min Gud, at læse uden glæde er dumt«. 
</p>	
</div>

</div></body></html>
