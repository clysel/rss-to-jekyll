---
layout:     post
title: 	    "Region Sjælland bygger robust datacenter i Ringsted for 46 mio. kr."
post_author:	    Jesper Stein Sandal
post_date:	    Thu, 26 Mar 2015 05:29:40 +0000
post_site:	    www.version2.dk 
post_link:	    http://www.version2.dk/artikel/region-sjaelland-bygger-robust-datacenter-i-ringsted-46-mio-kr-115987?utm_medium=feed&utm_source=version2.dk&utm_campaign=it_nyheder
---
<html><body><div><section class="body"><p>Sikring mod nedbrud som følge af fejl i infrastrukturen har været topprioriteten i konstruktionen af det nye, centrale datacenter i Ringsted, som Region Sjælland nu har indviet. Datacenteret skal nemlig også være parat til at lægge rackkapacitet til den kommende sundhedsplatform, som deles af Region Sjælland og Region Hovedstaden.</p>

<p>Med den nye udvidelse i Ringsted har regionen to primære datacentre i henholdsvis Slagelse og Ringsted, men datacenteret i Ringsted har fået flere ekstra lag af redundans.</p>

<p>»Det er fordi Ringsted kommer til at indgå i en anden redundant sammenhæng, nemlig når vi skal til at køre den fælles sundhedsplatform, vi er ved at implementere. Der vil redundansen vende ind mod Region Hovedstadens center i Hvidovre,« forklarer it-direktør Per Buchwaldt fra Region Sjælland til Version2.</p>

<p>Den fælles sundhedsplatform er et projekt, hvor budgettet anslås at være op mod én milliard kroner, og skal udvikles af amerikanske Epic i samarbejde med NNIT. Platformen skal blandt andet sikre én fælles elektronisk patientjournal i de to regioner.</p>



<p>Selve driften af platformen vil ske således, at hvert af de to datacentre vil have en kørende instans af platformen, men den ene skal kunne trække hele belastningen. Den anden skal kunne tage over, hvis der er problemer, eller hvis den ene skal opdateres. De to datacentre vil således skiftes til at håndtere driften.</p>

<p>Da datacenteret i Ringsted således bliver en kritisk komponent både i Region Sjællands egen it-infrastruktur og i den fælles infrastruktur for de to naboregioner, så er der sket flere opgraderinger for at sikre redundansen. Det vil også på længere sigt kunne centralisere it-driften yderligere.</p>

<p>»Vi har den hensigt, at hvis vi ellers med hensyn til blandt andet latency kan bringe os derhen, hvor vi har ét center i Region Sjælland og ét i Region Hovedstaden, så vil vi mægtig gerne reducere vores eksisterende sekundære centre,« siger Per Buchwaldt.</p>

<p>Redundansen lever på flere punkter op til det højeste niveau for datacentre, som specificeret i Uptime Institutes tier-system. Eksempelvis forsynes datacenteret med strøm fra to forskellige transformerstationer, ligesom al køling og nødgeneratorer også er fuldt dubleret.</p>

<p>Før ombygningen af datacenteret i Ringsted var kapaciteten cirka 600 servere og et storagesystem på 250 terabyte. Nu er kapaciteten øget til foreløbig 1.600 servere og et storagesystem på 1.600 terabyte. Medicinske data i form af røntgenoptagelser, billeder og forskellige typer scanninger er pladskrævende, og derfor er storagekapaciteten udvidet.</p>

<p>Datacenteret har yderligere ét rum, hvor der er plads til 30 rackskabe, samt to andre rum, der er forberedt til at kunne tages i brug som serverrum.</p>

<p>Undervejs i planlægningen af det nye datacenter har regionen undersøgt muligheden for eksempelvis at anvende containerbaserede løsninger, som giver mulighed for hurtig udbygning af kapaciteten.</p>

<p>»Vi har kigget på det, men økonomien i containerbaserede løsninger kunne vi ikke få til at hænge sammen,« siger Per Buchwaldt.</p>

<p>Datacenteret i Ringsted er ifølge regionen arbejdsplads for cirka 100 teknikere, supportere og konsulenter, ligesom det også er base for cirka 120 projektmedarbejdere i forbindelse med udviklingen af den nye sundhedsplatform.</p>

<p>Platformen er ikke blot en ny elektronisk patientjournal, men skal også hjælpe sundhedspersonalet med at stille de rigtige diagnoser og vælge den rette behandling udover at understøtte et lettere administrationsarbejde.</p>
  </section></div></body></html>
