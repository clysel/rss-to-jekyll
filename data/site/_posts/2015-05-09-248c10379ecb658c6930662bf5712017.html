---
layout:     post
title: 	    "Dag 4: Superkurators hovedudstilling rammer ikke i mellemgulvet"
post_author:	    
post_date:	    Sat, 09 May 2015 22:45:05 +0200
post_site:	    politiken.dk 
post_link:	    http://politiken.dk/kultur/kunst/ECE2662397/dag-4-superkurators-hovedudstilling-rammer-ikke-i-mellemgulvet/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Det er så her, i det gamle reblager, at Okwui Enwezor hejser alle sejl og 
stævner ud på kunstverdenens lunefulde ocean. 
</p><p>
Undskyld, men det er for fristende at bruge maritime metaforer, når man går 
rundt på det gamle værfts- og flådeområde Arsenale, hvor den nigerianske 
superkurator Enwezor har fået den vanskelige opgave at sammenstykke 
Venedig-biennalens hovedudstilling. 
</p><p>
Han kalder den ’All the World’s Futures’, som er en så bredtfavnende titel, at 
nærmest alt passer ind. Og den rummelighed udnytter Enwezor, kan man vist 
roligt sige. 
</p><p>
Jeg træder ind i en bombastisk installation af sabler og neonlys, fortsætter 
forbi et tårn af stortrommer og standser et øjeblik i et rum, hvor truende 
klynger af sortmalede motorsave hænger ned fra loftet. Lidt længere henne 
står en art maskinkanon og sigter på mig. Men den rammer mig ikke. 
</p><h3>
En mand på en mission 
</h3><p>
Min mission er stadig den samme: Jeg skal finde den skarpeste og mest 
nyskabende kunst, der kan opdrives på denne biennale, som er en af klodens 
vigtigste kunstbegivenheder. Mange mener endda, at det er dén vigtigste, 
fordi det er kunsten, der er i centrum, og ikke pengene, som det er 
tilfældet på de store kunstmesser. 
</p><p>
Jeg drejer om et hjørne og står i et rum fyldt med farve. Store stykker stof 
hænger ned fra loftet, gennemvædede af maling. Farvet grus på gulvet. Et 
orgie af gult, blåt, orange, grønt. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/kunst/ECE2660794/dag-3-flygtninge-faar-ansigt-paa-venedig-biennalen/">Dag 3: Flygtninge får ansigt 
på Venedig-biennalen</a></p><p>
Det er tyskeren Katharina Grosses værk. Og hun er bare et af mange velkendte 
og betydelige navne, som Enwezor har blandet med mindre kendte, men ikke 
nødvendigvis ringere navne fra fjernere kontinenter. 
</p><p>
Ret hurtigt begynder det at flimre for mine øjne. 
</p><p>
Så kommer Theaster Gates mig til undsætning. Den 41-årige amerikaner har skabt 
en enkel installation bestående af en kirkeklokke, en munk med gåsefjer, 
nogle svagt fløjtende orgelpiber på et bord og en stor videoskærm, hvor der 
kører en film med en cellist i en støvet og katedralagtig ruin, hvor mænd 
slæber rundt på nogle døre, som de hele tiden smider på gulvet med høje 
brag. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/kunst/ECE2659217/fiasko-i-venedig-biennalen-er-ikke-ligefrem-et-sted-for-cutting-edge/">Fiasko i Venedig: »Biennalen 
er ikke ligefrem et sted for cutting edge«</a></p><p>
’Gone Are the Days of Shelter and Martyr’, hedder værket, og det gør mig af en 
eller anden grund i godt humør. 
</p><p>
Men <i>cutting edge</i>, kan man ikke kalde det. Theaster Gates er allerede en 
klassiker. Så jeg må videre. 
</p><h3>
Kunst i en laaaaaang bygning 
</h3><p>
Bygningen har ingen ende. Den føles lige så lang som Nørrebrogade. Kunsten 
bliver ved og ved og ved. 
</p><p>
Dér hænger nogle fine malerier af Chris Ofili fra Trinidad. Og derhenne har 
Enwezor sørme hængt nogle af tyskeren Georg Baselitz’ enorme omvendte 
malerier op. Friskmalede, ganske vist, men alligevel fra en helt anden tid. 
</p><p>
Så er det mere overraskende at se den minimalistiske dagligstue, tyrkiske 
Meric Algün Ringborg har stillet op. Eller de teglsten, som to kinesere står 
og fremstiller. 
</p><p><span class="img-contimg-fl-left"><img class="image inlineLightBox" src="http://multimedia.pol.dk/archive/00935/Georg_Baselitz_935086y.jpg" alt="" border="0"/><span class="caption"><span class="f-img-caption">Omvendt. 
</span>Tyskeren Georg Baselitz' enorme omvendte malerier. Foto: Kjeld Hybel</span></span></p><p>
Jeg tumler ud i solen og møder en lige så udmattet tysk kurator, der for tiden 
arbejder i Singapore. Jeg spørger hende, hvad hun synes om den lange march 
gennem reblageret. 
</p><p>
»Er det ikke lidt kedeligt«, spørger hun retorisk tilbage. »Men du skulle 
virkelig tage hen og se den udstilling, Danh Vo har kurateret på Punta della 
Dogana. Det er det bedste, jeg har set indtil nu«. 
</p><p>
Jeg har allerede set Danh Vo-showet ovre på den anden side af indsejlingen til 
Canale Grande. Og siger hende ikke imod. 
</p><h3>
Lys for enden af tunnellen? 
</h3><p>
I det hele taget lader det til, at de største oplevelser befinder sig uden for 
Enwezors gigantiske gruppeudstilling med lidt af hvert fra hele verden. 
Enten i de nationale pavilloner eller på nogle af de andre 
udstillingssteder, der er spredt over det meste af Venedig. 
</p><p>
Men er noget af det cutting edge? 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/kunst/ECE2656777/jagten-paa-verdens-vildeste-kunst-er-i-gang-i-venedig/">Jagten på verdens vildeste 
kunst er i gang i Venedig</a></p><p>
Det spørgsmål stiller jeg alle de kunstkyndige, jeg møder. De fleste nævner 
Hito Steyerls videoinstallation og de andre værker i den tyske pavillon. Og 
så råder de mig til at tage hen på biblioteket på Markuspladsen og se Simon 
Denny fra New Zealand. 
</p><p>
Det navn har rumsteret i mit hoved, lige siden jeg landede i byen. 
</p><p class=" bl-elem">
Og nu må jeg også se at komme derhen. 
</p>	
</div>

</div></body></html>
