---
layout:     post
title: 	    "Bremseulykke: Chauffør sigtet for uagtsomt manddrab"
post_author:	    
post_date:	    Thu, 05 Mar 2015 10:14:15 +0100
post_site:	    politiken.dk 
post_link:	    http://politiken.dk/indland/ECE2574420/bremseulykke-chauffoer-sigtet-for-uagtsomt-manddrab/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
En lastbilchauffør er sigtet for uagtsomt manddrab, efter at han i går var 
impliceret i en dødsulykke på Køge Bugt Motorvejen ved Greve. Det oplyser 
Midt- og Vestsjællands Politi til Ritzau.
</p><p>
En 24-årig kvinde mistede livet i ulykken, som skete sidst på eftermiddagen i 
det nordgående spor på motorvejen.
</p><p>
Lastbilchaufføren havde tilsyneladende ikke bemærket, at trafikken foran ham 
var gået i stå, og kørte op bagi kvindens bil, som blev skubbet frem i en 
anden lastbil, der befandt sig foran personbilen.
</p><h3>
Flere ulykker på samme dag 
</h3><p>
Køge Bugt Motorvejen var i går præget af flere trafikulykker, og det var 
angiveligt på grund af de tidligere ulykker, at trafikken stod stille 
klokken 16.21, da dødsulykken fandt sted.
</p><p>
Midt- og Vestsjællands Politi oplyser, at den sigtede lastbilchauffør ikke er 
blevet anholdt trods den alvorlige sigtelse. Omstændighederne omkring 
ulykken vil nu blive efterforsket, og derefter vil det være op til 
anklagemyndigheden at vurdere, hvad man vil kræve i straf.
</p><p>
Nu og da sker det, at politiet skrider til anholdelse for uagtsomt manddrab i 
trafikken, og det hænder også, at den sigtede efterfølgende bliver 
fremstillet i grundlovsforhør med krav om varetægtsfængsling.
</p><h3>
Risiko for fængselsstraf
</h3><p>
For at dette kan komme på tale, skal der dog i hovedreglen være tale om 
uagtsomt manddrab under særligt skærpende omstændigheder. Det vil sige, at 
den sigtede skal have kørt sprit-, narko- eller vanvidskørsel.
</p><p>
En fængselsstraf kan i teorien godt komme på tale, også selv om der ikke 
foreligger særligt skærpende omstændigheder. Det sker dog kun uhyre sjældent 
i praksis.
</p><p>
I en meget omtalt sag fra Sindal, hvor tre børn mistede livet i en 
trafikulykke, blev den ansvarlige bilist straffet med 20 dagbøder á 500 
kroner, altså 10.000 kroner i alt.
</p><p class=" bl-elem">
Den 39-årige bilist i Sindal-sagen havde kørt 125 kilometer i timen på en 
strækning, hvor den maksimalt tilladte hastighed var 80 kilometer i timen.
</p>	
</div>
</div></body></html>
