---
layout:     post
title: 	    "Fakta: Her er Søren Gades møgsager"
post_author:	    
post_date:	    Tue, 05 May 2015 13:16:10 +0200
post_site:	    politiken.dk 
post_link:	    http://politiken.dk/indland/politik/ECE2655063/fakta-her-er-soeren-gades-moegsager/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Søren Gade endte i 2010 med at trække sig både som minister og politiker på 
grund af »vigende tillid« fra flere kolleger. Årsagen var følgende 
skandalesager, som prægede hans tid i Forsvarsministeriet:
</p><h3>
Lækagesagen
</h3><p>
I 2007 lækkes det til journalister, at danske jægersoldater skal sendes til 
Irak. Det sker, på trods af at offentliggørelsen af oplysningerne kunne være 
til fare for jægersoldaternes sikkerhed.
</p><p>
Kort før Søren Gades afgang i februar 2010 rettes søgelyset mod Gades 
spindoktor, Jacob Winther, der mistænkes for at være kilden til lækagen. 
</p><p>
Politiet indleder en undersøgelse af sagen, og nogle måneder senere kommer det 
frem, at den daværende chef for Forsvarets Efterretningstjeneste, Jørn 
Olesen, til politiet har sagt, at Søren Gade selv under en briefing i den 
danske lejr i Irak–- for øjnene af blandt andet en TV 2-journalist – har 
fortalt om de danske jægersoldaters udsendelse.
</p><h3>
Jægerbogsagen
</h3><p>
I efteråret 2009 er der ballade om en bog skrevet af den tidligere jægersoldat 
Thomas Rathsack om enhedens missioner. Forsvaret forsøger at bremse bogen.
</p><p>
Søren Gade fortæller Udenrigspolitisk Nævn, at der på nettet findes en arabisk 
oversættelse af bogen. Det kommer siden frem, at det er folk i 
Forsvarskommandoen, der har fabrikeret oversættelsen via Google Translate. 
</p><p>
Før det sker, når Søren Gade dog at sige for rullende kameraer, at det er ham 
selv – »far her« – der tager ansvaret, hvis det skulle vise sig at være 
forsvaret, der har stået for oversættelsen. 
</p><p>
Da det viser sig rent faktisk at være tilfældet, er det dog forsvarschefen og 
ikke Søren Gade, der kort efter stopper på posten.
</p><h3>
Forkerte fangetal
</h3><p>
I 2007 forklarer Søren Gade som forsvarsminister Folketinget, at danske 
soldater har taget 198 til fange i Irak. 
</p><p>
Efter Gades afgang tre år senere kommer det dog frem i forbindelse med det 
såkaldte papkassenotat, at det i stedet drejer sig om cirka 500 
tilfangetagne. Det oplyses også, at Forsvarsministeriet, hvor Gade var 
øverste chef, allerede i 2007 havde vidst, at det oplyste antal var forkert. 
</p><p>
Trods ansvaret fastholder Søren Gade, at han ikke vidste, at han havde 
videregivet forkerte tal.
</p><h3>
Udlevering af danske fanger til tortur
</h3><p>
I 2004 modtager Forsvarsministeriet en rapport om tortur i et irakisk fængsel 
i et område, hvor der var danske soldater. Som forsvarsminister forsikrer 
Søren Gade Folketinget, at danske soldater ikke har udleveret irakiske 
fanger til det irakiske politi, hvor de kan risikere at blive udleveret til 
tortur.
</p><p>
Den oplysning bliver imidlertid modsagt i 2011, da daværende forsvarschef, 
Knud Bartels, i et brev fortæller daværende forsvarsminister Nick Hækkerup 
(S), at danske soldater alligevel – i strid med internationale konventioner 
– har overdraget fanger til de irakiske myndigheder.
</p><p class=" bl-elem">
Søren Gade har forklaret, at han ikke var bekendt med de danske soldaters 
handlinger og derfor ikke løjet over for Folketinget. 
</p>	
</div>

</div></body></html>
