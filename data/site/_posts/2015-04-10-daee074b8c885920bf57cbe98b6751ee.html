---
layout:     post
title: 	    "It-projektrådet: Syv offentlige it-projekter i problemer"
post_author:	    Elías Christian Lundström
post_date:	    Fri, 10 Apr 2015 09:06:09 +0000
post_site:	    www.version2.dk 
post_link:	    http://www.version2.dk/artikel/it-projektraadet-syv-offentlige-it-projekter-i-problemer-136914?utm_medium=feed&utm_source=version2.dk&utm_campaign=it_nyheder
---
<html><body><div><section class="body">
    <p>Der er problemer med syv ud af 23 af igangværende offentlige it-projekter, viser en gennemgang som It-projektrådet har foretaget.</p>

<p>Det gælder it-projekter under henholdsvis SKAT, Forsvarskommandoen, Forsvarets Personeltjeneste, Banedanmark, Geodatastyrelsen og Ministeriet for By, Bolig og Landdistrikter.</p>

<p>Fællesnævneren for de fleste af projekterne er, at de er blevet forsinkede i forhold til deres oprindelige tidsplan.</p>

<p>Et projekt - Projektet Online Trådløse Scannere på Forsvarets depoter (POTS) fra Forsvarskommandoen - har givet anledning til en rød advarselslampe fra It-projektrådet. Det skyldes, at projektet allerede ved sidste kontrolbesøg var blevet forsinket med 8,5 måneder og blev 8,6 mio. kr. dyrere end forventet. Nu er tidsplanen skredet yderligere, men projektet forventes færdigt i april 2015 ifølge rapporten. Projektet går ud på at etablere en stregkodeløsning til Forsvaret.</p>

<p>Samtidig har It-projektrådet kritiseret et it-projekt, der skulle videreudvikle værdipapirsystemet hos SKAT, fordi myndigheden ikke har fulgt rådets anbefalinger fra sidste kontrolbesøg. Dengang kom det frem, at systemet var blevet 13,5 mio. kr. dyrere end forventet og forsinket med 5 måneder. Anbefalingen lød derfor, at SKAT skulle lukke systemet ned, men det er endnu ikke sket.</p>

<h3>Forsinkelser, dårlige leverandører og fejlfyldte udbud</h3>

<p>It-projektet Mobil Datafangst skulle digitalisere papirarbejdet hos BaneDanmark, men har nu fået en advarsel fra It-projektrådet, fordi det er forsinket med omkring otte måneder i forhold til den oprindelige tidsplan.</p>

<p>Forsinkelsen skyldes, at den oprindelige leverandør på projektet ikke kunne levere ordentlig kvalitet samtidig med, at der gik fire måneder uden, at projektet rykkede sig. Det er heller ikke første gang, der har været problemer med it-projektet. BaneDanmark måtte også oprindeligt <a href="http://www.cedi.dk/udbud/banedanmark-annullerer-udbud-af-mobil-datafangst-0">trække udbudsmaterialet tilbage</a>, fordi der var for mange fejl og mangler i materialet til, at udbuddet kunne blive gennemført.</p>

<p>BaneDanmark har siden skiftet leverandør på projektet og har måttet forsinke projektet yderligere, da den første forsinkelse betød, at projektet ramlede sammen med udrulningen af et andet til de samme brugere. Derfor har BaneDanmark valgt, at Mobil Datafangst først kan udrulles efter det andet projekt, hvilket giver en forsinkelse på ca. seks måneder ifølge rapporten.</p>

<p>Endelig er Den Fællesoffentlige Datafordeler varetaget af Geodatastyrelsen forsinket. It-projektet går ud på at etablere en infrastruktur til effektiv fordeling af grunddata mellem myndighederne, og det blev forsinket under sidste kontrolbesøg fra It-projektrådet. Geodatastyrelsen har endnu ikke lagt en ny plan for projektet, og derfor får det stadig et gult kort fra It-projektrådet. Forsinkelsen påvirker desuden Ejendomsdataprogrammet og Adressedataprogrammet under Ministeriet for By, Bolig og Landdistrikter, som er afhængige af datafordeleren.</p>

<p>På trods af advarslerne fra It-projektrådet, så er der stadig sket en forbedring i forhold til sidste kontrolbesøg, hvor intet mindre end fem projekter fik et rødt kort af rådet.</p>

<p>Et af disse it-projekter var en forbedret it-løsning til digitalisering af selvangivelsen af selskabsskatten, som blev forsinket. Projektet fik en ny tidsplan, som SKAT indtil videre overholder og derfor har det ikke fået nogle anmærkninger fra It-projektrådet i denne omgang. It-projektet bliver som et af de få offentlige it-projekter angivet som fortroligt, hvorfor det ikke er muligt for offentligheden at få indblik i projektets udgifter, tidsplaner og forventede gevinster.</p>

<p>Læs hele <a href="file:///C:/Users/ecl/Downloads/Statusrapport%202%20halvaar%202014.pdf">It-projektrådets rapport</a>.</p>
  </section>

  
      </div></body></html>
