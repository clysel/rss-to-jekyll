---
layout:     post
title: 	    "Danskerne vælger fornuft over forbrug: Det er blevet utjekket at shoppe løs"
post_author:	    
post_date:	    Mon, 04 May 2015 06:53:29 +0200
post_site:	    politiken.dk 
post_link:	    http://politiken.dk/oekonomi/privatoekonomi/ECE2649950/danskerne-vaelger-fornuft-over-forbrug-det-er-blevet-utjekket-at-shoppe-loes/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
»Tænk, hvis du vandt i Lotto«. 
</p><p>
Det har i flere år været sloganet for Danske Spil, når de har forsøgt at lokke 
danskerne til at købe lottokuponer. Gerne efterfulgt af et billede af en 
afslappet, solbrændt og storsmilende mand eller kvinde liggende i en 
hængekøje på en tropestrand. 
</p><div class="art-quote article-box">
<p class="quote"/>
<blockquote>
<p class="quote-txt">
Det er overraskende, at det er så relativt få danskere, der ville bruge 
pengene på forbrug
</p>
<p class="sender">
Anne Lehmann Erichsen, Nordea 
</p>
</blockquote>
</div><p/><p>
Men faktisk ville to ud af tre danskere vælge at bruge en uventet økonomisk 
håndsrækning på noget så kedeligt - eller fornuftigt - som at spare op eller 
nedbringe gæld. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/ECE2650081/hvad-ville-du-bruge-200000-kroner-paa/">Hvad ville du bruge 200.000 
kroner på?</a></p><p>
En ny Gallupundersøgelse gennemført for Nordea viser, at kun hver tredje ville 
bruge størstedelen af pengene på en fed rejse, en ny bil eller andet 
forbrug, mens to ud af tre ville placere pengene på en bankkonto, investere 
i aktier eller afdrage gæld, hvis de modtog en check på 200.000 kroner. 
</p><p>
»Det er overraskende, at det er så relativt få danskere, der ville bruge 
pengene på forbrug. Der er jo tale om nogle penge, de ikke har budgetteret 
med, og derfor havde jeg forventet, at flere ville bruge dem på at forkæle 
sig selv«, siger Ann Lehmann Erichsen, forbrugerøkonom i Nordea. 
</p><p>
Hun mener, at tallene overordnet viser, at danskerne vælger fornuft og tryghed 
over forbrug. 
</p><h3>
Privatforbruget er stadig sløjt 
</h3><p>
Den tendens er også tydelig at se i det faktiske forbrug. For selvom vi har 
det ganske godt både privatøkonomisk og makroøkonomisk og endelig synes at 
være ved at ryste finanskrisen af os, tøver vi stadig med at hive pungen 
frem. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/privatoekonomi/ECE2600499/danskernes-oekonomiske-selvtillid-er-paa-hoejeste-niveau-i-7-aar/">Danskernes økonomiske 
selvtillid er på højeste niveau i 7 år</a></p><p>
Forbrugertilliden har de seneste år ligget højt, men det er endnu ikke slået 
igennem i privatforbruget. Det til trods for, at der har været en solid 
reallønsfremgang, flere er kommet i arbejde, de lave renter har reduceret 
boligudgifterne, huspriserne stiger, og husholdningernes gæld er stagneret. 
</p><p>
»Undersøgelsen her og de faktiske tal for danskernes forbrug tyder på, at der 
er opstået en vis forbrugsforstoppelse hos danskerne. Hvor der op til 
finanskrisen var en stor appetit på at forbruge, ofte for lånte penge, er 
billedet det stikmodsatte i dag. Også selvom mange faktisk har luft i 
budgettet til at skrue op for forbruget«, siger Ann Lehmann Erichsen. 
</p><h3>
Fornuftigt at spare op 
</h3><p>
Torben M. Andersen, professor i økonomi på Aarhus Universitet og formand for 
pensionskommissionen, er ikke overrasket over, at mange danskere vil 
prioritere at spare op og nedbringe gæld, hvis de får en uventet økonomisk 
håndsrækning. 
</p><p>
»Det giver god mening at bruge en uventet 'check' på at bringe gæld ned eller 
spare op. Da det er en engangsgevinst, vil det for de fleste være en god ide 
at sprede gevinsten over tid, og det gør man reelt ved at nedbringe gæld 
eller spare op«, siger han. 
</p><p>
Han mener, at en stor del af forklaringen ligger 6-7 år tilbage i tiden. 
</p><p>
»Der er ingen tvivl om at danskerne i dag er mere forsigtige, og har stor 
fokus på at nedbringe gæld, og det hænger selvfølgelig sammen med 
erfaringerne fra finanskrisen«, siger han. 
</p><h3>
Ufornuftige er også fornuftige 
</h3><p>
Selv de danskere, der ville bruge størstedelen af pengene på forbrug, er 
overvejende forsigtige. Hver tiende af de adspurgte svarer således, at de 
vil bruge størstedelen af pengene på 'forbedringer, der sparer mig penge på 
driften af min hverdag i det lange løb'. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/privatoekonomi/ECE2381334/den-rigeste-procent-i-danmark-ejer-en-tredjedel-af-formuen/">Den rigeste procent i Danmark 
ejer en tredjedel af formuen</a></p><p>
Her er det ifølge Ann Lehmann Erichsen værd at bemærke, at det er 
fornuftsbetonet forbrug frem for lystbetonet forbrug. 
</p><p>
»Der er nok ikke mange, der ligefrem jubler over hulmursisolering, solceller 
eller en ny, energirigtig minibil, men det er til gengæld noget, der er med 
til at reducere udsigterne på sigt. Så også her er det fornuften, der driver 
beslutningen«, siger hun. 
</p><p>
Vælger man investere i tiltag, der reducerer energiregningen, er det ikke kun 
noget, der pynter på den grønne samvittighed. Også privatøkonomisk er det et 
af de områder, hvor man kan spare mange penge. Siden det første 
energiregnskab kom i 1966 og frem til i dag, er den gennemsnitlige 
energiregning for en dansk familie mere end fordoblet. Dengang lød den på 
1.407 kroner, hvilket svarer til 13.092 kroner i nutidspriser. I dag betaler 
en gennemsnitsfamilie 32.500 kroner. 
</p><h3>
Opgør med brug-og -smid-væk 
</h3><p>
Ann Lehmann Erichsen er enig i, at finanskrisen stadig rumsterer i baghovedet 
på mange danskere, men hun mener ikke, at det er den eneste grund til, at 
danskerne ikke shopper løs, så snart der er lidt ekstra penge på kontoen. 
</p><p>
»Vi ser blandet andet, at den cirkulære økonomi vinder frem. Det er et opgør 
med den brug-og-smid-væk-kultur vi så i første halvdel af nullerne«, siger 
hun. 
</p><div class="art-quote article-box">
<p class="quote"/>
<blockquote>
<p class="quote-txt">
Hvor der tidligere var generel opfattelse af, at nyt, mere og dyrere 
automatisk var bedre, har det ændret sig de seneste år
</p>
<p class="sender">
Søren Askegaard, SDU 
</p>
</blockquote>
</div><p/><p>
Det kan Søren Askegaard, professor i forbrugeradfærd på SDU, nikke genkendende 
til. 
</p><p>
»Der er opstået en ny social forståelse af, hvad forbrug er. Hvor der 
tidligere var generel opfattelse af, at nyt, mere og dyrere automatisk var 
bedre, har det ændret sig de seneste år. Forbrug giver ikke længere per 
definition social status. De fleste er godt klar over, at klodens ressourcer 
ikke er uendelige«, siger han. 
</p><h3>
Utjekket at bruge løs 
</h3><p>
Søren Askegaard henviser til, at der faktisk nu, i hvert fald hos dele af 
befolkningen, er mere status i at have noget, der er unikt. 
</p><p>
»Hvis man for eksempel har fundet noget på et loppemarked, viser man, at man 
har været god til at snuse rundt og finde noget, der ikke er 17 andre, der 
også har. Og man viser også, at man er en bevidst forbruger«, siger Søren 
Askegaard. 
</p><p>
Mange taler om en ny deleøkonomi, men Søren Askegaard foretrækker at kalde det 
tilgængelighedsøkonomi. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/debat/ECE2500885/deleoekonomien-er-vejen-frem/">Deleøkonomien er vejen frem </a></p><p>
Det kommer til udtryk ved formelle initiativer som AirBnb, hvor man lejer sin 
bolig ud, når man alligevel ikke selv bruger den, og delebilsordninger, hvor 
man er flere om at eje/leje en bil og dermed undgår, at bilen står og samler 
støv, når man ikke selv bruger den. Men det kommer i mindst lige så høj grad 
til udtryk via små private initiativer, mener Søren Askegaard. 
</p><p>
»Det kan for eksempel være, at man på en villavej går sammen om at købe en 
trailer, eller at man via en facebookgruppe tilbyder andre at overtage 
babytøj, når man ikke længere selv har brug for det«, siger han. 
</p><h3>
Danskerne er stadig forgældene 
</h3><p>
Men selvom danskerne generelt er blevet mere mådeholdne med at forbruge, også 
dem der faktisk har råd til at spendere, er det ikke udtryk for, at vi er 
blevet overfornuftige, mener privatøkonom i Danske Bank, Las Olsen. 
</p><p>
»Der er i dag meget større sammenhæng mellem det, der kommer ind, og det, der 
kommer ud. Op til finanskrisen brugte danskerne mere end det, de fik 
udbetalt. I dag bruger de nogenlunde det, de får. Så grundlæggende er det en 
sund udvikling«, siger han. 
</p><p class=" bl-elem">
Danskerne er stadig et af de mest forgældede folk i Europa. En gennemsnitlig 
dansker skylder 487.000 kroner væk. 
</p>	
</div>

</div></body></html>
