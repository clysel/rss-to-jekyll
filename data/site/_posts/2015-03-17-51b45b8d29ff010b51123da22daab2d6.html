---
layout:     post
title: 	    "Sikkerhedschefer bryder tavsheden og går imod Netanyahu"
post_author:	    
post_date:	    Tue, 17 Mar 2015 14:23:11 +0100
post_site:	    politiken.dk 
post_link:	    http://politiken.dk/udland/ECE2590307/sikkerhedschefer-bryder-tavsheden-og-gaar-imod-netanyahu/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Israels efterretningschefer er – ligesom deres opgaver – gerne diskrete. De 
plejer ikke at være mænd af mange ord, slet ikke offentlige ord. 
</p><p>
Men flere tidligere efterretningschefer, mænd af stor troværdighed, har ved 
dette valg taget utvetydigt afstand fra Benjamin Netanyahu som Israels 
regeringsleder. 
</p><div class="art-quote article-box">
<p class="quote"/>
<blockquote>
<p class="quote-txt">
Hvis psykologer analyserer Netanyahus taler, vil det være klart, at de kun er 
varm luft
</p>
<p class="sender">
</p><p class=" bl-elem">Dan Meridor, tidl. minister</p> 

</blockquote>
</div><p/><p>
Yuval Diskin, tidligere chef for den interne efterretningstjeneste, Shin Bet, 
kritiserer Netanyahu for at have skadet Israel maksimalt ved at svække 
samarbejdet med USA. Han skriver på Facebook, at centrum-venstres leder, 
Isaac Herzog, »ikke kan være værre end Netanyahu«. 
</p><p>
Meir Dagan, tidligere chef for den eksterne sikkerhedstjeneste, Mossad, 
opfordrer også sine landsmænd til at stemme på Isaac Herzog og 
centrum-venstre i form af det socialdemokratiske Arbejderparti og 
centrumpartiet Hatnuah (Bevægelsen), dannet af den tidligere justitsminister 
under Netanyahu Tzipi Livni. Hun har selv en baggrund i 
efterretningsvirksomhed og er en højlydt tilhænger af nye 
fredsforhandlinger. 
</p><p>
Netanyahu har indtil det sidste forsøgt at overbevise vælgerne om, at 
venstrefløjen er finansieret af en vestlig konspiration imod Likud. 
</p><h3>
Beskyldningerne fyger 
</h3><p>
Arbejderpartiets leder, Isaac Herzog, har beskyldt Netanyahu for at have 
udløst en diplomatisk krise i forholdet til USA og for heftigt stigende 
forbrugerpriser og især boligpriser. 
</p><p>
Netanyahu har modsat beskyldt Herzog og centrum-venstre for at pønse på at 
svigte bosættelserne, på at opgive besættelsen af Vestbredden og på at ville 
svække Israels strategiske forsvar. Han har desuden mindet om, at 
Likud-regeringen har sikret gratis børnehave og uddannelse til alle børn fra 
3-års alderen, for nedsatte elpriser, billigere mobiltelefoni og økonomisk 
vækst, mens de fleste vestlige lande led under en global økonomisk krise. 
</p><p>
De seneste dage har Natanyahu styrtet Israel rundt og forsøgt at gøre sig 
folkelig – efter at han øjensynlig mistede stemmer på sin omstridte tale 
forrige tirsdag til USA’s Kongres. Hvis det var planen at høste stemmer på 
sit statsmandsimage, førte talen i Washington ifølge målinger snarere til, 
at han tabte stemmer på at lægge sig ud med USA’s præsident. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/udland/ECE2574040/netanyahus-popularitet-i-israel-stiger-efter-atomtale/">Netanyahus popularitet i 
Israel stiger efter atomtale</a></p><p>
En af målingerne i fredags – på den israelske Channel 10 – varslede, at Likud 
kan ende med kun 20 af i alt 120 pladser i Knesset – og så kan Netanyahus 
lederskab i partiet være i fare. 
</p><p>
En af Netanyahus tidligere ministre, Dan Meridor, kalder ham »falsk« og 
afslører, at han ikke vil stemme på Likud. 
</p><p>
»Hvis psykologer analyserer Netanyahus taler, vil det være klart, at de kun er 
varm luft«, mener Meridor, som selv har været regnet blandt de relativt få 
’duer’ blandt Likuds ’høge’. Det har ikke gjort livet lettere for Meridor, 
at han regnes for et æggehoved, en intellektuel. 
</p><p>
En af Likud-partiets oprindelige ledere, Mordechai Tzipori, siger, at »vi må 
bare ikke stemme på Netanyahu«. Hans ord fylder. Han er tidligere 
højtplaceret i militæret og har været blandt højrefløjens klare stemmer. 
</p><h3>
Midterpartier vil ikke vælge side 
</h3><p>
Længe før den første stemme var afgivet, gik Netanyahu i gang med at søge 
tilslutning til en ny højrekoalition. Allerede i weekenden lovede han posten 
som finansminister til sin yngre rival Moshe Kahlon, som tidligere var 
kronprins i Likud, indtil han forlod partiet i uenighed med Netanyahu og 
stiftede sit eget parti, der nu kan blive tungen på vægtskålen midt i 
israelsk politik. 
</p><p>
Få er så folkekære som Kahlon, ikke blot fordi han er en jovial person, som 
let vinder sympati på begge sider, men også – eller især – fordi han som 
kommunikationsminister stod bag privatiseringen af det israelske 
mobiltelefonsystem. Det sænkede priserne med to tredjedele for de mobilglade 
israelere og øgede Kahlons personlige popularitet lige så markant. 
</p><p>
Moshe Kaalon nægter på forhånd at sige, om han vil støtte en regering til 
højre eller venstre. Hans kandidat til udenrigsministerposten, Michael Oren, 
siger, at Israel må begrænse bosættelserne for at komme på god fod med USA. 
Deres stemmer kan blive afgørende for, hvem præsidenten vil bede om at – 
forsøge at – danne en regering.
</p><p><b class="ext-link">LÆS OGSÅ</b><a class="embeddedlink" href="http://politiken.dk/debat/profiler/pundik/ECE2587757/seks-aar-med-benjamin-netanyahu-har-kvalt-haabet-i-israel/">Seks år med Benjamin Netanyahu 
har kvalt håbet i Israel </a></p><p>
En anden midterpolitiker, Yair Lapid – som Netanyahu fyrede fra posten som 
finansminister – står til et godt valg for sit parti, Yesh Atid (Der er en 
fremtid). Han blev fyret af Netanyahu i december i fjor. Det har klart 
gavnet ham i valgkampen, at han hverken skal forsvare Netanyahu eller 
regeringens økonomiske resultat. 
</p><p>
Men heller ikke denne tidligere populære tv-nyhedsvært, som bliver tilbudt 
ministerposter, vil fortælle sine vælgere, om han hælder til højre eller til 
venstre. I fredspolitikken er han til venstre, økonomisk er hans parti til 
højre. 
</p><p>
Den palæstinensiske præsident, Mahmoud Abbas, har ifølge Jerusalem Post 
opfordret israelerne til at vælge »mellem fred og fortsat besættelse af 
palæstinensiske områder«. Den aldrende Abbas vil selv være færdig i 
palæstinensisk politik, hvis han ikke kan få israelerne til at forhandle og 
stoppe bosættelserne. 
</p><p class=" bl-elem">
I alt 5,89 millioner israelere kan stemme ved valget, der slutter i aften 
klokken 21 dansk tid. Begge blokke vil straks forsøge at samle en koalition 
med mindst de nødvendige 61 mandater i Kenesset. 
</p>	
</div>
</div></body></html>
