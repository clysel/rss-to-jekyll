---
layout:     post
title: 	    "Pensionsgigant er klar til at levere nye fængsler "
post_author:	    
post_date:	    Tue, 28 Apr 2015 22:34:48 +0200
post_site:	    politiken.dk 
post_link:	    http://politiken.dk/oekonomi/privatoekonomi/ECE2647291/pensionsgigant-er-klar-til-at-levere-nye-faengsler/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Hovedparten af de danske arresthuse og fængsler er både gamle og slidte. For 
der er ikke penge i statskassen til at renovere og bygge nye på samlebånd, 
som der er brug for. 
</p><p>
Derfor er der masser af økonomisk snusfornuft i at lade pengestærke 
pensionsselskaber finansiere nye fængsler og for den sags skyld også skoler, 
plejehjem, togbaner, kloakker og broer, mener Allan Polack, ny topchef i 
Danmarks største private pensionsselskab, PFA. 
</p><p>
»Ingen er jo uenige i, at de gamle fængsler er slidt så meget ned, at der er 
behov for noget nyt. Hvorfor så ikke undersøge mulighederne for et 
offentlig-privat partnerskab, når alternativet er, at fængslerne forfalder 
endnu mere«, spørger Allan Polack og tilføjer:
</p><div class="art-quote article-box">
<p class="quote"/>
<blockquote>
<p class="quote-txt">
De gamle fængsler er slidt så meget ned, at der er behov for noget 
nyt
</p>
<p class="sender">
Allan Polack, ny PFA-chef 
</p>
</blockquote>
</div><p>
»Pensionskasserne befinder sig jo i en situation, hvor obligationerne næsten 
ikke giver noget afkast. Vi lever i det, jeg kalder en nulrentevirkelighed, 
hvor det er en stor udfordring at investere og skabe afkast til kunderne. 
Her ser jeg et åbenlyst potentiale i offentlig-private partnerskaber, hvor 
vi så at sige servicerer det offentlige, som så til gengæld giver os en fast 
ydelse i de næste 10, 20 eller 30 år«.</p><h3>
Politisk kovending 
</h3><p>
Efter mange års politisk skepsis og modvilje indgår flere og flere offentlige 
myndigheder nu partnerskaber med private investorer ved større bygge- og 
anlægsprojekter. Og den udvikling bliver bakket op af SR-regeringen. 
</p><p>
»Offentlig-private partnerskaber kan skabe gode rammer for bygge- og 
anlægsprojekter, da de kan sikre velfungerende og effektive løsninger. Det 
er der flere gode eksempler på både i staten og i kommunerne«, siger 
erhvervs- og vækstminister Henrik Sass Larsen (S) i en skriftlig kommentar. 
</p><p>
Han vil ikke forholde sig til konkrete projekter, men de foreløbige erfaringer 
viser ifølge ministeren, at de offentlige myndigheder betragter 
partnerskaberne som »succesfulde«, fordi de kan »højne kvaliteten af de 
offentlige bygge- og anlægsprojekter«. 
</p><p>
Står det til Venstre, skal der mere turbo på samarbejdet. Ældrecentre, 
vejforbindelser og fængsler er mulige emner. 
</p><p>
»Vi ser i rigtig mange tilfælde, at det offentlige selv har svært ved at styre 
anlægsbudgetter af forskellig karakter; det gælder eksempelvis 
supersygehusene. Jeg synes, vi er for forskrækkede i Danmark over for at 
benytte os af det her samarbejde«, siger Jacob Jensen (V), medlem af 
Folketingets Finansudvalg. 
</p><h3>
Nemt at stikke af 
</h3><p>
I Kriminalforsorgen oplyser anlægschef Erik Bang, at tanken om et offentligt 
og privat partnerskab blev overvejet i forbindelse med byggeriet af det nye 
fængsel på Falster. Men i 2007 fastslog et konsulentfirma, at der ikke var 
tilstrækkelige økonomiske og tidsmæssige fordele ved at bruge modellen. 
</p><p>
I dag vil Erik Bang dog ikke afvise, at der kan findes en model, hvor 
pensionskasserne kan være med til at bygge flere nye fængsler. 
</p><p>
»I sidste ende er det et politisk spørgsmål. De fleste af vore gamle fængsler 
og arresthuse er jo stadig i så dårlig en forfatning, at de med fordel kunne 
skiftes ud, selv om de løbende er blevet vedligeholdt og renoveret. Vi har 
flere gange oplevet, hvor nemt det er at stikke af fra arresthusene, fordi 
sikkerheden ikke er god nok«, siger Erik Bang, der oplyser, at de slidte 
arresthuse netop nu er sat på dagsordenen i Kriminalforsorgen. 
</p><h3>
Forbund frygter dårlig sikkerhed 
</h3><p>
Også Pension Danmark ser store muligheder i partnerskaber, hvor det offentlige 
lader pensionskasserne bygge og drive traditionelt offentlige institutioner. 
Herhjemme opfører Pension Danmark i øjeblikket en ny retsbygning i Svendborg 
og et nyt psykiatrisk hospital i Vejle. 
</p><p>
»Vi har ikke studeret mulighederne på fængselsområdet, men hvis vi får en 
invitation fra Kriminalforsorgen, vil vi helt sikkert møde op«, siger 
selskabets direktør, Torben Möger Pedersen. 
</p><p>
Anderledes skeptisk er Fængselsforbundet. Her frygter formand Kim Østerbye, at 
det kan føre til dårligere sikkerhed, hvis staten ender med at leje sig ind 
i fængslet. 
</p><p class=" bl-elem">
»I princippet kan jeg være fuldstændig ligeglad med, hvor pengene kommer fra. 
Det skal bare ikke bringe os i en situation, hvor vi er afhængige af, at en 
udlejer stiller det til rådighed, vi har brug for«. 
</p>	
</div>

</div></body></html>
