---
layout:     post
title: 	    "Mini-ubåde henter radioaktivt affald op af britisk atomlager"
post_author:	    Magnus Boye
post_date:	    Mon, 27 Apr 2015 08:48:27 +0000
post_site:	    ing.dk 
post_link:	    http://ing.dk/artikel/mini-ubaade-henter-radioaktivt-affald-op-af-britisk-atomlager-175711
---
<html><body><div><section class="body">
			<p>Det roder i det britiske atomlager i Sellafield. Efter over 50 år med deponering af radioaktivt affald er bassinet med 15.000 kubikmeter radioaktivt vand godt fyldt op med affald, der skal hentes op og pakkes om. Nu har de britiske myndigheder sat mini ubåde ind, for at få fat på det gamle a-skrald.</p>
			<p>På bunden af vandbassinet, der skærmer mod den værste stråling, og ude af rækkevide fra kranen, der normalt flytter rundt på lagerets indhold, ligger tonsvis af gammelt atomskrot, som efter årtiers deponering skal overføres til mere moderne beholdere.</p>
			<p>En perfekt udfordring for en fjernstyret ubåd, mener Dorothy Gradden, der er chef for den ene af Sellafields vand-lagere.</p>
			<p>»For få år siden blev fjernstyrede fartøjer opfattet som dyrt legetøj, men de er ved at blive en integreret del af vores plan for at rydde op i vores nedarvede atomaffaldsbassin,« siger hun i en meddelelse.</p>
			<h2>800 affalds-rør</h2>
			<p>Ubådene gør det muligt at håndtere det farlige affald på sikker afstand. I første omgang skal undervandsfartøjerne hente omkring 800 rør med medicinsk affald op af vandet.</p>
			
			<p>Hvert rør er omkring en meter langt, vejer seks kilo og skal hentes op enkeltvist. Indholdet har været brugt i medicinsk behandling, hvor radioaktive isotoper bruges til alt fra sterilisering af udstyr, diagnosticering og behandling af fx cancer.</p>
			<p>»Men som alt andet radioaktivt affald skal det deponeres på en sikker og forsvarlig måde, og de samme strenge principper gælder,« understreger Dorothy Gradden.</p>
			<h2>Hovedrengøring</h2>
			<p>Netop principperne for sikker opbevaring af atomaffald har ændret sig siden 1950’erne, hvor lageret blev indviet. Derfor rummer bassinerne store mængder gammelt affald, der trænger til en håndsrækning fra en fjernstyret ubåd.</p>
			<p>Blandt det problematiske indhold er 300 kubikmeter radioaktivt slam, der har samme konsistens som sand og ligger på bunden af bassinet.<br/>
			I sidste måned kunne Sellafield-ledelsen for første gang meddele, at det var lykkedes at fjerne noget af det farlige slam – med en smule assistance fra en mini-ubåd.</p>
			<p>Hele hovedrengøringen har til formål at gøre lager-anlægget væsentligt mindre farligt.</p>
			<p>»Vi ser nu at årtier gammelt materiale fra sellafields gamle bassinger bliver fjernet på daglig basis, og det nedbringer risikoen væsentligt ved de her historiske faciliteter,« lyder det fra Dorothy Gradden.</p>
		</section>
		  </div></body></html>
