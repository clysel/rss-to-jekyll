---
layout:     post
title: 	    "Teaterstykke er en stærkt og politisk konfronterende Heksejagt"
post_author:	    
post_date:	    Tue, 10 Mar 2015 07:36:18 +0100
post_site:	    politiken.dk 
post_link:	    http://politiken.dk/kultur/scene/teateranmeldelser/ECE2579765/teaterstykke-er-en-staerkt-og-politisk-konfronterende-heksejagt/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Hvad vil du, hænges eller tilstå din djævletro? John Proctor, der ene mand 
kæmper imod det eskalerende massehysteri – hvor en flok overspændte unge 
piger får anklaget den ene sagesløse borger efter den anden i Salem, 
Massachusetts, for at være i ledtog med Djævelen – står til sidst selv under 
anklage. Med udsigt til galgen. 
</p><div class="art-fakta article-box">
<h4 class="">
Teateranmeldelse</h4>
<div class="fakta-body" data-buildingblock="embedded_factboxlink">
<div class="clearfix m-top5 m-bottom5">
<img class="pol-rating-img" src="http://politiken.dk/graphics/ratings/4_hjerter_red.png" alt="Politiken synes"/></div>
<p>
Heksejagt, Skuespilhuset. 
</p><p>
Tekst: Arthur Miller, overs.: Nielsen. Iscen.: Roger Vontobel. Scen: Palle 
Steen Christensen. Musik: Daniel Murena. 
</p><p class=" bl-elem">
Til 14.5.
</p>
</div>
</div><p>
Tiden er med Arthur Millers ’Heksejagt’ og dens skildring af religiøs 
radikalisering i et samfund styret af en frygtkultur. Miller skrev stykket i 
1953 med afsæt i en sag om hekseforfølgelser i 1692, men med aktuelt sigte 
på McCarthys heksejagt på kommunister, hvor han selv blev anklaget for 
uamerikansk virksomhed. </p><p>
Det tidsbundne stykke har siden 9/11 fået fornyet aktualitet, som den 
politiserende almægtige dommer her siger det som forløber for Bush: »Enten 
er man med denne ret, eller også man imod den«. 
</p><h3>
Med eller imod? 
</h3><p>
Faren for radikalisering og fremmedfjendsk frygteskalering som led i et 
magtpolitisk spil er unægtelig rykket tættere på i kølvandet af Charlie 
Hebdo og Krudttønden – med massivt bevæbnet politi i de københavnske gader 
og udsigt til en ny opgraderet terrorpakke. Er vi med eller imod? 
</p><p>
Derfor virker det stærkt, når den schweiziske instruktør Roger Vontobel, hvis 
fremragende prisbelønnede opsætning af ’Don Carlos’ gæstespillede i 
Skuespilhuset i 2012, lader retssagen folde sig ud i salen med fuld spot på 
alle os, der bare sidder der, mens hekseforfølgerne pisker stemningen op, og 
Proctor indtrængende henvender sig til salen: »Så sig dog noget!«
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/scene/teateranmeldelser/ECE2577522/syret-mareridtsforestilling-stiller-skarpt-paa-noedhjaelpsspild/">Syret mareridtsforestilling 
stiller skarpt på nødhjælpsspild</a></p><p>
Da begynder forestillingen at spænde til og gribe med en drejning mod det 
aktuelle terror og frygtklima – af islamofobisk tilsnit. Men der sker på 
baggrund af en mat flaksende og ikke ordentlig samspillet opstart. 
</p><h3>
Suspenseskabende dominoplot 
</h3><p>
Umiddelbart er det let at blive revet med af stykkets suspenseskabende 
dominoplot – så naboen, så hustruen, så … – hvor samtlige borgere af 
scenografen Palle Steen Christensen effektfuldt bliver sat op imod en 
mørkegrå bræddevæg – op imod muren – som dommeren kan hæve sig almægtigt 
over sammen med de anklagende 1950’er-teenagefurier. 
</p><div class="art-quote article-box">
<p class="quote"/>
<blockquote>
<p class="quote-txt">
Noget forskruet virker det i det hele taget, at heksejagten skulle bunde i den 
farlige kvindelige seksualitet, startet som ren hævnakt fra frontfurien 
Abigails side
</p>
</blockquote>
</div><p>
Men helt basalt er det ikke overbevisende, at de hylende, overspændte tøser 
skulle kunne få så meget magt, massehysteriet klinger hult. Noget forskruet 
virker det i det hele taget, at heksejagten skulle bunde i den farlige 
kvindelige seksualitet, startet som ren hævnakt fra frontfurien Abigails 
side. </p><p>
Og det, efter at hendes elsker, den gode, men utro, Proctor havde afvist 
hende. Hans samvittighedskvaler med at være årsag til hele tragedien bliver 
til gengæld forsvaret optimalt af Olaf Johannessen lige så intenst 
opfarende, som han er lavmælt indtrængende. 
</p><h3>
Gys af radikalisering 
</h3><p>
Det sidste ”rigtige” menneske i en mere og mere vanvittig verden. Der står han 
foran galgen og vil meget menneskeligt hellere bekende sig til Djævelen end 
at ofre sit liv. Men konfronteres med sin kone (en ulmende uafviselig 
Benedikte Hansen), der pludselig står iført sort muslimsk slør, parat til 
blive hængt for sin ekstreme tro – uanset deres tre prisgivne børn. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/scene/teateranmeldelser/ECE2557202/udfordrende-performance-taender-koedets-revolutionaere-ild/">Udfordrende performance tænder 
kødets revolutionære ild</a></p><p>
Et gys af radikalisering, i takt med at hele rummet opløses i en stor tåge, 
hvor Henning Jensens myndige overdommer ikke kan andet end kampsvede, og 
Rasmus Bjergs fascinerende djævleuddrivelsesprædikant skifter side – til 
fordel for Proctor, manden, der med sit endelige valg skal vise, hvad der er 
op og ned i denne verden. 
</p><p class=" bl-elem">
Men forestillingen nægter os bevidst den forløsning. Der er ikke noget moralsk 
kompas. Vi må blafre i al usikkerhed. 
</p>	
</div>
</div></body></html>
