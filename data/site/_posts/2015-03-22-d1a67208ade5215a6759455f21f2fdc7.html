---
layout:     post
title: 	    "Spørg Scientariet: Hvordan kender dyr deres rolle i naturen?"
post_author:	    Mie Stage
post_date:	    Sun, 22 Mar 2015 09:00:09 +0000
post_site:	    ing.dk 
post_link:	    http://ing.dk/artikel/spoerg-scientariet-hvordan-kender-dyr-deres-rolle-i-naturen-174917
---
<html><body><div><section class="body"><p>Vores læser <strong>Tore Andersen</strong> spørger: Jeg så for nogen tid siden en udsendelse om regnskovens dyr, hvor der blev fortalt om en edderkop, der lever i bunden af åbne planter. Her fanger den de dyr, der kravler derned. Men det interessante var, at den edderkop blev udklækket uden for planten. Der var heller ingen 'forældre' til at indføre den i sin rolle. Hvordan ved den edderkop (eller andre lignende dyr), hvad dens rolle i naturen er? Hvordan ved den, at lige netop den art skal leve oppe i planten i stedet for andre steder? Det generelle spørgsmål må være: Hvis ens biologiske rolle ikke indlæres af eksempler, er den så nedarvet på en måde? Kan man i så fald tale om medfødt instinkt?</p>
			<p><strong>Zoolog Mikkel Stelvig</strong> fra Københavns Zoo svarer:</p>
			<p>Det korte svar er ja: Er rollen ikke indlært, beror handlingen på instinkt. Hvordan den så finder den præcise rolle og handling, er lidt kompliceret, for det ved man jo ikke rigtigt, men man kan sige, at edderkoppen kravler op i planten, fordi dens sanseapparat er programmeret til det i en eller anden forstand.</p>
			<p>Det kan være, at den reagerer på fugtigheden eller en duft, og det kan også være, at den har kravlet rundt på skovbunden længe, før den fandt et sted at kravle op, som passede til den. Groft sagt, så er det jo sådan med de fleste dyr, at de, der ikke formår at udfylde deres rolle, de dør, så det er det hårde filter, der afgør, hvilke der er tilbage og har fået unger.</p>
			<p>Det samme kan man sige om en menneskelig baby. Den finder også selv ud af at sutte på et bryst. Det er en egenskab, der ligesom med dyreinstinkterne stammer fra millioner af års evolution og hård selektion – dyr, der ikke kan finde føden, dør. Derfor er egnede stimuli kommet til med tiden, så bestemte lyde og dufte påvirker dyrets hormoner, og f.eks. parring og udklækning sker på det bedst egnede tidspunkt i forhold til føden.</p>
			<p>Det er nogle voldsomt komplekse mekanismer, der foregår i sådan nogle dyr, og det er det, der fascinerer mig som biolog. Tusindvis af dyr, parasitter, vira, mv. indgår i det her balancesystem, hvor vi hver har en specifik rolle og er tilpasset hinanden.</p>
		</section></div></body></html>
