---
layout:     post
title: 	    "Højbjerg: Jeg kunne ønske, at Morten Olsen tog to år til"
post_author:	    
post_date:	    Mon, 30 Mar 2015 10:00:11 +0200
post_site:	    politiken.dk 
post_link:	    http://politiken.dk/sport/ECE2609355/hoejbjerg-jeg-kunne-oenske-at-morten-olsen-tog-to-aar-til/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Pierre Emile Højbjerg har siddet med en øm højre ankel nede i Tyskland i den 
forløbne uge og savnet det danske landshold meget. Den 19-årige FC 
Augsburg-spiller, der fik sit flotte, opsigtsvækkende gennembrud i rødt og 
hvidt sidste år, måtte på grund af ankelskaden melde afbud til 
venskabskampene mod USA i Aarhus i onsdags og mødet med Frankrig sent i 
aftes i Saint-Etienne. 
</p><p>
Til gengæld slap han så nok for at blive indkaldt til ’en kammeratlig samtale’ 
med spillerrådet, da landsholdstruppen samledes i Aarhus i mandags. Det var 
to dage efter, at den langstrakte konflikt mellem 
landsholdsspillerne/Spillerforeningen og Dansk Boldspil-Union blev 
afsluttet, og en ny aftale gældende til og med VM 2018 om honorarer, 
bonusser og spillernes involvering i de kommercielle aktiviteter i 
landsholdsregi blev indgået. 
</p><p>
Landsholdsanfører Daniel Agger var ude og sige, at Pierre Emile Højbjerg, der 
ikke er medlem af Spillerforeningen, udtalte sig om noget, han nok ikke var 
helt inde i. ’I en kort stund har han ikke tænkt sig godt nok om’, bemærkede 
Agger. 
</p><h3>
Konflikten var en lærerig proces 
</h3><p>
Pierre Emile Højbjerg gik under konflikten ud med nogle meninger og 
kommentarer, som ikke passede Spillerforeningen og de ledende 
landsholdsspillere: »Vi skal få stoppet det her pjat. Kom nu, vi er nødt til 
at stå sammen og tage sutten ud af munden. Vi vil alle sammen til EM i 
Frankrig. Hvis DBU sagde til os, at vi skulle spille gratis mod USA og 
Frankrig, ville jeg have gjort det«. 
</p><p><i class=" bl-elem">Blev du blevet ’kaldt til orden’ og irettesat hjemmefra, da du blandede dig 
i konflikten? </i></p><p>
»Spillerforeningens formand, Thomas Lindrup, ringede en del gange for at 
orientere mig om sagens forløb. Jeg talte også med Lars Jacobsen fra 
spillerrådet og med flere andre«. 
</p><p><i class=" bl-elem">Er du ærgerlig over, at du gik frem på den måde, du gjorde, fortryder du 
noget? </i></p><p>
»Sket er sket, og sagt er sagt. Og jeg har da lært af forløbet og processen«. 
</p><p><i class=" bl-elem">Hvad har du lært? </i></p><p>
»Ja, hvad har jeg lært. Jamen, jeg kan sige, at jeg her og nu godt vil love, 
at jeg ikke siger det samme, når der næste gang skal forhandles om en ny 
aftale mellem landsholdet og DBU«. 
</p><p><i class=" bl-elem">Til den tid er du måske selv i spillerrådet, og på et tidspunkt bliver du 
anfører på landsholdet – det er din store ambition – og så kan du bestemme 
noget mere?</i></p><p>
»Vi får se. Mig som anfører? Hvis landstræneren på det tidspunkt mener, jeg 
skal have det ansvar, jo så vil jeg gerne«. 
</p><h3>
Vigtig sejr oven på Morten Olsens afsked 
</h3><p>
Pierre Emile Højbjerg var ked af at gå glip af de to venskabskampe. 
</p><p>
»Den skade kom pludseligt. Irriterende, for jeg vil være med på landsholdet 
hver gang. Men det er trods alt nemmere at sluge, når det ikke handler om 
store turneringskampe«. 
</p><p>
»Jeg fulgte tæt med i, hvordan det gik mod amerikanerne i Aarhus. Det var godt 
for Nicklas Bendtner og holdet, at han fik lavet tre mål. Flot. Og det var i 
mine øjne ret vigtigt at få en sejr lige nu efter den kedelige konflikt og 
Morten Olsens melding om, at han stopper næste år, når hans kontrakt 
udløber«. 
</p><p><i class=" bl-elem">Hvad er din kommentar til landstrænerens beslutning? </i></p><p>
»Umiddelbart kunne jeg da godt ønske, at Morten tog to år mere. På den anden 
side kan det en gang imellem være sundt med et frisk pust udefra. Hvem der 
skal være hans afløser? Det er jo ikke op til mig. Men jeg kan da godt se, 
at Michael Laudrup på mange måder må være det mest interessante navn«. 
</p><p>
»Hvis det skal være en udenlandsk træner, kunne det blive en tysker eller en 
hollænder«, spekulerer Pierre Emile Højbjerg. 
</p><p>
»Der vil sikkert være tyskere og hollændere, som kunne have interesse for at 
blive landstræner i Danmark, fordi der er så mange unge, spændende og 
dygtige spillere på vej, så fremtiden ser meget lys ud for landsholdet«. 
</p><h3>
Stolt over at gå i 'Morten Olsens skole' 
</h3><p>
»Jeg vil sige, at jeg er stolt over at have gået igennem ’Morten Olsens 
skole’. Det er jo ham, der har indført den røde tråd i DBU, så man tænker og 
spiller fodbold på en tydelig måde på alle landsholdene og lægger vægt på 
bestemte ting og at have bolden. Jeg har været med op igennem fra U13, U14 
op til U21 og er nu på A-landsholdet. Og i alle årene har jeg overalt hørt 
Morten Olsens navn nævnt og fremhævet for den betydning, han har haft for 
udviklingen og uddannelsen af spillerne i DBU’s talentarbejde«. 
</p><p>
»Morten kunne i et par år mere få mulighed for at nyde frugten af, hvad han 
har været med til at plante. Jeg tænker på alle de spillere, der gør det så 
godt på udenlandske klubhold og på U21-landsholdet og snart kan blive noget 
på A-landsholdet, og som meget sandsynligt topper sammen om fem-seks år. Jeg 
har da hørt nogen vurdere, at Danmark i 2020 kan have et landshold, som kan 
blive et af de bedste, vi har haft nogensinde«. 
</p><p>
»Mange af os spiller, træner og bliver presset på højeste niveau hver evig 
eneste dag. Det skal nok blive godt«. 
</p><p>
Man kan nævne navne som Christian Eriksen i Tottenham, Jores Okore i Aston 
Villa, Nicolai Boilesen i Ajax Amsterdam, Viktor Fischer og Lucas Andersen i 
Ajax, Andreas Christensen i Chelsea, Lasse Vigen Christensen i Fulham, 
Jannik Vestergaard i Werder Bremen, Yussuf Poulsen i RB Leipzig, Frederik 
Sørensen i Verona og Alexander Scholz i Standard Liege. 
</p><h3>
Masser af EM-opgaver i juni 
</h3><p>
Pierre Emile Højbjerg koncentrerer sig i de næste måneder om at være med til 
at spille FC Augsburg til en slutplacering i top-seks i Bundesligaen. 
</p><p>
»Vi er lidt, ligesom Hobro er i Superligaen, en stor positiv overraskelse, og 
det er spændende at være med til«. 
</p><p>
Til sommer bliver Pierre Emile Højbjerg en nøglespiller på U21-landsholdet, 
som skal til EM-slutrunden i Tjekkiet. 
</p><p class=" bl-elem">
Lige forinden vender han, uden tvivl, tilbage til Morten Olsens trup og er med 
i venskabskampen mod Montenegro mandag 8. juni og EM-opgøret Danmark-Serbien 
i Parken lørdag 13. juni. 
</p>	
</div>

</div></body></html>
