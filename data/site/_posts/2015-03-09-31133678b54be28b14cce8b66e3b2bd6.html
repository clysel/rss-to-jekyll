---
layout:     post
title: 	    "Fire forskere deler stor hjernepris"
post_author:	    
post_date:	    Mon, 09 Mar 2015 14:03:30 +0100
post_site:	    politiken.dk 
post_link:	    http://politiken.dk/viden/ECE2579371/fire-forskere-deler-stor-hjernepris/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Der er 1 million euro, cirka 7,5 millioner danske kroner, til deling mellem 
fire forskere, som i dag har fået at vide, at de er årets vindere af den 
store danske forskerpris The Brain Prize. 
</p><p>
Beløbet er større end en nobelpris, som ved den seneste uddeling var på 8 
millioner svenske kroner, cirka 6,5 millioner danske kroner, og de fire 
forskere får prisen for at have udviklet 2-foton mikroskopi. En teknik, der 
gør det muligt at følge processer i levende, arbejdende celler. Og dermed – 
foreløbig i dyreforsøg - blandt andet kunne følge celleudvikling i 
forbindelse med sygdomme. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/viden/ECE2400549/aarets-mest-tossede-forskning-natteravne-er-mere-psykopatiske-og-bacon-virker-mod-naeseblod/">Årets mest tossede forskning: 
Natteravne er mere psykopatiske, og bacon virker mod næseblod</a></p><p>
Bag The Brain Prize står Fonden for Grete Lundbecks Europæiske 
Hjerneforskningspris. Denne fond er en selvstændig fond under 
Lundbeckfonden, der via store aktieposter i medicinalvirksomhederne H. 
Lundbeck A/S og Alk-Abelló A/S samt i Falck er så velhavende, at den hvert 
år kan uddele 400-500 millioner kroner til forsknings- og formidlingsformål. 
</p><p>
The Brain Prize blev indstiftet i 2010 og første gang uddelt i 2011 - årets 
uddeling er den femte i rækken. Prisen gives til videnskabeligt arbejde, der 
har haft banebrydende indflydelse på hjerneforskningen, og den er hidtil 
uddelt til grupper af forskere. Alle modtagere har været mænd, undtagen i 
2012, hvor prisen gik til to kvindelige forskere, Christine Petit fra 
Frankrig og Karen Steel fra Storbritannien. 
</p><h3>
Fire mænd vinder 
</h3><p>
Årets pris går også til en gruppe mænd: 
</p><p>
Winfried Denk (f.1957), fysiker og leder af det tyske Max Planck Institute for 
Medical Research i Heidelberg. 
</p><p>
Karel Svoboda (f. 1965), biofysiker fra det amerikanske Howard Hughes Medical 
Institute. 
</p><p>
David W. Tank (f. 1953), fysiker og matematiker ved det amerikanske Princeton 
Neuroscience Institute, og 
</p><p>
Arthur Konnert (f. 1953), læge og leder af Institute for Neuroscience ved 
Technical University i München, Tyskland. 
</p><h3>
Noget for noget 
</h3><p>
»Lige som svenskerne er stolte af Nobelprisen, håber vi danskerne vil være 
stolte af The Brain Prize«, siger Kim Krogsgaard, direktør for Fonden for 
Grete Lundbecks Europæiske Hjerneforskningspris. 
</p><p>
I et forsøg på yderligere at forankre prisen i danskernes bevidsthed, har 
fonden allieret sig med kongehuset – og i 2014 stod kronprinsessen for selve 
prisoverrækkelsen. Når den i år finder sted i begyndelsen af maj, afløses 
hun af sin mand. 
</p><div class="art-quote article-box">
<p class="quote"/>
<blockquote>
<p class="quote-txt">
Lige som svenskerne er stolte af Nobelprisen, håber vi danskerne vil være 
stolte af The Brain Prize
</p>
<p class="sender">
Kim Krogsgaard, direktør 
</p>
</blockquote>
</div><p>
The Brain Prize kan gives til en eller flere stadig aktive videnskabsmænd, der 
på »enestående måde har bidraget til europæisk neurovidenskab«. Også 
ikke-europæiske forskere kan få prisen, såfremt deres arbejde er udført i 
Europa eller i samarbejde med europæiske videnskabsmænd. </p><p>
Når man modtager The Brain Prize, forpligter man sig til det følgende år at 
aflægge en række besøg i Danmark for at dele ud af sin viden – en slags 
noget for noget-princip. Det sker via et program, som fonden bag prisen har 
udformet i samarbejde med Dansk Selskab for Neurovidenskab og landets tre 
største universiteter - Aarhus Universitet, Københavns Universitet og 
Syddansk Universitet. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/viden/ECE2416434/dansk-hjerneforsker-jubler-over-nobelpris-fremragende-og-velfortjent/">Dansk hjerneforsker jubler 
over nobelpris: Fremragende og velfortjent</a></p><p>
Programmet indebærer blandt andet, at vinderne deltager i møder med danske 
hjerneforskere. Et af disse møder, hvor også et antal udenlandske forskere 
vil blive inviteret, finder sted til efteråret på Hindsgavl Slot uden for 
Middelfart. På dette møde vil også en række unge danske videnskabsmænd 
præsentere deres arbejder inden for hjerneforskning, og der vil blive uddelt 
en junior-version af The Brain Prize. 
</p><p>
Vinderne af den store hjernepris vil desuden deltage i neurovidenskabelige 
seminarer på de tre store danske universiteter og skal ligeledes holde en 
offentlig forelæsning på Aarhus Universitet. 
</p><h3>
Ingen arvinger 
</h3><p>
Hvem der skal have prisen, afgøres af en videnskabelig komite med 
repræsentanter fra Europa, USA og Singapore. Grete Lundbeck, der har lagt 
navn til fonden, døde i 1965. Hun var enke efter Hans Lundbeck, der 
grundlagde H. Lundbeck A/S. 
</p><p class=" bl-elem">
Parret havde ingen arvinger, og Grete Lundbeck valgte derfor at placere sin 
formue i en fond, Lundbeckfonden. Grete Lundbeck var en tid inden ægteskabet 
Hans Lundbecks bogholder. 
</p>	
</div>
</div></body></html>
