---
layout:     post
title: 	    "Argentinerne kræver opklaring af rigsadvokats mystiske død"
post_author:	    
post_date:	    Mon, 23 Feb 2015 22:16:04 +0100
post_site:	    politiken.dk 
post_link:	    http://politiken.dk/udland/ECE2559978/argentinerne-kraever-opklaring-af-rigsadvokats-mystiske-doed/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Stilfærdigt kom de fra nær og fjern og samledes i gaderne omkring 
præsidentpaladset. 
</p><p>
Mange var gennemblødt af den silende regn, men blev alligevel stående ganske 
tavse, og hvis nogen talte for højt, blev der omgående råbt »stille«. 
</p><p>
Ifølge politiet var de 400.000, og de var alle mødt frem for at kræve 
retfærdighed af deres regering. 
</p><p>
’Stilhedens march’ forleden i Buenos Aires var den største politiske protest i 
nyere tid, og den blev arrangeret af argentinske dommere til ære for 
rigsadvokat Alberto Nisman, som for en måned siden blev fundet død i sin 
lejlighed efter et skud gennem hovedet. 
</p><p>
Hans død er stadig et mysterium, der optager alle argentineres sind, for 
Nisman afgik ved døden, blot få timer før han officielt ville have anklaget 
selveste præsident Cristina Fernández Kirchner for at dække over Irans skyld 
i et terrorangreb mod et jødisk kulturcenter i 1994. 
</p><p><b class="ext-link">LÆS MERE </b><a class="embeddedlink" href="http://politiken.dk/magasinet/ECE2534634/hvem-slog-alberto-nisman-ihjel/">Hvem slog Alberto Nisman ihjel?</a></p><p>
85 blev dræbt i attentatet, der aldrig er opklaret. 
</p><p>
Kirchner har gentagne gange afvist anklagerne, men rigsadvokaten hævdede, at 
han havde håndfaste beviser, blandt andet i form af udskrifter af 
telefonsamtaler og beviser på forhandlinger med Iran, der angiveligt til 
gengæld for beskyttelse skulle levere billig olie til det kriseramte 
Argentina. Anklageskriftet fyldte 289 sider. 
</p><p>
Nisman havde desuden lavet et udkast på 26 sider til en arrestordre på 
præsidenten og Argentinas udenrigsminister, Héctor Timerman. Disse papirer 
blev fundet i skraldespanden uden for rigsadvokatens lejlighed efter hans 
død. 
</p><p>
Hvordan de er havnet der, er blot en lille del af de mange, mange ubekendte 
faktorer, der omgiver Nismans død, som blev forsøgt camoufleret som et 
selvmord. Men netop den teori har retsmedicinerne så godt som afvist, 
eftersom den dræbende kugles løbebane ikke stemmer overens med et selvmord, 
og eftersom Nisman ikke havde krudtslam på hånden. 
</p><p>
Dertil kommer, at rigsadvokaten havde efterladt en indkøbsliste til sin 
hushjælp og desuden delt sin begejstring med venner over, at han havde 
fuldført anklageskriftet mod præsidenten og glædede sig til at præsentere 
det i Kongressen dagen efter. 
</p><h3>
Ulmende konflikt 
</h3><p>
Men hvem dræbte så Nisman? 
</p><p>
Efterforskerne står faktisk på helt bar bund, når det gælder om at placere 
skylden for et mord. 
</p><p>
Teorierne omfatter iranske agenter, venezuelanske spioner, folk tæt på 
regeringen eller misundelige kolleger til Nisman. 
</p><p>
Ifølge en undersøgelse foretaget af firmaet Ipsos er et flertal af 
argentinerne til gengæld ikke i tvivl: 70 procent mener, at der er tale om 
et mord, og 60 procent er overbevist om, at regeringen er ansvarlig for 
ugerningen. 
</p><p>
I et valgår er det dårlige nyheder for præsident Kirchner, der ganske vist 
ikke selv kan stille op, men gerne ser sine favoritter vinde. 
</p><p>
Derfor var det også en defensiv og rasende præsident, der langede ud efter 
demonstranterne og især dommerne, som hun på Twitter kaldte »kupmagere, der 
forsøger at destabilisere regeringen og tage magten«. 
</p><p>
Den anklage blev af dommerstandens formand, Luis Cevasco, afvist som »absurd 
og latterlig«. 
</p><p>
»Den påstand fortjener overhovedet ikke et svar. Dommerne og anklagerne udgør 
ikke et parti. Vores eneste formål var at ære Alberto Nisman«, sagde Luis 
Cevasco. 
</p><p>
Men konflikten mellem præsident Cristina Kirchner og dommerne går længere 
tilbage end til mordet på Nisman. Præsidenten har ofte forsøgt at reformere 
retssystemet, senest i 2013, da hun kom på kant med juristerne, der frygtede 
for deres uafhængighed. 
</p><p>
Den diskussion har været konstant, siden Argentina smed militærdiktaturet på 
porten og genindførte demokratiet i 1983. 
</p><h3>
Teorier fra præsidenten 
</h3><p>
For den almindelige argentiner handler opklaringen af mordet på rigsadvokat 
Alberto Nisman imidlertid udelukkende om retfærdighed, og mange er vrede 
over, hvad de ser som Kirchners utidige indblanding i efterforskningen. 
</p><p>
Først slog hun offentligt fast, at der var tale om et selvmord. 
</p><p>
Så trak hun den påstand tilbage og insinuerede, at morderne nok var landets 
tidligere spionchef Antonio Stiusso og Nismans assistent Diego Lagomarsino, 
som hun beskyldte for at ville destabilisere hendes regering. 
</p><p>
Stiusso har haft svært ved at forklare, hvorfor han indfandt sig i Nismans 
lejlighed kort efter dødsfaldet, og hvorfor han fik en række opkald fra 
Nisman, kort før han døde. Han er heller ikke mødt op til afhøring. 
</p><div class="art-quote article-box">
<p class="quote"/>
<blockquote>
<p class="quote-txt">
Argentinerne er normalt politisk apatiske. Kirchner bør tage denne protest 
meget alvorligt
</p>
<p class="sender">
Rosendo Fraga, politisk analytiker 
</p>
</blockquote>
</div><p>
Lagomarsino gav Nisman den pistol, som dræbte ham.</p><p>
»Det tilkommer overhovedet ikke præsidenten at udtale sig om skyld eller 
omstændighederne omkring Nismans død. Det er jo indlysende for enhver, og 
det er derfor, folk går på gaden for at protestere. Man vil gerne beskytte 
retssystemet mod politisk indblanding«, mener den politiske analytiker 
Rosendo Fraga, der er imponeret over demonstrationens omfang forleden. 
</p><p>
»Argentinerne er normalt politisk apatiske. Kirchner bør tage denne protest 
meget alvorligt«, siger han. 
</p><h3>
Journalist på flugt til Israel 
</h3><p>
Næsten dagligt kommer der nye oplysninger i mordsagen, men i stedet for at 
kaste lys over dødsfaldet bliver det stadig mere mudret, hvad der egentlig 
foregik både før og efter. 
</p><p>
Forleden stod et vidne således frem og fortalte, at hun blev hentet fra sin 
arbejdsplads, et cafeteria, til Nismans lejlighed tidligt om morgenen 19. 
januar. Det var politiet, der hentede hende og bad hende være vidne til 
lejlighedens tilstand. Natalia Fernández blev rystet over, hvad hun så. 
</p><p>
»Der var mindst 50 betjente, og de rørte ved alt uden handsker. De lavede 
kaffe på Nismans kaffemaskine, bestilte croissanter, rodede i hans papirer 
og omkodede hans mobiltelefon. Jeg troede ikke mine egne øjne«, fortalte hun 
den dommer, der står for efterforskningen af sagen. 
</p><div class="art-quote article-box">
<p class="quote"/>
<blockquote>
<p class="quote-txt">
Jeg frygter for mit liv i Argentina
</p>
<p class="sender">
Damián Pachter, journalist 
</p>
</blockquote>
</div><p>
Natalia Fernández’ ord bekræfter bare argentinerne i, at der foregår 
besynderlige ting på et højt niveau, og at jo længere tid, der går, desto 
sværere bliver det at opklare sagen.</p><p>
I mellemtiden er den journalist, der først skrev om Nismans død, flygtet til 
Israel. 
</p><p>
»Jeg frygter for mit liv i Argentina«, sagde journalisten Damián Pachter. 
</p><h3>
Brevet, der aldrig blev sendt 
</h3><p>
I dag kom det frem, at Nisman få dage før sin død havde underskrevet et brev 
stilet til FN’s Sikkerhedsråd, men aldrig sendt det. I brevet beder han 
sikkerhedsrådet om hjælp til få udleveret fem iranere og en libaneser som 
mistænkte for attentatet på det jødiske kulturcenter. De mistænkte er 
eftersøgt af Interpol, men beskyttes af Iran. 
</p><p>
Det tilkommer ikke sikkerhedsrådet at blande sig i udleveringer, men der er 
fortilfælde, hvor rådet har bistået. Nisman håbede tilsyneladende, at 
sikkerhedsrådet i det mindste ville hjælpe med at marginalisere Iran på 
grund af attentatet, som ifølge Nismans efterforskning blev betalt af Iran, 
men udført af libanesiske Hizbollah. 
</p><p>
Ideen om at blande Sikkerhedsrådet ind i sagen havde Nisman fået året 
forinden, og han havde kontaktet præsidentens sekretær for at høre, om han 
havde regeringens opbakning til sit skridt og fik et rungende nej. 
</p><p>
Nøjagtig samtidig var forhandlingerne om den hemmelige aftale mellem Argentina 
og Iran nemlig begyndt, skrev avisen La Nación i dag. At regeringen så 
kategorisk afviste hans idé, vakte Nismans mistanke om, at der foregik 
noget, han ikke skulle vide noget om, og bragte ham langsomt på sporet af, 
hvad der senere skulle udmønte sig i anklagen mod præsident Cristina 
Fernández Kirchner. 
</p><p>
Og den anklage holder helt vand, mener Nismans efterfølger som rigsadvokat, 
Gerardo Pollicita, der ikke har tænkt sig at droppe sagen. 
</p><p class=" bl-elem">
Pollicita er allerede i fuld gang med fuldføre, hvad Nisman aldrig nåede: at 
anklage og arrestere præsidenten for at dække over terror i sit 
eget land. 
</p>	
</div>
</div></body></html>
