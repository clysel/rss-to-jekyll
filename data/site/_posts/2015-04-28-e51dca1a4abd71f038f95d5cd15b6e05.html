---
layout:     post
title: 	    "Blatters konkurrenter nægter at lade sig afskrive"
post_author:	    
post_date:	    Tue, 28 Apr 2015 17:08:16 +0200
post_site:	    politiken.dk 
post_link:	    http://politiken.dk/sport/fodbold/ECE2646351/blatters-konkurrenter-naegter-at-lade-sig-afskrive/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Selv om svaret var det ventede, var det svært helt at tro på prins Ali Bin 
al-Hussein, da han mandag eftermiddag understregede sin selvsikkerhed. 
</p><p>
»Jeg ville ikke stille op uden en tro på, der var en rigtig god chance for at 
vinde«. 
</p><p>
Den jordanske prins, der også er blandt Fifa’s vicepræsidenter, hører til de 
kandidater, der i disse dage prøver at skubbe den nuværende Fifa-præsident, 
Sepp Blatter, af sin trone. Men siden den tre mand lange liste over 
konkurrenter til præsidentembedet blev offentliggjort, har troen på nyt blod 
på fodboldverdenens højeste post mildt sagt været sparsom. 
</p><p>
De fleste har fra begyndelsen stemplet valget som afgjort på forhånd, og 
Blatter har da også allerede fået offentlig kollektiv støtte fra både det 
asiatiske og det afrikanske fodboldforbund. 
</p><p>
Derfor er det til at forstå, hvorfor Lennart Johansson, Blatters tidligere 
konkurrent til præsidentposten, skråsikkert har hævdet, at schweizeren har 
en nem sejr foran sig, når der til maj afholdes valg i Blatters hjemby, 
Zürich. 
</p><h3>
Prins satser på de tavse forbund 
</h3><p>
»Det, man ser og hører, er ikke nødvendigvis det sande billede«, forklarede 
prins Ali, da han mandag eftermiddag mødte den danske presse i København. 
</p><p>
»I Europa har alle fodboldforbund stærk støtte fra Uefa, men i mange andre 
dele af verden er forbundene enormt afhængige af Fifa. Det gør det svært at 
udtale sig offentligt, men det betyder ikke, at der ikke er en majoritet 
derude, der gerne vil have forandringer og forbedringer«. 
</p><div class="art-fakta article-box">
<h4 class="">
Falske løfter til Blatter?</h4>
<div class="fakta-body" data-buildingblock="embedded_factboxlink">
<p><b>Mens Fifa-bossen</b> Sepp Blatter for tre uger siden kunne sole sig i 
klapsalver og lovning på fuld støtte fra samtlige 54 afrikanske nationer til 
det kommende præsidentvalg i Fifa, førte en af modkandidaterne ved valget 
29. maj i Zürich tilsyneladende samtaler i kulissen. 
</p><p><b class="ext-link">Luis Figo</b>, den portugisiske legende, fortalte Reuters, at han <a href="http://politiken.dk/sport/fodbold/ECE2618693/blatter-faar-massiv-afrikansk-stoette-til-genvalg/">ikke 
kunne genkende den udlægning</a> af de afrikanske stemmer, som den 
afrikanske fodboldboss Issa Hayatou kom med ved de afrikanske nationers 
kongres i Kairo. 
</p><p class=" bl-elem">
»<b>Flere nationale ledere </b>fra Afrika har tilkendegivet, at de vil 
stemme på mig, men de frygter at sige det offentligt«, lød det fra Luis 
Figo. 
</p>
</div>
</div><p>
Prins Ali besøgte Danmark for at tale sin sag for DBU sammen med formanden for 
det hollandske fodboldforbund, Michael van Praag. Hollænderen kandiderer 
også til præsidentposten, og med den tredje kandidat, Luis Figo, som klar 
outsider er det van Praag og prins Ali, der har de bedste kort på hånden i 
valgkampen mod Blatter. </p><p>
»Vi møder megen utilfredshed med Fifa derude. Folk tør bare ikke lufte den 
offentligt. Men afstemningen er anonym, så jeg tror, en del af de forbund, 
der enten ikke siger noget eller offentligt støtter Blatter, vil stemme 
anderledes, når vi når valget«, lød det fra van Praag. 
</p><h3>
DBU støtter et magtskifte 
</h3><p>
Begge kandidater taler for fornyelse og øget gennemsigtighed i et Fifa, der i 
mange år har kæmpet med et dårligt ry præget af beskyldninger om korruption 
og pengespild. DBU har rost kandidaterne for deres holdninger til de to 
emner og vil til maj forsøge at sikre Fifa en ny præsident. Hvem der i 
sidste ende får den danske stemme, har formand Jesper Møller imidlertid ikke 
besluttet, og det er der en helt bestemt grund til. 
</p><p>
»Jeg tror ikke, at alle nuværende kandidater er på stemmesedlen den dag, jeg 
skal stemme. Og det ville være dumt at melde ud, at jeg stemmer på en 
kandidat, hvis han ikke er kandidat, når jeg skal afgive stemmen«, fortæller 
Jesper Møller. 
</p><p>
Selv tvivler Blatters modstandere også på, at de alle vil være med i ræset, 
når det afgøres i Zürich til maj. Blatter har stor opbakning, og risikoen 
for at sprede de resterende stemmer i for mange kurve er derfor en klar 
bekymring. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/sport/fodbold/ECE2612547/gammel-rival-spaar-sepp-blatter-en-sikker-valgsejr/">Gammel rival spår Sepp Blatter 
en sikker valgsejr</a></p><p>
»Det er godt, at vi er tre til at skyde huller i Blatters forsvar, men vi 
risikerer selvfølgelig at træde hinanden over tæerne på valgdagen«, erkendte 
Michael van Praag. 
</p><p>
Både han og prins Ali meldte sig derfor også klar til at trække sig fra 
kapløbet, hvis det i fremtiden står klart, at en konkurrent har den bedste 
chance. 
</p><p>
»Jeg føler selvfølgelig, at jeg er den bedste kandidat, men det vigtige er at 
få en ny præsident. Ikke, at det bliver mig«, lød det fra van Praag. 
</p><p class=" bl-elem">
Præsidentvalget afholdes på Fifa’s årlige kongres 29. maj. 
</p>	
</div>

</div></body></html>
