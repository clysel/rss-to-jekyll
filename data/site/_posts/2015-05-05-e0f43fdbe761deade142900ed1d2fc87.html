---
layout:     post
title: 	    "Analyse: Cheføkonom i Handelsbanken: Når frøen skal sluges..."
post_author:	    
post_date:	    Tue, 05 May 2015 09:05:25 +0200
post_site:	    politiken.dk 
post_link:	    http://politiken.dk/oekonomi/gloekonomi/ECE2641782/analyse-chefoekonom-i-handelsbanken-naar-froeen-skal-sluges/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
»På et eller andet tidspunkt skal vi sluge denne frø«. 
</p><p>
Sådan sagde den polske centralbankchef, Marek Belka, sig i et interview i 
Washington om udsigterne til, at den amerikanske centralbank inden for en 
overskuelig fremtid vil begynde at hæve renterne. 
</p><p>
Netop den polske centralbankchef har sammen med de andre centralbankchefer fra 
de såkaldte emerging markets da også god grund til at være meget 
interesseret i verdens mest magtfulde centralbanks fremadrettede færden.
</p><p><span class="img-contimg-fl-right"><img class="image inlineLightBox" src="http://multimedia.pol.dk/archive/00930/Tage_analyserer_oli_930840y.jpg" alt="" border="0"/></span></p><p>
Det skyldes, at udviklingen i den amerikanske pengepolitik kan være afgørende 
for disse landes fremtidsudsigter. 
</p><p>
En stærkere amerikansk dollar og højere amerikanske renter risikerer således 
at medvirke til en skadelig kapitalflugt, som vi blandt andet oplevede det i 
1990’erne og senest for bare to år siden. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/oekonomi/gloekonomi/ECE2593762/amerikansk-centralbank-aabner-for-rentestigning-i-juni/">Amerikansk centralbank åbner 
for rentestigning i juni</a></p><p>
I midten af 1990’erne resulterede en strammere pengepolitik i USA i 
kombination med en kraftigt stigende dollarkurs således i en 
verdensomspændende finansiel krise, der trak proppen ud af økonomier som 
Thailand, Sydkorea, Rusland og Brasilien. 
</p><p>
Tilsvarende udløste den daværende chef for den amerikanske centralbank, Ben 
Bernankes, udtalelser i maj 2013 om, at banken muligvis snarligt ville 
begynde at stoppe med at opkøbe statsobligationer, ligeledes en betydelig 
flugt fra mere risikofyldte aktiver i en stribe emerging markets. 
</p><h3>
Afgørende med økonomisk værn
</h3><p>
Det store spørgsmål er, om disse tidligere så sårbare økonomier har gjort nok 
for at beskytte sig mod højere renter i USA. 
</p><p>
Graden af, hvor succesfulde de har været i at oparbejde et værn mod en 
gentagelse af tidligere tiders finansielle uro, vil være afgørende for 
styrken af den globale økonomi, som i dag er langt mere afhængig af 
økonomisk fremgang i denne del af verden. 
</p><div class="art-quote article-box">
<p class="quote"/>
<blockquote>
<p class="quote-txt">
Det store spørgsmål er, om disse tidligere så sårbare økonomier 
har gjort nok for at beskytte sig mod højere renter
</p>
</blockquote>
</div><p>
Lande, der gennem de senest to år ikke har adresseret sårbarheder fra f.eks. 
store underskud på betalingsbalancen samt store gældspositioner udstedt i 
dollars, er i betydelig risiko for at blive straffet af investorerne med 
alvorlige økonomiske tilbageslag til følge.</p><p>
I et signal om, at sårbarhederne formentlig stadig er til stede, har Den 
Internationale Valutafond (IMF) beregnet, at gælden er steget mere end den 
økonomiske aktivitet i hver eneste større emerging markets-økonomi siden 
2007, og at virksomhedernes gæld udstedt i dollars i disse lande er 
tredoblet over de seneste fem år til svimlende 1.400 mia. dollars.
</p><p>
Endvidere er mange emerging markets, der i dag står for omkring 40 pct. af 
verdensøkonomien, allerede ramt på deres økonomier af svagere efterspørgsel 
fra flere af de industrialiserede lande og Kina samt af lavere oliepriser. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/gloekonomi/ECE2510409/usas-centralbankchef-staar-med-kaempe-stor-udfordring/">USA's centralbankchef står med 
kæmpe stor udfordring</a></p><p>
Derfor er en kapitalflugt ikke det, de har allermest brug for på nuværende 
tidspunkt, og det er også derfor, de følger hvert et ord fra den amerikanske 
centralbankchef, Janet Yellen, så nøje. 
</p><p>
Yellen er naturligvis bekendt med det store ansvar, der ligger i hendes 
hænder, når hun skal formidle, hvad hun har tænkt sig at gøre. 
</p><p>
Hun skal både undgå at skabe store udsving i egne finansielle rækker og 
økonomi, samtidig med at hun også bliver nødt til at skæve til, hvordan 
resten af verden reagerer på hendes handlinger.
</p><h3>
Gennemsigtig rentepolitik
</h3><p>
Det er formentlig også derfor, at Yellen går så forsigtigt til værks, som hun 
gør. Behovet for ikke længere at have renten tæt på 0 pct. i USA er måske 
til en vis grad tydeligt nok, men hvis renterne sættes for hurtigt eller for 
tidligt i vejret, er risikoen for et økonomisk tilbageslag uden for USA 
ganske betydelig. 
</p><p><span class="img-contimg-fl-right"><img class="image inlineLightBox" src="http://multimedia.pol.dk/archive/00930/MakroINFLuge17_copy_930841y.jpg" alt="" border="0"/></span></p><p>
Derfor er der nok også mange af centralbankcheferne i verden, der udtrykker 
begejstring for Yellens meldinger om, at renteforhøjelserne vil være meget 
små og gradvise, og at alle centralbankens beslutninger vil være 
gennemsigtige for at skabe så små forstyrrelser i den globale økonomiske 
dagsorden som muligt. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/ft/ECE2509213/nye-kapitalkrav-presser-europas-banker/">Nye kapitalkrav presser 
Europas banker</a></p><p>
Når det er sagt, står vi dog formentlig foran en mere usikker periode for 
mange emerging markets-økonomier, hvor det nok ikke kan undgås, at der 
kommer forstyrrelser, når renteforhøjelserne fra den amerikanske centralbank 
bliver en realitet.
</p><p>
Her vil bukkene blive skilt fra fårene, og den polske centralbankchefs frø kan 
vise sig at blive vanskeligere at sluge for de lande, der ikke har brugt de 
seneste år på at få styr på de økonomiske ubalancer. 
</p><p class=" bl-elem">
I det perspektiv ser lande som f.eks. Tyrkiet, Ungarn, Brasilien, Sydafrika og 
Indonesien ud til at have størst risiko for at få frølåret galt i halsen.
</p>	
</div>

</div></body></html>
