---
layout:     post
title: 	    "Tourens bjergkonge og Fuglsang er kørt i stilling til klatreslag"
post_author:	    
post_date:	    Thu, 19 Feb 2015 13:24:52 +0100
post_site:	    politiken.dk 
post_link:	    http://politiken.dk/sport/cykling/ECE2554184/tourens-bjergkonge-og-fuglsang-er-koert-i-stilling-til-klatreslag/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>En uge efter at han fuldendte sit hattrick i Tour of Qatar, slog nordmanden Alexander Kristoff (Katusha) i dag atter sejrrigt til på Den Arabiske Halvø, da han susede først over stregen på den 158 km lange 3. etape i Tour of Oman med start og mål i Al Mussanah Sports City.</p><p>I modsætning til i går dukkede der ingen generende stigninger op i den afsluttende fase, som kunne forhindre sprinterne i at indtage hovedrollerne, og strabadserne i den bagende hede mundede da også ud i den ventede massespurt med 111 ryttere i mål i den første gruppe.</p><h3>Breschel spurtede med til en syvendeplads</h3><p>Tinkoff-Saxo satsede i dag på Matti Breschel i finalen, men holdets eneste dansker i dette løb kunne ikke hamle op med de allerhurtigste og måtte tage til takke med syvendepladsen.</p><p>Positionerne umiddelbart efter den 27-årige nordmand besattes af den italienske vinder af 1. etape Andrea Guardini (Astana), dennes landsmand Matteo Pelucchi (IAM), hollænderen Danny Van Poppel (Trek), franskmanden Nacer Bouhanni (Cofidis) og italieneren Sacha Modolo (Lampre).</p><p>Etapen ændrede intet væsentligt i det samlede klassement, hvor schweizeren Fabian Cancellara (Tre) fortsat fører fire sekunder foran spanieren Alejandro Valverde og med østrigeren Patrick Konrad (Bora-Argon 18) og belgieren Greg Van Avermaet (BMC) henholdsvis fem og seks sekunder efter.</p><h3>Sagan holdt sig beskedent tilbage</h3><p>Tinkoff-Saxos Peter Sagan blandede sig for en gangs skyld ikke i front, men var i mål som nr. 40. Slovakken fører dog på femtepladsen i klassementet stadig an i den gruppe på 14 mand, der er 10 sekunder bagud.</p><p>Blandt disse ryttere byttedes der lidt rundt på rækkefølgen på grund af etapeplaceringerne. Det betyder, at Jakob Fuglsang (Astana), der blev nr. 35 på etapen, nu indtager tiendepladsen, mens Tinkoff-Saxos polske trumf Rafal Majka fortsat er nr. 11.</p><h3>Stiler direkte mod Milano-Sanremo</h3><p>Den norske sejrherre indtager med sine foreløbig fire gevinster andenpladsen på årets vinderliste efter briten Mark Cavendish (Etixx-Quick Step), der er noteret for en enkelt mere.</p><p>Når Tour of Oman på søndag er overstået, gælder det for Alexander Kristoff den efterfølgende weekend den belgiske sæsonpremiere med Omloop Het Nieuwsblad og Kuurne-Bruxelles-Kuurne.</p><p>Derefter kører nordmanden fra 8. til 15. marts Paris-.Nice, inden sæsonens første virkeligt store mål melder sig med den italienske klassiker Milano-Sanremo 22. marts.</p><p>Det var her Kristoff med sin overraskende triumf sidste år oplevede sit afgørende internationale gennembrud.</p><h3>Belgiere var atter særdeles aktive</h3><p>Det belgiske Topsport Vlaanderen-mandskab har ført an i aktiviteterne i den indledende fase af de hidtidige etaper.</p><p>Jef Van Meirhaeghe har været i udbrud på alle tre, og både i går og i dag havde han selskab af holdkammeraten Preben Van Hecke. Også italieneren Alessandro Tonelli kæmpede sig med i offensiven, der etbleredes, straks løbet var givet frit.</p><p>De angrebsivrige belgiere, der inden etapen var mere end 10 minutter bagud – ligesom i øvrigt Tonelli – formåede imidlertid heller ikke i dag at føre deres forehavende succesrigt til ende, og udbruddet neutraliseredes små 20 km fra mål.</p><h3>Kongeetapen venter i morgen</h3><p>Efter denne forholdsvis fredelige dag, som dog kostede et mandefald, da italienre Matteo Trentin måtte udgå efter et styrt, venter i morgen så løbets kongeetape på 189 km fra Sultan Qaboos Grande Mosque til Jabal Al Akhdhar – eller »Det Grønne Bjerg«.</p><p>Her vil den afsluttende 5,7 km lange stigning med en gennemsnitlig procent på lidt over 10 givetvis fremkalde et ganske andet billede i det samlede klassement end hidtil, og efter alt at dømme må Cancellara sige farvel til førertrøjen.</p><p class=" bl-elem">Den aspirerer i stedet de klatrestærke aktører til, som allerede har sikret sig et godt udgangspunkt, og her kommer eksempelvis Jakob Fuglsang og bjergkongen fra Tour de France Rafal Majka for alvor på tale.</p>	
</div>
</div></body></html>
