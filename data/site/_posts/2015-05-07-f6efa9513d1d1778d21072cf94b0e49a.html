---
layout:     post
title: 	    "Regeringen kommer 12 ø-børn til undsætning med ændring af friskolelov"
post_author:	    
post_date:	    Thu, 07 May 2015 10:01:37 +0200
post_site:	    politiken.dk 
post_link:	    http://politiken.dk/indland/politik/ECE2657960/regeringen-kommer-12-oe-boern-til-undsaetning-med-aendring-af-friskolelov/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4 class="">
Fakta om forslaget</h4>
<div class="fakta-body" data-buildingblock="embedded_factboxlink">
<p>
Lovforslaget skal behandles i næste folketingssamling og omfatter forholdene 
på følgende 27 øer: 
</p><p class=" bl-elem">
Agersø, Anholt, Askø inkl. Lilleø, Avernakø, Barsø, Birkholm, Bjørnø, Baagø, 
Drejø, Egholm, Endelave, Fejø, Femø, Fur, Hjarnø, Hjortø, Lyø, Mandø, 
Nekselø, Omø, Orø, Sejerø, Skarø, Strynø, Tunø, Venø og Aarø. 
</p>
</div>
</div><p>
12 elever på folkeskolen på Fejø i Smålandshavet 15 kilometer nord for Lolland 
bliver nu centrum for regeringens ønske om at ændre friskoleloven. 
</p><p>
Sidste år besluttede politikerne i Lolland Kommune nemlig at lukke skolen, der 
har eksisteret i 55 år, med udgangen af indeværende skoleår. Og på grund af 
den såkaldte Tvind-lov, der blev lavet for at sikre friskolers økonomiske 
selvstændighed, blev privatskolen Horslunde Realskoles tilbud om at oprette 
en afdeling på Fejø forhindret. 
</p><p>
Nu vil regeringen med undervisningsminister Christine Antorini (S) og by-, 
bolig- og landdistriktsminister Carsten Hansen (S) i spidsen ændre 
friskoleloven, så det på landets 27 småøer bliver muligt at oprette frie 
grundskoler som filialer til frie grundskoler på fastlandet - uanset 
elevantallet på øen. 
</p><p>
»Vi har desværre set en kommune, der besluttede at lukke den lille folkeskole, 
der var på Fejø. Derfor stod forældre og ikke mindst elever i den 
fuldstændige urimelige situation, at der ikke var et skoletilbud på øen. 
Eleverne kom i klemme, og derfor vil vi bløde op på reglerne for friskolerne 
- dog kun med henblik på at kunne støtte, at der er et skoletilbud på 
småøerne«, siger undervisningsminister Christine Antorini. 
</p><h3>
Antorini: Levende småøer kræver skoletilbud 
</h3><p>
På folkeskolen på øen Endelave øst for Horsens går der fem elever. Det samme 
gør sig gældende på Tunø lidt længere mod nord. De er to af bare otte 
folkeskoler på Danmarks 27 småøer - på den mest elevrige skole, den på Orø i 
Isefjord, løber 30 børn fra 0. - 6. klasse rundt, når der er frikvarter. 
</p><p>
I alt går der lige godt 100 børn på småøernes folkeskoler, og det lave elevtal 
gør det både svært og dyrt for kommunerne at drive folkeskoler i de små 
ø-samfund. Foruden folkeskolerne er der en enkelt friskole på de danske 
småøer. Den ligger på Fur og huser 30 elever. Forslaget er en del af 
regeringens vækstudspil og bliver fremlagt i dag. 
</p><p>
Med forslaget vil regeringen sikre muligheden for, at børn kan gå i skole på 
øerne og ikke skal ud på en daglig færgetur til og fra fastlandet. Det vil, 
håber regeringen, medvirke til at fastholde og tiltrække unge familiers 
bosættelse på småøerne. 
</p><p>
»Hvis vi skal have levende småøer, hvor familier vil have lyst til at bosætte 
sig med børn, så skal vi selvfølgelig have et skoletilbud«, siger Antorini. 
</p><h3>
Småø-formand: Lovændring på grund af en ø 
</h3><p>
Dorthe Winther er formand for Sammenslutningen af Danske Småøer og selv lærer 
på folkeskolen på Omø, en lille ø 50 minutters sejlads fra Stigsnæs Havn syd 
for Skælskør på Sjælland, hvor skolens syv elever kan gå i skole fra 0.-6. 
klasse. 
</p><p><b class="ext-link">FEATURE</b><a class="embeddedlink" href="http://politiken.dk/magasinet/feature/ECE2254610/omoe-overgiver-sig-aldrig/">Omø overgiver sig aldrig </a></p><p>
Hun understreger, at hun er overvejende positiv over for regeringens udspil, 
men advarer mod, at lovændringen nu giver kommunerne et incitament til at 
lukke de ni tilbageværende folkeskoler på småøerne. 
</p><p>
»Det må ikke blive sådan, at kommunerne bare kan lukke skolerne rundt om på 
småøerne og på den måde spare penge. Derfor foreslår vi, at en kommunal 
beslutning om at lukke en ø-skole skal have undervisningsministerens 
godkendelse«, siger hun. 
</p><p>
»Hvis kommunerne lukker skolerne, bliver det lige pludselig øboernes egen 
opgave at sørge for, at der er skoler på øerne. Og hvis der ikke er en skole 
på småøerne, er det simpelthen umuligt at tiltrække familier med børn. Det 
har vi bedt ministeren være opmærksom på«, siger Dorthe Winther. 
</p><h3>
Ministre afviser bekymring for skolelukninger 
</h3><p>
By-, bolig- og landdistriktsminister Carsten Hansen frygter ikke som Dorthe 
Winther, at regeringens forslag medvirker til, at småøernes kommuner 
beslutter sig for at lukke de sidste folkeskoletilbud på øerne. 
</p><p>
»Når vi i dag kun har otte kommunale folkeskoler på 27 småøer, så er det et 
spørgsmål om at finde nogle fleksible løsninger, der gør, at vi fortsat kan 
give et skoletilbud til de mennesker og børn, der er på vores småøer«, siger 
Carsten Hansen og fortsætter: 
</p><p>
»Jeg tror, alle kan se, at det er en stor udfordring for børn, der skal starte 
i børnehaveklasse, hvis de skal på en daglig færgetur til fastlandet, fordi 
der ikke er nogen skole på deres ø. Vi vil gerne fastholde vores ø-samfund, 
og derfor er det her en god løsning«. 
</p><p>
Heller ikke Christine Antorini abonnerer på Dorthe Winthers bekymring: 
</p><p>
»Vi indretter økonomien sådan, at kommunerne ikke får en fordel i at nedlægge 
folkeskolen«, siger hun med henvisning til, at kommunerne skal afholde den 
fulde udgift af statens tilskud pr. årselev til frie grundskoler for så vidt 
angår eleverne i skoletilbuddet på småøerne. 
</p><h3>
Privatskolerne roser regeringen 
</h3><p>
De danske friskoler hører under Danmarks Privatskoleforening og formand Kurt 
Ernst mener, at regeringen lovforslag giver god mening. 
</p><p>
For med et samarbejde mellem ø-skolerne og moderskolerne på fastlandet vil man 
opnå, at institutionen som helhed får en størrelse, så det gavner eleverne 
og giver mening at drive en skole. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/ECE2259043/smaaoekommuner-snyder-oeboere-for-billigere-faergebilletter/">Småøkommuner snyder øboere for 
billigere færgebilletter</a></p><p>
»Hvis en skole kun har seks elever, så er det tæt på ikke at være en skole. 
Ved at være en filial af en anden, større skole kan man tilføre ø-skolerne 
større lærerkræfter og give eleverne en mulighed for at være sammen med 
flere og andre børn«, siger han. 
</p><p>
Regeringens forslag kræver en lovændring af friskoleloven, hvorfor der nu skal 
skabes et politisk flertal i Folketinget. Christine Antorini siger, hun har 
en »god fornemmelse« forud for de politiske forhandlinger. 
</p><p><i/></p><p class=" bl-elem"><i class=" bl-elem">Rettelse: I en tidligere version af artiklen fremgik det, at der er 13 
elever på Fejø Skole. Der er dog i øjeblikket kun er 12 elever på skolen.</i></p>	
</div>

</div></body></html>
