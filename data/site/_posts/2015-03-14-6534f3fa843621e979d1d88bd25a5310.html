---
layout:     post
title: 	    "Arla skummer fløden fra bomstærk dollar"
post_author:	    
post_date:	    Sat, 14 Mar 2015 18:54:42 +0100
post_site:	    politiken.dk 
post_link:	    http://politiken.dk/oekonomi/virksomheder/ECE2586589/arla-skummer-floeden-fra-bomstaerk-dollar/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Hvis en af dine bekendte hænger lidt med mulen trods udsigten til en snarlig 
ferie i USA, så kan det meget vel være fordi, at vedkommende netop har 
tjekket dollarkusen. For en turist er den nemlig ubehageligt høj. 
</p><p>
I denne uge rundede kursen for den amerikanske valuta syv kroner for første 
gang siden 2003. Med andre ord bliver det en dyr fornøjelse at veksle de 
surt optjente kroner til amerikanske dollar for at købe billet til et 
Broadway-show og drinks i Bourbon Street. 
</p><p><b class="ext-link">LÆS MERE</b><a class="embeddedlink" href="http://politiken.dk/rejser/storbyogkultur/ECE2582542/dollarkursen-runder-syv-kroner-for-foerste-gang-i-12-aar/">Dollarkursen runder syv kroner for 
første gang i 12 år</a></p><div class="art-fakta article-box">
<h4 class="">
Virak om valutaer</h4>
<div class="fakta-body" data-buildingblock="embedded_factboxlink">
<p><b>Eurozonen trykker på speederen:</b></p><p>
Den svage økonomi i eurozonen har fået euroen til at tabe værdi over for 
dollaren. Udviklingen er accelereret på grund af lempelig pengepolitik i Den 
Europæiske Centralbank (ECB), der blandt andet svækker den fælles valuta ved 
at pumpe milliarder af euro ud på markederne. Den danske krone følger med 
euroen nedad på grund af fastkurspolitikken.
</p><p><b>USA træder på bremsen:
</b></p><p>
Amerikanerne bevæger sig i stik modsat retning af eurozonen. Flere år med 
lempelig pengepolitik har været med til at bringe den amerikanske økonomi på 
fode, og nu kan centralbanken være på vej til at føre en mere stram politik. 
Allerede i næste uge kan centralbanken sende de første signaler om, at 
renten snart hæves for første gang i næsten et årti.
</p><p><b>Sverige og Storbritannien:</b></p><p>
I Storbritannien og Sverige går det markant bedre med væksten end i eurozonen 
og Danmark. Da hverken pundet eller den svenske krone er bundet direkte op 
på euroen giver det grundlag for kursstigning, som er indtruffet for pundet. 
Omvendt er den svenske krone svækket, fordi Sverige har sænket renten. 
Landet er direkte og indirekte via stor samhandel med Finland ramt af uroen 
omkring Rusland.
</p><p><b>Russisk rubel i knæ:</b></p><p>
Den er helt gal med den russiske valuta, rublen. I første omgang har flere år 
med svag vækst svækket rublen. I anden omgang har faldende oliepriser også 
sat sit negative præg på den russiske energieksport. Endeligt er uro på 
grund af krisen i Ukraine og Vestens sanktioner også med til at sende rublen 
i knæ.
</p><p><b>Japan i samme båd som eurozonen:</b></p><p>
Japanerne kæmper ligesom eurozonen med en svag vækst, der også fører til en 
svag vækst i priserne. På den baggrund forsøger den japanske centralbank 
ligesom i eurozonen at føre en meget lempelig pengepolitik. Det er da også 
lykkedes at svække den japanske yen over for dollaren. Men i øjeblikket kan 
yennen ikke følge med euroen ned.
</p><p><b>Schweiz udsender chokbølger:</b></p><p class=" bl-elem">
En af årets store nyheder på valutamarkedet leverede Schweiz, da landet i 
midten af januar forlod en midlertidig fastkurs over for euroen. Det var med 
til at skabe presset på den danske krone.
</p>
</div>
</div><p/><p>
For virksomheder med en stor import fra USA og andre dollar-markeder er det 
også en dårligere forretning end hidtil. Til gengæld vækker den dramatiske 
udvikling på valutamarkedet glæde på direktionsgangen hos de danske 
virksomheder, der i stor stil afsætter varer i USA. 
</p><p>
»Det her betyder alt andet lige en fordel for dansk eksport. Det kan være i 
form af øget efterspørgsel, fordi de europæiske varer bliver mere 
konkurrencedygtige på prisen, og det kan være i form af salg i dollar«, 
siger chefkonsulent Allan Sørensen fra Dansk Industri. 
</p><p>
I løbet af det seneste halve år viser eksporten da også tegn på fremgang, når 
det gælder landene uden for EU, og udenrigsministeriet har spået om udsigt 
til høj vækst i dansk eksport i både 2015 og 2016 – blandt andet som følge 
af en relativt lavere kronekurs over for mange lande udenfor eurozonen. 
</p><p><b>Indtægt i dollar bliver mere værd</b></p><p>
Hvad enten det er flødeost fra Arla, piller fra Lundbeck eller noget helt 
tredje, så glæder virksomhederne sig også lidt mere end normalt over at 
sælge varer til gengæld for dollar. 
</p><p>
Hos Arla vurderer finansdirektør Frederik Lotz, at den stærke dollarkurs kan 
give mejeriselskabet en gevinst på 1,5 milliarder kroner sammenlignet med 
sidste år, hvis de nuværende valutakurserne varer ved i hele 2015. 
</p><p>
»Vi sælger en stor del af vores varer til gengæld for dollar eller valutaer, 
som følger dollaren, så den markante styrkelse af dem amerikanske valuta har 
en betydelig positiv effekt for vores forretning«, siger Frederik Lotz. 
</p><p>
Mere end 40 lande har knyttet deres valuta til dollaren. Hertil kommer andre 
lande – herunder Kina – der uofficielt styrer efter dollarkursen. For Arlas 
vedkommende betyder det, at også eksporten til Latinamerika og Mellemøsten 
bliver mere værd. 
</p><p><b class="ext-link">LÆS MERE</b><a class="embeddedlink" href="http://politiken.dk/oekonomi/dkoekonomi/ECE2583140/staerk-dollar-vil-fremme-vaeksten-og-skabe-flere-arbejdspladser-i-danmark/">Stærk dollar vil fremme væksten og 
skabe flere arbejdspladser i Danmark</a></p><p>
Også hos den verdensomspændende virksomhed Chr. Hansen med hovedsæde i 
Hørsholm har de så at sige dollartegn i øjnene. Selv om virksomheden bag 
enzymer, bakterier og andre fødevareingredienser også producerer lokalt i 
USA og tilmed køber en del råvarer i USA, så luner det stadig med dollar i 
hånden. 
</p><p>
»Vi kan hive nogle af de her penge tilbage til Danmark, og så har vi en 
positiv effekt. Allerede i det seneste kvartalsregnskab kan vi se, at det 
har forbedret vores omsætning med to procent. En effekt, der kun er øget i 
takt med, at dollaren er blevet endnu stærkere«, siger chef for 
investor-relationer Anders Mohr. 
</p><p><b>ECB svækker euroen </b></p><p>
Det er i første omgang en markant styrkelse af den amerikanske økonomi, som 
det seneste års tid har været medvirkende til dollarens stigning fra et 
niveau på omkring 5,5 kroner til over 7. 
</p><p>
Men især er dollaren blevet styrket over for euroen og dermed kronen siden 
efteråret, hvor Den Europæiske Centralbank (ECB) skabte en forventning om en 
mere lempelig pengepolitik i eurozonen. 
</p><p>
I mandags satte ECB gang i et omfattende opkøbsprogram, der i første omgang 
løber frem til september 2016. I den periode vil centralbanken købe 
obligationer for mindst 1.140 milliarder euro. Det betyder, at banken for 
hver af de godt 334 millioner indbyggere i eurozonen pumper et beløb 
svarende til godt 25.000 kroner ud på markedet. 
</p><p><b class="ext-link">LÆS MERE</b><a class="embeddedlink" href="http://politiken.dk/oekonomi/gloekonomi/ECE2519961/super-mario-tager-et-stort-slag-for-den-europaeiske-konkurrenceevne/">Super-Mario tager et stort slag for 
den europæiske konkurrenceevne</a></p><p>
På den måde håber centralbanken at komme væk fra den nuværende situation med 
faldende priser i eurozonen og i stedet komme tætte den officielle 
målsætning om en løbende prisstigning på to procent.
</p><p class=" bl-elem">
Faldende priser gør det nemlig ikke bare til en god forretning at gemme 
pengene under madrassen, hvor de langsomt vil blive mere værd i takt med de 
faldende priser. Det kan også betyde, at virksomheder tjener færre penge og 
må fyre folk. Også lønningerne risikerer at følge priserne ned. Ingen af 
delene sætter just gang i hjulene. 
</p>	
</div>
</div></body></html>
