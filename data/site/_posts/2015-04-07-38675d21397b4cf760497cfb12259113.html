---
layout:     post
title: 	    "Kritik: Døvfødte børn bremses i at tale normalt"
post_author:	    
post_date:	    Tue, 07 Apr 2015 22:36:19 +0200
post_site:	    politiken.dk 
post_link:	    http://politiken.dk/indland/ECE2619030/kritik-doevfoedte-boern-bremses-i-at-tale-normalt/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Lova Røhrmann Heick er født døv, men hun hører og taler lige så godt som sine 
jævnaldrende. Faktisk endnu bedre, for den 9-årige pige fra Søborg scorer 
som en 11-årig i tests. 
</p><p>
Forklaringen er Cochlear Implant – et avanceret høreapparat, der giver svært 
hørehæmmede og døve mulighed for at opfatte lyd – plus mere end almindelig 
stædighed fra hendes forældres side. 
</p><p>
For det var ikke nok for Lova at få indopereret Cochlear Implant som 2-årig. 
Hun skulle også trænes i at indhente den tid, hvor hun havde været døv. 
</p><p>
»Og det har været meget svært at få hjælp til, fordi tegnsprog i årtier har 
været opfattet som det eneste rigtige for døve børn herhjemme«, siger Lovas 
mor, Mette Bau. 
</p><h3>
Teknologien virkede over forventning 
</h3><p>
Hun har skrevet bogen ’Tal til mig nu – kom godt igennem, når dit barn får et 
høretab’, der udkommer i dag. Den tegner et billede af et land, som halter 
langt bagefter på området. En stor del af forklaringen er tilsyneladende, at 
Danske Døves Landsforbund har været bekymret for, at antallet af døve ville 
blive stærkt formindsket, og at deres tegnsprog ville miste sin betydning. 
</p><p>
Det mener i hvert fald både Mette Bau, høreforskeren Lone Percy-Smith og 
landsforeningen for børn og unge med høretab Decibel. 
</p><p>
»Da det første danske barn fik Cochlear Implant i 1993, var der ingen, der 
troede, at de kom til at høre og tale helt normalt og blive en del af det 
almene miljø. Men det viste sig jo, at teknologien var langt bedre end 
ventet. Desværre var vi ikke dygtige nok til at tilpasse os den nye 
virkelighed i Danmark«, siger Tanja Pihl Sandager, sekretariatschef i 
Decibel. 
</p><h3>
Systemet har været tungt at ændre 
</h3><p>
Cochlear Implant udnytter hjernens plasticitet, der gør, at det rent faktisk 
er muligt at udvikle den auditive sans hos døvfødte børn. Men det skal ske 
inden for de første seks leveår; derefter er det ikke muligt at udvikle 
evnen til at lytte og tale fuldt ud, hvis barnet aldrig har været stimuleret 
med lyd. 
</p><p>
Danmark er ved at blive bedre på området, fremhæver Lone Percy-Smith. For 
eksempel indopererer vi nu gennemsnitlig Cochlear Implant i børn, når de er 
20 måneder – mod tidligere 36 måneder. Men det er dog stadig en betragtelig 
sprogforsinkelse, der skal indhentes, understreger hun. 
</p><h3>
Blev sammenlignet med nazisterne 
</h3><p>
Mette Bau mødte et kommunalt system, der kun ville give støtte til tegnsprog – 
selv om det er dyrere på lang sigt. Hun måtte derfor selv betale for privat 
taletræning de første måneder. 
</p><p>
Da hun skrev en blog på nettet om sine oplevelser, fik hun meget negative 
kommentarer fra en del af døvesamfundet: En svensk blogger sammenlignede 
hende med nazisterne og skrev, at hun ville udrydde alle døve børn i 
Skandinavien. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/ECE2215854/doeve-indtager-uddannelser-uden-tolk/">Døve indtager uddannelser uden 
tolk</a></p><p>
Det er Mette Baus og Tanja Pihl Sandagers indtryk, at holdningen siden er 
blevet mere nuanceret. »Men der er stadig for stor modstand, der påvirker 
det politiske system og kommunerne – så det er et lotteri for forældrene og 
afhænger af, hvor du bor, om du kan få støtte«, siger Tanja Pihl Sandager. 
Hun tilføjer, at 95 procent af forældrene ikke er døve og ønsker at 
kommunikere med deres barn på talesprog. 
</p><h3>
Der er brug for valgmuligheder 
</h3><p>
I Danske Døves Landsforbund understreger formand Janne Boye Niemelä, at 
foreningen »støtter alle forældre, uanset om de vælger at lade deres barn 
operere med Cochlear Implant eller ej«. 
</p><p>
»Men vi mener, at det er vigtigt, at alle, uanset Cochlear Implant, har de 
samme sproglige muligheder, det vil sige adgang til både talesprog og 
tegnsprog, såfremt forældrene ønsker det. En central pointe i vores holdning 
er, at børn er forskellige, og derfor bør det danske samfund sikre, at der 
er mange sproglige tilbud til barnet – og mange veje at gå, så forældrene 
har valgmuligheder«, skriver Niemelä. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/forbrugogliv/livsstil/ECE2431315/moderne-medicin-udfordrer-handicappedes-identitet/">Moderne medicin udfordrer 
handicappedes identitet</a></p><p>
Hun advarer imod, at både stat og kommuner går i den modsatte grøft – og kun 
tilbyder talesprog. 
</p><p class=" bl-elem">
»Jeg er selv døv og har et godt liv. Det gode liv ligger ikke i hørelsen«, 
skriver hun. 
</p>	
</div>

</div></body></html>
