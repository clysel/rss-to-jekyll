---
layout:     post
title: 	    "Danmark går med i ny kinesisk storbank "
post_author:	    
post_date:	    Sun, 29 Mar 2015 07:29:39 +0200
post_site:	    politiken.dk 
post_link:	    http://politiken.dk/oekonomi/gloekonomi/ECE2608844/danmark-gaar-med-i-ny-kinesisk-storbank/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Regeringen i Washington blev rasende. I flere måneder havde amerikanerne 
forsøgt at overtale Storbritannien til, at de ikke skulle støtte den nye 
investeringsbank, som Beijing er ved at oprette. 
</p><p>
Det er en bank, der får mindst 50 milliarder dollars i startkapital. Og som 
med et slag bliver en konkurrent til både Verdensbanken og især Asian 
Development Bank, hvor USA har stor politisk indflydelse. 
</p><p>
For to uger siden offentliggjorde London så, at den britiske regering - der 
ellers gennem hele det 20. århundrede har været en af USAs tætteste 
allierede - bakker op om Kinas ide og går ind i den nye bank som et af de 
stiftende medlemmer. 
</p><p>
Hvorfor skal briterne »altid behage« kineserne, lød det sure svar med det 
samme fra Washington og den amerikanske finansminister, Jacob Lew. 
</p><p>
Amerikank vrede 
</p><p>
USA er bange for, at Kina vil bruge banken som et udenrigspolitisk værktøj, 
der kan true amerikanske interesser i Asien. Derfor har Washington gjort alt 
for at overbevise sine allierede om, at de skulle ignorere den nye Asian 
Infrastructure Investment Bank (AIIB), som Kina offentliggjorde planer om i 
2013. 
</p><p>
Men det amerikanske pres virkede ikke engang på London. Og så gik det stærkt. 
</p><p>
Tyskland gik med i banken. Det samme gjorde Frankrig og Italien. Brasilien, 
Tyrkiet, Georgien og Rusland støtter nu også banken. Lørdag sagde den 
hollandske ministerpræsident Mark Rutte på Facebook, at man også støtter 
kineserne. Selv to af USAs stærkeste allierede i Asien, først Sydkorea og 
fra i går lørdag også Australien, har meldt deres opbakning. 
</p><p>
Og nu går Danmark også med i banken, der får hovedsæde i Beijing. 
</p><p>
Ifølge det kinesiske nyhedsbureau Xinhua siger handelsminister Mogens Jensen 
(S), at banken vil få indflydelse på mange af Danmarks interesser i handel 
og udvikling, og at der er »mange grunde til fra begyndelsen at påvirke 
AIIBs beslutninger om investeringer«, siger Mogens Jensen til Xinhua. 
</p><p>
De enkelte detaljer for Danmarks og de andre landes medlemsskab vil først 
blive endeligt besluttet på et senere tidspunkt. 
</p><p>
Det er også først her, at Danmark beslutter, hvor stort et beløb den danske 
regering vil skyde ind i banken. 
</p><p>
AIIB skal først og fremmest finansiere projekter i infrastruktur i Asien. 
</p><p>
Kritikerne er bekymrede for, at Kina får afgørende indflydelse i banken, og at 
Beijing ikke vil lave etiske investeringer og tilsidesætte hensyn til for 
eksempel miljø og menneskerettigheder. 
</p><p class=" bl-elem">
Tilhængerne og flere af de lande, der vil støtte banken, siger, at den bedste 
måde at få indflydelse på banken og påvirke Kina, er ved at deltage i banken 
fra begyndelsen. 
</p>	
</div>
</div></body></html>
