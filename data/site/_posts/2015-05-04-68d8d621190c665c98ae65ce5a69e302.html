---
layout:     post
title: 	    "Træstammer og udkigspunkt skal pryde Amagerværket "
post_author:	    Anne Marie Lykkegaard
post_date:	    Mon, 04 May 2015 12:06:38 +0000
post_site:	    ing.dk 
post_link:	    http://ing.dk/artikel/traestammer-og-udkigspunkt-skal-pryde-amagervaerket-175856
---
<html><body><div><section class="body">
			<p>Der var mange bud i HOFOR's arkitektkonkurrence, der skulle finde et design til Amagerværkets fremtidige udseende. Blandt buddene var en tomatplantage drevet på overskudsvarme og –vand samt et bredt, brusende vandfald ud over værkets højeste punkt og en regnbuefarvet facade.</p>
			<p>Men det blev ingen af de ovennævnte bud, der vandt. Sejren er gået til Gottlieb Paludan Architects, som dermed har vundet retten til at sætte en finger på Amagerværkets udseende.</p>
			
			<p>Deres bud indeholder blandt andet et udkigspunkt, som ligger 40 meter over Jorden, hvorfra man kan få et kig udover København eller via store vinduer følge med i energiproduktionen nede i kraftværket. Desuden vil facaden blive udsmykket med ophængte træstammer, hvor man inde bagved kan gå på opdagelse ad en lang trappe.</p>
			<p>»Det er glædeligt, at selv om vi har haft behov for at presse citronen, hvad gælder budgettet, så er det lykkedes at få et visionært bud, der vil klæde København. Og som jeg håber og tror, at byens borgere også bliver glade for, idet de får en unik mulighed for at komme helt tæt på værket,« siger Lars Therkildsen, administrerende direktør hos HOFOR, <a href="http://pressemeddelelse.info/e10/parker/pm/49343bb7c8f5534b/mc1753350/view/">i en pressemeddelelse</a>.</p>
			
			<p>Gottlieb Paludan Architects har til deres design taget udgangspunkt i skoven, fordi den er CO2-neutral, og dermed passer til Amagerværkets energiproduktion, der skal drives på biomasse.</p>
			<p>»Skov-temaet udfoldes i facadebearbejdningen ved at ophænge træstammer, som både på afstand og nært hold skaber overraskende æstetiske og rumlige oplevelser. Toppen af kedelhuset, som er synlig over stamme-facaden, udføres i gyldent tonede kassetter som fanger lyset, hvorved der opstår en ny markant kuppel på Københavns skyline. De besøgende inviteres til at bevæge sig op gennem facadens skov af stammer via en spektakulær trappe, der ender i en beplantet udsigtsplatform, hvor de kan lære mere om energiforbrug, produktion og bæredygtighed,« fortæller Jesper Gottlieb, der er en af arkitekterne bag forslaget, i HOFOR’s pressemeddelelse.</p>
		</section>
		  </div></body></html>
