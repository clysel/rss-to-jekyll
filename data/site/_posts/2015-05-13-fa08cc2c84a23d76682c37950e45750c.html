---
layout:     post
title: 	    "Etisk Råd udfordrer danskerne: Hvornår må forskerne bruge dine gener og væv?"
post_author:	    Thomas Djursing
post_date:	    Wed, 13 May 2015 03:00:00 +0000
post_site:	    ing.dk 
post_link:	    http://ing.dk/artikel/etisk-raad-udfordrer-danskerne-hvornaar-maa-forskerne-bruge-dine-gener-og-vaev-176060
---
<html><body><div><section class="body">
			<p>Alle danskere over 18 år skal fremover tage aktivt stilling til, hvad deres biologiske data må bruges til. Det er nødvendigt, fordi udviklingen inden for personlig medicin går stærkt, og interessen for de danske sundhedsregistre vokser voldsomt.</p>
			<p>Sådan lyder det fra Etisk Råd i en række anbefalinger, der er et forsøg på at være på forkant med et igangværende paradigmeskift i sundhedssektoren, hvor datamængden også vokser med blandt andet genetiske data og indsamling af data om patienternes adfærd.</p>
			
			<p>»Der bliver skabt flere og flere personfølsomme data, og forskere og medicinalfirmaer har en klar interesse i at bruge den i deres forskning. Det mener vi, den enkelte borger skal forholde sig til,« siger Thomas Ploug, formand for Etisk Råd.</p>
			<p>Anbefalingerne fra Etisk Råd bærer tydeligt præg af, at arbejdsgruppens medlemmer - der omfatter forskere, læger, data-folk og statistikere - ser store gevinster ved udviklingen inden for personlig medicin. Især hæfter se sig ved udsigten til, at udskrivning af medicin sker på baggrund af viden om patienters sundhedstilstand og genetisk profil. Derfor foreslår et flertal i gruppen også en model - kaldet metasamtykke - der skal gøre det så nemt som muligt for forskerne at bedrive forskning uden hele tiden at spørge patienten om lov.</p>
			
			<p>»Ideen er at gøre det nemt for både borger og forsker. Med en samtykkeerklæring skal forskerne ikke komme rendende hele tiden og spørge om alt muligt, hver gang de skal bruge data. Vi skal ikke ud i et cookie-helvede, hvor man bare klikker uden at tage stilling,« siger Thomas Ploug.</p>
			<p>Konkret foreslår Etisk Råd, at alle danskere over 18 år skal udfylde en elektronisk blanket, hvor de krydser af, hvad deres data må bruges til. Inden for en række hovedområder som journaldata, registerdata og biologisk materiale kan borgeren vælge, hvornår de vil give bredt samtykke, så deres data må bruges til al forskning inden for området, eller specifikt samtykke, hvor de ønsker at blive spurgt i forbindelse med det enkelte forskningsprojekt.</p>
			
			<p>Rådet er ikke særlig konkret i udformningen af spørgsmålene i samtykkeerklæringen, men Thomas Ploug forestiller sig blandt andet, at man kan give samtykke om brug af data til forskellige formål, som f.eks kræftbehandling.</p>
			<p>»Så kan man vælge at krydse af for særlige sygdomme, eller vælge bredt samtykke, som giver forskerne ret til at bruge ens data til al slags forskning,« siger Thomas Ploug.</p>
			<p><em>Men siger man ja til brug af data til kræftforskning, så risikerer man vel teoretisk også at give lov til kontroversielle metoder som kloning, stamcelleforskning eller genredigering, hvis det er en del af kræftforskningen?</em></p>
			<p>»Ja det kan være et dilemma, medmindre samtykkeerklæringen bliver udformet så man kan sige ja og nej til metoderne. Men vi tænker heller ikke, at man giver samtykke for altid. Man skal kunne gå ind og ændre i sin samtykkeerklæring, hvis man opdager forskning, som man ikke kan tilslutte sig,« siger Thomas Ploug.</p>
			<p><em>Åbner det ikke for at andet problem, nemlig at voksende kritik i befolkningen og medierne mod en kontroversiel forskning får folk til at ændrer deres samtykke, så forskerne står uden data?</em></p>
			<p>»Jo. Hvis tilliden til forskningen svigter, så har det konsekvenser. Men det er også en gevinst, at forskerne er nødt til at have fokus på kun at lave forskning, som borgerne kan se nytten af. Vi håber det giver selvjustits, og historisk har nordeuropæiske forskere intet at frygte. Den ene måling efter den anden viser, at tilliden til deres forskning er i top,« siger Thomas Ploug.</p>
			
			<p>I dag er der faktisk meget åbne muligheder for at bruge patientdata. F.eks fremgår det af loven, at forskere kun må bruge vævsprøver, hvis man har samtykke fra patienten, men i praksis dispenserer de videnskabsetiske komiteer ofte fra den lov.</p>
			<p>»Vi mener ikke, at en komité skal være dommer. Det er en sag for den enkelte borger,« siger Thomas Ploug.</p>
			<h2>Råd er splittet om dilemma</h2>
			<p>En åbent spørgsmål er, hvad data må bruges til, hvis borgeren ikke udfylder den elektroniske samtykkeerklæring. I det spørgsmål er rådet delt, hvor den ene fløj mener, at data kun må bruges, hvis patienten giver lov. Men den anden fløj, som Thomas Ploug tilhører, mener at intet svar skal opfattes som et ja til at bruge data i al slags forskning.</p>
			<p><em>Men vi kan vel hurtigt blive enige om, at narkomanen nede på hjørnet overhovedet ikke har taget stilling til spørgsmålet. Er det ikke et dilemma, at vi bare tolker hendes tavshed som et ja?</em></p>
			<p>»Det er et klart dilemma, men min holdning er, at hendes data bliver brugt i en god sags tjeneste, der også kan komme hende selv til gode. Men vi skal gøre en aktiv indsats for at få folk til at udfylde erklæringen og en ide kunne være, at inddrage de praktiserende læger,« siger Thomas Ploug.</p>
			
			<p>Anbefalingerne fra Etisk Råd bliver præsenteret og overleveret til politikerne i dag klokken 11.30 på Christiansborg, hvor også repræsentanter fra Danske Regioner og Europaparlamentet vil være til stede.</p>
			<p><em>Læs mere om personlig medicin i avisen på fredag.</em></p>
			<p><strong>Læs anbefalingerne her:</strong><br/>
			   <a title="View Udtalelse Sundhedsdata Det Etiske Råd 2015 on Scribd" href="https://www.scribd.com/doc/265070885/Udtalelse-Sundhedsdata-Det-Etiske-R%C3%A5d-2015">Udtalelse Sundhedsdata Det Etiske Råd 2015</a></p>
			
		</section>
		  </div></body></html>
