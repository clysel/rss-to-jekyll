---
layout:     post
title: 	    "Verdens bedste Olafur tilbage til dansk håndbold"
post_author:	    
post_date:	    Mon, 02 Mar 2015 16:23:38 +0100
post_site:	    politiken.dk 
post_link:	    http://politiken.dk/sport/haandbold/ECE2570430/verdens-bedste-olafur-tilbage-til-dansk-haandbold/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Han er 41 år, han er klubløs – men alligevel har den garvede islandske 
håndboldspiller, Olafur Stefansson, sagt ja til at forsøge et comeback i 
international tophåndbold. Og ikke på trænerbænken, men på banen.
</p><p>
Efter hvad Politiken erfarer, har Kolding København haft held med at overtale 
Olafur Stefansson til at komme til Danmark og træne med det danske 
mesterhold. Med det mål at træde ind på højre back-pladsen i 
ottendedelsfinalen mod Zagreb i Champions League.
</p><h3>
Ikke spærret af diverse transferregler
</h3><p>
Aftalen går foreløbig ud på, at Olafur Stefansson tester sin form sammen med 
spillerne i Kolding København, og kan han se, at han med sin umådelige 
rutine stadig kan begå sig, er han parat til at lave en aftale.
</p><p>
Når det overhovedet kommer på tale at bruge netop Olafur Stefansson – som 
vandt det danske mesterskab i 2012 sammen med AG København – så skyldes det, 
at Kolding Københavns svenske stjerne, Kim Andersson fortsat er skadesramt.
</p><p>
Men også at den meget håndboldkloge Olafur Stefansson er klubløs og derfor 
ikke er spærret af diverse transferregler. Han kan med andre ord træde 
direkte ind i Champions League.
</p><p class=" bl-elem">
Den 1,96 meter høje Olafur Stefansson har foruden det islandske og danske 
mesterskab også vundet det tyske og spanske. Han har vundet Champions 
League, den spanske pokalturnering, han blev i flere sæsoner regnet for at 
være verdens bedste spiller, han har nået 318 landskampe for Island og 
scoret 1.511 mål. Hans sidste kontrakt var i Qatar.
</p>	
</div>
</div></body></html>
