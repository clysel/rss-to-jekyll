---
layout:     post
title: 	    "Velkonstruerede essays om at flyve og falde med kærligheden"
post_author:	    
post_date:	    Fri, 24 Apr 2015 19:03:08 +0200
post_site:	    politiken.dk 
post_link:	    http://politiken.dk/kultur/boger/skonlitteratur_boger/ECE2642485/velkonstruerede-essays-om-at-flyve-og-falde-med-kaerligheden/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
»Man sætter to ting sammen«, skriver Julian Barnes, »som ikke før har 
været sat sammen« – og resultatet er opstigning og fald, i hvert fald 
forandring for evigt. For to forskellige ting – eller to forskellige 
mennesker sat sammen – skaber en større sum, end de gjorde hver for sig. 
</p><div class="art-fakta article-box">
<h4 class="">
Boganmeldelse</h4>
<div class="fakta-body" data-buildingblock="embedded_factboxlink">
<div class="clearfix m-top5 m-bottom5">
<img class="pol-rating-img" src="http://politiken.dk/graphics/ratings/4_hjerter_red.png" alt="Politiken synes"/>
</div>
<p>
Julian Barnes: Vejen op, vejen ned. 
</p><p>
Oversat fra engelsk ’Levels of Life’ af Claus Bech. 
</p><p>
Forlaget Tiderne Skifter, 128 sider, 225 kroner. 
</p><p>
Har du Pluskort, får du 15 procent rabat på lagerførte bøger i Boghallen eller 
fri levering hos Saxo.com. Læs mere på <a class=" bl-elem" href="http://www.politiken.dk/plus" target="_self">www.politiken.dk/plus 
</a></p><p class=" bl-elem">
Udkommer i dag.
</p>
</div>
</div><p>
Med den forsikring kan Julian Barnes prøve at sammenføje to forskellige emner 
og se, om bogen letter i en harmoni. Det er et dristigt forehavende, men 
hvad har man digtere til andet end til stor dristighed. </p><p>
Julian Barnes beskriver dels 1800-tallets ballonfart, dels den kærlighed, han 
har – han havde – han har – til sin kone Pat Kavanagh, der i 2008 døde efter 
30 års ægteskab med ham. Det var en hjernetumor, der slog hende ihjel på 
knap halvanden måned. 
</p><h3>
Niveauer i livet 
</h3><p>
Pat Kavanagh, til hvem han dedicerer bogen, var ikke hvem som helst, men 
Englands mest forrygende, charmerende, fascinerende og fænomenale litterære 
agent. Født i Sydafrika og først og fremmest sig selv, i al ærlighed. 
Ægteskabet mellem en genert britisk forfatter, ynder af stilhed og udsøgt 
kultur og en levende, irrationel, smuk kvinde med stor appetit på livet kan 
ikke have været kun idyl. Jo, det var, hævder Julian Barnes med 
overbevisning. Det, han har mistet ved hendes død, er dybden. 
</p><div class="art-quote article-box">
<p class="quote"/>
<blockquote>
<p class="quote-txt">
Det, han har mistet ved hendes død, er dybden
</p>
</blockquote>
</div><p>
Det modsatte af dybde er højde. Bogen kunne, meget mere banalt, have heddet 
’Højt at flyve, dybt at falde’. På engelsk hedder den ’Levels of Life’ – 
niveauer i livet, opad, i midten, nedad, men oversætteren Claus Bech har 
fundet en glimrende dansk titel. </p><p>
Ballonopstigningerne begyndte i sidste del af det 19. århundrede, da 
englænderen oberst Fred Barnaby, franskmanden Nadar (Félix Tournachon) og en 
masse andre modige og halvgale mennesker satte sig ind i en ballon, lod den 
stige til vejrs og afventede, hvor den nu ville lande. Oberst Barnaby 
lettede fra gasværket i Dover i 1882 og landede halvvejs mellem Dieppe og 
Neuchatel på den anden side af Kanalen. Nadar lettede fra Champs des Mars i 
Paris i 1863 og landede, efter at en storm i 17 timer havde ført ham hid og 
did, i nærheden af nogle togskinner ved Hannover. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/boger/skonlitteratur_boger/ECE2634208/umulig-kaerlighedshistorie-giver-ro/">Umulig kærlighedshistorie 
giver ro</a></p><p>
Og den tredje aeronaut? Julian Barnes vælger Sarah Bernard, den franske 
skuespillerinde, der sad i sin berømte kurvestol og serverede foie gras, 
mens hun nød frygten, en frygt, hun var så fortrolig med, at hun knap kunne 
undvære den. Regndråberne falder uden om mig, fordi jeg er så tynd, sagde 
hun. Hun havde aber og papegøjer og en kvælerslange, der åd sofapuder og 
derfor måtte skydes – af hende selv. 
</p><h3>
Oksekødssandwich og champagne 
</h3><p>
Det midterste essay handler om hende, det første om den begavede, rødhårede, 
besynderlige Nadar, som også tog de første fotografier af Jorden fra luften 
og indvarslede postgangen hen over Jorden – ja, han inddrog himlen i 
bevidstheden, mangedoblede udsynet for menneskene, som altid havde betragtet 
himlen nedefra som et fjernt element af luft, kun de bevingede fugle kunne 
bevæge sig i. Universet blev udvidet med disse ballonister, som sad oppe i 
luften i deres stole og røg cigar og medbragte barometer og 
oksekødssandwich. 
</p><div class="art-quote article-box">
<p class="quote"/>
<blockquote>
<p class="quote-txt">
Det enkle og det magiske i samhørighed er hans hovedanliggende, han er en 
lakonisk, stilsikker, elegant reflekterende fortæller, en mand, som kun 
diskret afslører hemmeligheder. Men da hvilke! 
</p>
</blockquote>
</div><p>
Sarah Bernard i ballonen ’Dona Sol’ kastede bagage ned på folk, drak champagne 
af et sølvkrus og smed tomme flasker ned i søen ved Vincennes. De overlevede 
alle. Men et hundrede år før var de allerførste aeronautiske eksperimenter 
begyndt med det bratte dødelige fald fra himlen, hvor knæene ved landingen 
slås voldsomt op i brystet og indvoldene sprænges. </p><p>
Det er to interessante essays om ballonfart, som indleder det tredje. Men de 
tre essays ligner godt nok ikke hinanden, uanset hvor meget Julian Barnes 
anstrenger sig for at placere en subtil sammenhæng. Det enkle og det magiske 
i samhørighed er hans hovedanliggende, han er en lakonisk, stilsikker, 
elegant reflekterende fortæller, en mand, som kun diskret afslører 
hemmeligheder. Men da hvilke! 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/boger/skonlitteratur_boger/ECE2634217/erindringer-og-den-sidste-roman-toves-tragedie-var-ogsaa-soed-lidelse/">Erindringer og den sidste 
roman: Toves tragedie var også sød lidelse</a></p><p>
Altså, vil De høre om ballonfærd, eller vil De høre om kærlighedssorg? Et 
langt stykke hen ad vejen er Sarah Bernard også blevet til Pat Kavanagh. 
Sarah Bernard er en uimodståelig eventyrerske, som har et fiktivt forhold 
til oberst Barnaby. Ja – hun svigter ham. Men ordet ’svigte’ kan ikke 
bruges, hun er bare ærlig til det ubærlige. Ligesom de engelske læsere, 
formoder jeg!, træller jeg lidt modvilligt rundt i den virkelige Pat 
Kavanagh, som en tid forlod ægteskabet til fordel for et lesbisk forhold, 
indtil hun vendte tilbage til Julian Barnes. 
</p><h3>
Sorg ændrer universet 
</h3><p>
Men det er ikke noget at tale om. Julian Barnes er – jeg siger det uden ironi 
– dybere nede, for han har været højere oppe. Det lærer man til sidst, da 
Julian Barnes fortæller om sorgen over, at hans kone er død. 
</p><p>
Alle muligheder præsenteres og forkastes, også selvmordet, som blot ville slå 
hende ihjel endnu en gang – bedre, at <i>han</i> mindes. Han vil tale 
om hende, og han ingeagter dem, der ikke vil. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/boger/skonlitteratur_boger/ECE2631811/nesser-roman-rummer-uimodstaaelig-uforudsigelighed-og-lavmaelt-melankoli/">Nesser-roman rummer 
uimodståelig uforudsigelighed og lavmælt melankoli</a></p><p>
Er hun i underverdenen? Nej, vi har ingen underverden mere, kun en undergrund. 
Hun lever i fortids nutid, selv fotografiet af hende er blevet et fotografi 
af fotografiet. Sorg er ikke sorgarbejde. Sorg »omkonfigurerer« (Claus Bechs 
oversættelse) tiden, varigheden, landskabet, teksturen og funktionerne – ja, 
man kunne sige: Sorg ændrer Universet. 
</p><p class=" bl-elem">
Her er ingen trøst at hente, men man kan nyde Barnes’ klassiske form for 
essayistik, hans insisteren på at beholde sin primære synsvinkel gennem alle 
ekspeditioner og eksempler. Britisk, siger vi med en fladhed. Ballondriften 
op er underholdende, men afslutningen forbliver en eksemplarisk definitiv 
landing. 
</p>	
</div>

</div></body></html>
