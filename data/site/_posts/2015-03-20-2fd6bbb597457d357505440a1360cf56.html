---
layout:     post
title: 	    "Månen omdannede solen til en vielsesring"
post_author:	    
post_date:	    Fri, 20 Mar 2015 14:13:22 +0100
post_site:	    politiken.dk 
post_link:	    http://politiken.dk/viden/ECE2596894/maanen-omdannede-solen-til-en-vielsesring/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Månen bevæger sig langsomt ind foran Solen og efterlader sig de første skygger 
under den Boeing 737, der i dagens anledning flyver godt 12 kilometer over 
Færøerne, for at få den bedste udsigt til solformørkelsen. 
</p><p>
Ombord på flyet er 50 passagerer, der hver især har betalt flere tusinde 
kroner for at få lov til at opleve dette sjældne naturfænomen på første 
parket om bord på Illustreret Videnskabs chatrede fly. En af dem er 60-årige 
Robert Kristiansen fra Kolding, der i flere måneder har glædet sig til 
ekspeditionen mod solformørkelsen. 
</p><p>
»Jeg regner med at se en fuld solformørkelse og i kraft af, at vi flyver den 
rigtige retning, at den vil varer lidt længere end normalt«. 
</p><p>
Piloten har planlagt ruten således, at den totale solformørkelse, der kun kan 
opleves på Færøerne og den norske øgruppe Svalbard, varer cirka et minut 
længere end på landjorden, da flyet vil flyve med den skygge, som Månen 
efterlader sig. 
</p><p>
På midtersædet, ved siden af Robert Kristensen, har 68-årige Frede Hansen 
ligeledes købt sig til en plads ombord på flyet. 
</p><p>
»Det er en oplevelse, der selvfølgelig skal prøves, og selv om det ikke kommer 
til tage mere end nogle få minutter, så forventer jeg at få en på opleveren, 
når den totale solformørkelse indtræffer«, fortæller den 68-årige pensionist 
Frede Hansen. 
</p><p><span class="img-contimg-fl-left"><img class="image inlineLightBox" src="http://multimedia.pol.dk/archive/00922/LOWRES_solform_rkel_922495y.jpg" alt="" border="0"/><span class="caption"><span class="f-img-caption">Oplevelse. 
</span>68-årige pensionist Frede Hansen forventede at få »en på opleveren«.</span></span></p><p>
I takt med at Månen langsomt spiser Solen, løfter stemningen sig også inde i 
den metaltube, der adskiller passagererne med temperaturer på minus 63 
grader. Og som tidspunktet for den totale solformørkelse nærmer sig, bliver 
der også større rift om de eftertragtede vinduespladser, der dog var udsolgt 
på forhånd. 
</p><h3>
En vielsesring på himlen 
</h3><p>
Alligevel lykkes det enkelte at få et glimt, da klimaks så småt indtræffer og 
solskiven efterhånden er fuldstændig dækket af Månen. 
</p><p>
»Hold nu kæft, hvor er det flot«, er der en kvinde der udbryder, mens en mand 
hujer af glæde, da resterne af solen er omdannet til en lille ring rundt om 
Månen, der til forveksling godt kunne ligne en vielsesring med en lille 
diamant. 
</p><p>
I godt tre minutter står den fulde solformørkelse på, og på de tre minutter 
har alverdens flyvinduer nok aldrig oplevet så meget næsetrykkeri som fra de 
ombordværende på denne Boeing 737. Med deres solformørkelsesbriller, der i 
bund og grund gør en fuldstændig blind for alt med undtagelse af solens 
stråler, bliver Månens bane forbi Solen nøje studeret til stor begejstring. 
</p><p><span class="img-contimg-fl-left"><img class="image inlineLightBox" src="http://multimedia.pol.dk/archive/00922/LOWRES_solform_rkel_922494y.jpg" alt="" border="0"/><span class="caption"><span class="f-img-caption">Kig. 
</span>Næserne bliver trykket flade mod flyets vinduer for at se nærmere på solformørkelsen.</span></span></p><p>
»Jeg har aldrig set en total solformørkelse i mit liv, og det mest fantastiske 
var, at der pludselig bare var slukket for solen. Jeg vidste ikke, at det 
ville være så imponerende. Horisonten var fantastisk flot, når man bevægede 
sig gennem mørket da solformørkelsen stod på, og det var kun få sekunder 
efter, at det hele var oplyst af solens stråler«, fortæller Robert 
Kristensen. 
</p><h3>
Champagnepropperne springer 
</h3><p>
Selv om piloten har øget hastigheden og ihærdigt forsøger at følge med skyggen 
fra solen for at forlænge den totale soleformørkelse så meget som muligt, så 
er det kun muligt at forlænge glimtet af den totale solformørkelse med cirka 
et minut. 
</p><p>
Flyvemaskinens maskinkræfter kommer efterfølgende til kort. Solens stråler 
undslipper Månens blokering, og den særlige begivenhed skal fejres. 
</p><p>
»Efter sådan en fantastisk oplevelse er det så ikke tid til. at vi skal skylle 
vores hals med et glas iskold fransk champagne og lidt snacks?«, lyder det 
ud af højtalerne fra en af flyets stewardesser til klapsalver fra 
passagererne, og kort tid efter høres lyden af den første champagneprop, der 
bukker under for presset fra boblerne. 
</p><p><span class="img-contimg-fl-left"><img class="image inlineLightBox" src="http://multimedia.pol.dk/archive/00922/solform_rkelse_i_fl_922504y.jpg" alt="" border="0"/><span class="caption"><span class="f-img-caption">Skål. 
</span>Solformørkelsen er vel overstået, og det fejret med bobler.</span></span></p><p>
»Det har virkelig været fantastisk, og man kan godt forstå, at folk bliver en 
anelse høje af det, når de har set sådan en solformørkelse. Det levede 
fuldstændig op til mine forventninger og var en oplevelse for livet«, 
fortæller den 68-årige pensionist Frede Hansen. 
</p><p class=" bl-elem">
Da champagnen efterhånden er gledet ned, kan passagererne igen sætte deres 
fødder på dansk jord efter en rejse på godt fem timer ud til universets 
sjældne naturfænomener. 
</p>	
</div>
</div></body></html>
