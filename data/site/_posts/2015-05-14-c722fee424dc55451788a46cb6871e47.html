---
layout:     post
title: 	    "En formand råber hurra, en anden dumper ministerens prof-fond"
post_author:	    
post_date:	    Thu, 14 May 2015 12:28:29 +0200
post_site:	    politiken.dk 
post_link:	    http://politiken.dk/sport/ECE2669044/en-formand-raaber-hurra-en-anden-dumper-ministerens-prof-fond/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Ikke overraskende har formændene for de to store hovedorganisationer i dansk 
idræt, DIF og DGI, helt forskellige vurderinger af erhvervs- og 
vækstminister Henrik Sass Larsens (S) forslag om at oprette en vækstfond for 
de professionelle klubber i fodbold, håndbold og ishockey. 
</p><p>
I første omgang skal fonden, der bærer navnet Dansk Sportskapital, rumme 100 
mio. kroner, og henover en periode på 10 år skal den suppleres med 
yderligere 300 mio. 
</p><p><b class="ext-link">FORSLAGET</b><a class="embeddedlink" href="http://politiken.dk/sport/ECE2667350/regeringen-er-klar-til-at-sende-400-millioner-kroner-til-professionel-sport/">Regeringen er klar til at sende 400 
millioner kroner til professionel sport</a></p><p>
Niels Nygaard, der er formand for det konkurrence-orienterede og eliteskabende 
DIF, er glad for forslaget – bl.a. fordi, det læner sig op ad DIFs 
vækstpolitiske udspil fra 2014. 
</p><h3>
Forslaget vil skabe vækst 
</h3><p>
»Vores opbakning går på, at fonden skal skabe reel vækst i klubberne i form af 
blandt andet flere arbejdspladser, sundere økonomi, tiltrækning af lokale 
investorer osv.«, siger Niels Nygaard. 
</p><p>
»Vi har ingen intention om, at pengene skal gå til højere lønninger og større 
spillerbudgetter, men det er nu heller ikke det, jeg hører ministeren sige«. 
</p><p>
Niels Nygaard siger endvidere, at DIFs eget vækst- og beskæftigelsesudspil var 
en invitation til ministerier, kommuner og virksomheder om at indgå i 
partnerskaber. 
</p><p>
»Med regeringens udspil til Dansk Sportskapital synes vores invitation at være 
blevet hørt«, lyder det fra DIF's formand. 
</p><h3>
»Om igen«, siger DGI 
</h3><p>
I DGI, der mere hylder foreningsfællesskabets værdier, kalder formanden Søren 
Møller fondsforslaget for »en dårlig idé«. 
</p><p>
»Mener regeringen virkelig, at overskuddet fra statens budgetmidler, som 
regeringen har arbejdet så hårdt for, skal bruges i kampen om sportslig 
succes i professionelle klubber«, spørger Søren Møller. 
</p><p>
»Der er ingen dokumentation for, at støtte til professionelle klubber er det 
bedste sted at fremme vækst og beskæftigelse i forbindelse med idræt. De 
afledte effekter ved motionsidræt og breddeevents vil formentlig være 
væsentlig større for vækst og beskæftigelse end dette forslag«, mener 
formand Møller. 
</p><p>
Hvis det står til ham, skal de 400 mio. kroner hellere bruges på motions- og 
idrætsområdet, som har stor betydning for samfundsøkonomien. 
</p><p>
»Så om igen, kære regering, potentialet er der, men første bud var et 
fejlskud«, fastslår Søren Møller. 
</p><h3>
DBU støtter forslaget 
</h3><p>
Dansk idræts største specialforbund, fodboldorganisationen DBU, roser Sass 
Larsens vækstfond. 
</p><p>
»Fodbold og idræt som helhed er en stor del af vores samfund og vil gerne 
hjælpe med at løse de udfordringer, der er inden for sundhed, integration og 
uddannelse«, siger DBUs formand Jesper Møller i en pressemeddelelse. 
</p><p>
»Derfor ser vi det som en anerkendelse af det arbejde, når regeringen og flere 
andre partier har interesse i at etablere en fond, der kan støtte vækst og 
beskæftigelse i idrættens verden«. 
</p><p>
»Klubber i fodboldens verden er i en rivende udvikling, og økonomisk støtte 
til vækst og beskæftigelse kan være med til at skabe endnu bedre 
muligheder«, mener DBU-formanden. 
</p><h3>
Fonden klar i januar 
</h3><p>
Henrik Sass Larsen siger til Politiken, at han inden sommerferien vil forsøge 
at samle et politisk flertal bag forslaget – og lykkes det, vil der blive 
nedsat en fondsbestyrelse, der skal arbejde videre med retningslinjerne. 
</p><p class=" bl-elem">
Ministeren forventer, at de professionelle klubber kan ’få adgang’ til pengene 
efter årsskiftet. Han understreger, at der ikke er tale om en gavebod, men 
om investering af kapital – og at man fra ministeriets side kræver ansvarlig 
virksomhedsførelse og medindflydelse. 
</p>	
</div>

</div></body></html>
