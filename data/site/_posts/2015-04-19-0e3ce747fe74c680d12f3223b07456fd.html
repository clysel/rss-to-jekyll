---
layout:     post
title: 	    "Veteraner vil redde liv med danske ideer "
post_author:	    
post_date:	    Sun, 19 Apr 2015 21:39:30 +0200
post_site:	    politiken.dk 
post_link:	    http://politiken.dk/udland/ECE2634277/veteraner-vil-redde-liv-med-danske-ideer/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Når John Boerstler og Nathan Cook til juni drager til København, er det ikke 
for at se Den Lille Havfrue. De to veteraner har et spørgsmål med i 
kufferten: Hvorfor begår danske krigsveteraner fra Irak og Afghanistan ikke 
selvmord i samme antal som deres amerikanske allierede? 
</p><p>
I USA er der hver dag 22 tidligere soldater, der tager deres eget liv, og 
hvert år er antallet af selvmord højere end det antal soldater, der blev 
dræbt af fjenden i Irak og Afghanistan – en markant overdødelighed i forhold 
til gennemsnittet i befolkningen. Den overvejende del er ældre veteraner, 
men også blandt de unge ses problemer. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/udland/ECE1651395/amerikanske-soldater-begaar-selvmord-som-aldrig-foer/">Amerikanske soldater begår 
selvmord som aldrig før</a></p><p>
En undersøgelse fra foreningen for veteraner fra de to nylige krige viser, at 
næsten en tredjedel har overvejet at begå selvmord efter deres tjeneste. 40 
procent kender mindst én veteran, der har taget sig af dage. 
</p><p>
»Jeg mødte en dansker, der fortalte mig, at Danmark havde de største tab per 
indbygger i Afghanistan, fordi landet kun stillede kamptropper. Men man 
hører ikke om selvmord i den skala i Danmark. Jeg vil vide hvorfor«, 
fortæller John Boerstler, der har modtaget et legat fra den amerikanske 
tænketank GMF til at udarbejde en rapport, der sammenligner systemerne i 
Danmark og USA. 
</p><h3>
Hjælp til de hjemvendte 
</h3><p>
Den 33-årige politolog er selv veteran fra de hårde kampe omkring Fallujah i 
Irak i 2004. Siden han vendte hjem, har han arbejdet med veteranernes 
forhold i den amerikanske kongres og som vicedirektør for soldaternes 
rehabiliteringsprogrammer i sin hjemby Houston. I dag er han direktør i 
NextOp, der hjælper krigsveteraner med at få job i energisektoren. 
</p><div class="art-quote article-box">
<p class="quote"/>
<blockquote>
<p class="quote-txt">
Jeg er meget interesseret i at se, hvordan veteranerne bevæger sig gennem det 
centers program og genindtræder i det civile liv
</p>
<p class="sender">
John Boerstler, veteran 
</p>
</blockquote>
</div><p>
»Da jeg så lidt nærmere på Danmark, følte jeg, at der var en mulighed for at 
lære i mindre skala, hvordan den danske velfærdsstat hjælper de kamptropper, 
der vender tilbage, med ting som arbejde, forhindre stofmisbrug, hjemløshed 
og kriminalitet, og selvfølgelig at forhindre selvmord. Hvad det er for 
nogle programmer, I kører, for at sikre overgangen fra kamp til civilt liv«, 
siger Boerstler. </p><p>
Der bor rundt regnet lige så mange mennesker i Houston som i Danmark, men med 
byens 35.000 hjemvendte veteraner fra Irak og Afghanistan er udfordringen i 
en anden skala, erkender han. 
</p><p>
»Men hvis vi kan tage et mindre udsnit med inspiration fra Danmark og vise, at 
det virker i Houston, kan vi skalere op og bruge ideerne i det større 
maskineri«. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/ECE2385251/bredt-forlig-sikrer-flere-penge-til-krigsveteraner/">Bredt forlig sikrer flere 
penge til krigsveteraner</a></p><p>
John Boerstler er især interesseret i det danske veterancenter i Ringsted, som 
forsvaret åbnede i 2011 for at støtte danske veteraner og deres pårørende. 
</p><p>
»Det har fået et meget stærkt ry. Jeg er meget interesseret i at se, hvordan 
veteranerne bevæger sig gennem det centers program og genindtræder i det 
civile liv«, fortæller den tidligere sergent i marineinfanteriet. 
</p><h3>
Væk med bureaukratiet 
</h3><p>
»Det er jeg selvfølgelig stolt over«, siger oberst Jette Albinus, der er leder 
af veterancenteret, om interessen fra USA. 
</p><p>
»Jeg bliver også glad, hvis vi på nogen som helst måde kan bringe noget 
tilbage til amerikanerne«. 
</p><div class="art-quote article-box">
<p class="quote"/>
<blockquote>
<p class="quote-txt">
Når vi har en skadet veteran, har vi ikke nogen pakkeløsninger - vi laver et 
personligt tilbud til den enkelte
</p>
<p class="sender">
Jette Albinus, oberst 
</p>
</blockquote>
</div><p>
Det amerikanske veteransystem er berygtet for sit bureaukrati, og obersten 
mener, at noget af hemmeligheden i Danmark er, at alle kompetencer er samlet 
et sted under en slagkraftig ledelse. </p><p>
»Vi har ét center, der er omdrejningspunkt for det hele, og det gør os unikke. 
Samtidig er vi rent organisatorisk opbygget, så jeg refererer direkte ind i 
Forsvarsministeriet, helt tæt på det politiske niveau«, siger Jette Albinus, 
der også understreger centerets gode samarbejde med det frivillige 
foreningsliv. 
</p><p>
Efter udsendelserne på Balkan i 1990’erne var der også problemer med selvmord 
blandt danske soldater, men erfaringerne har ifølge Albinus sikret, at 
tallene for Irak og Afghanistan indtil nu er på niveau med en sammenlignelig 
gruppe i resten af befolkningen. Det handler også om ressourcer. Mens det 
amerikanske system altid fattes penge, har det danske center ressourcer, der 
gør, at man kan skræddersy sine rehabiliteringsprogrammer: 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/boger/faglitteratur_boger/ECE2268915/beretninger-fra-hjemvendte-krigsveteraner-goer-ondt-at-laese/"> Beretninger fra hjemvendte 
krigsveteraner gør ondt at læse</a></p><p>
»Når vi har en skadet veteran, har vi ikke nogen pakkeløsninger. Vi laver et 
personligt tilbud til den enkelte ved at trække på alle centerets 
kapaciteter: psykologer, jurister, socialrådgivere samt job- og 
uddannelsesrådgivere«, forklarer Albinus. 
</p><p>
John Boerstler har mødtes med det amerikanske forsvarsministerium, der tog 
godt imod projektet. 
</p><p class=" bl-elem">
»Mit drømmemål er, at forsvarsministeriet i USA ændrer deres system, for det 
virker ikke i øjeblikket. Jeg mener, at vi skal satse mere på de 
lokalsamfund, veteranerne vender hjem til. Det er noget af det, jeg håber, 
vi kan lære af vores allierede«, siger Boerstler. 
</p>	
</div>

</div></body></html>
