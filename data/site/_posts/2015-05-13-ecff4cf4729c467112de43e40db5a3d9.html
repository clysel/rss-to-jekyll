---
layout:     post
title: 	    "Mere varme til fuglene: Ingen afklaring af skæve energiafgifter foreløbig "
post_author:	    Sanne Wittrup
post_date:	    Wed, 13 May 2015 08:13:38 +0000
post_site:	    ing.dk 
post_link:	    http://ing.dk/artikel/mere-varme-til-fuglene-ingen-afklaring-af-skaeve-energiafgifter-foreloebig-176062
---
<html><body><div><section class="body">
			<p>Masser af træpillefyr i stedet for varmepumper. Overskudsvarme, der giver varme til fugle i stedet for fjernvarmebrugere. Eller solceller, der bremses, fordi de laver underskud i statskassen.</p>
			
			<p>Det er eksempler på, hvordan det nuværende tilskuds- og afgiftssystemet modarbejder de politiske mål- Og det er forklaringen på, hvorfor politikerne i 2012 bestilte en samlet analyse af tilskud og afgifter indenfor energiområdet med henblik på at vurdere, om der skal justeres på afgifterne.</p>
			<p>En analyse, alle energipolitikerne henviste til som løsningen på de skæve afgifter, efter Ingeniørens række af artikler om biomassen, der spærrer for den grønne omstilling.</p>
			
			<p>Oprindelig skulle det tværministerielle udvalg have været færdigt med sit arbejde i 2014. Men på grund af uro omkring den danske PSO-støtteordning blev deadline skudt til 2015. Og nu har klima- energi- og bygningsminister Rasmus Helveg Petersen s¨å varslet, at analysen vil blive offentliggjort i maj måned.</p>
			
			<p>Det undrer adm. direktør Lars Aagaard fra Dansk Energi, fordi der i kommissoriet tydeligt står skrevet, at en reference-gruppe med eksterne interessenter skal indkaldes efterhånden som hver af analysens syv delanalyser bliver færdige:</p>
			<p>»Referencegruppen har været indkaldt til møde én gang den 27. februar 2014 og ikke siden. Og da vi jo ifølge kommissoriet skal indkaldes, før analysen gøres færdig – ja, så kan jeg jo næsten ikke tro, at rapporten er blevet færdig endnu«, siger han med tyk ironi i stemmen og mener, at man må stille spørgsmålstegn ved, om følgegrupper overhovedet har en værdi, når man ikke indkalder dem.</p>
			<h2>Risikabel proces uden inddragelse</h2>
			<p>Lars Aagaard frygter også, at man i stedet for en konklusion bliver præsenteret for noget, som blot er starten på en ny og langvarig, politisk proces:</p>
			<p>»Vi forventer ikke, at der kommer noget markant på bordet, selvom vi jo strengt taget ikke kan vide det«, siger han og henviser til de manglende møder i referencegruppen.</p>
			<p>Hos brancheforeningen Dansk Fjernvarme kalder vicedirektør Kim Behnke det meget risikabelt at holde en reference-gruppe udenfor en sådan proces:</p>
			<p>»Det betyder, at man får en rapport, som ingen føler sig forpligtet af, og som alle brancheforeninger vil kaste sig over for at finde alle minus’erne i. Hvis man i stedet havde taget aktørerne med ind i processen, kunne man have afklaret uenighederne og i stedet fokuseret på det, man er enig om,« siger han.</p>
			<h2>Mindst et år uden handling</h2>
			<p>Ifølge klima- energi- og bygningsminister Rasmus Helveg Petersen skal man ikke forvente, at analysen er startskud til at ændre nogen ting med det samme:</p>
			<p>»Det er en analyse, der bliver præsenteret, og ud fra den skal vi drage nogle politiske konklusioner. Men det kommer altså til at tage noget tid,« siger han til Ingeniøren.</p>
			<p>Ministeren kan ikke på stående fod svare på, hvorfor reference-gruppen ikke har været indkaldt i mere end et år.</p>
			<p>Vicedirektør Kim Behnke fra Dansk Fjernvarme skyder på, at der går det meste af et år, inden der begynder at danne sig konturerne af et nyt afgiftssystem:</p>
			<p>»Folketinget skal snart på sommerferie og så kommer der et valg, så jeg tror; der går omkring et års tid. For mange af vore medlemmer er det et meget værdifuldt år, idet de mister et stort tilskud med udgangen af 2018 og derfor skal i gang med at finde alternative løsninger, som de gerne vll kende vilkårene for,« siger han.</p>
			<p>Som en yderligere joker i systemet ligger kravet fra EU om, at Danmark indenfor de næste år skal ændre på det danske støttesystem til grøn strøm -  de såkaldte feed-in tariffer, der betales over elregningens PSO-post.</p>
		</section>
		  </div></body></html>
