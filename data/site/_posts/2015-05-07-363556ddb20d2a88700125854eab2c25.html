---
layout:     post
title: 	    "Fiasko i Venedig: »Biennalen er ikke ligefrem et sted for cutting edge«"
post_author:	    
post_date:	    Thu, 07 May 2015 12:42:23 +0200
post_site:	    politiken.dk 
post_link:	    http://politiken.dk/kultur/filmogtv/berlinale/ECE2659217/fiasko-i-venedig-biennalen-er-ikke-ligefrem-et-sted-for-cutting-edge/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Klokken er ved at være 11 om aftenen, og jeg sidder i en dyb læderlænestol i 
lobbyen på det femstjernede Hotel Bauer og prøver at regne ud, hvordan jeg 
får denne ekspedition ind i et af kunstverdenens epicentre, Biennalen i 
Venedig, tilbage på sporet. 
</p><p>
Planen var, at jeg i ugen op til den officielle åbning skulle afdække, hvor 
den mest nyskabende og opsigtsvækkende kunst befandt sig. 
</p><p>
Og nu sidder jeg så og betragter en mand i ankellang kåbe slynge sig ind 
igennem svingdøren efterfulgt af en håndfuld kvinder med håret klippet i 
frisurer, jeg indtil dette øjeblik ikke var klar over eksisterede. Gruppen 
slutter sig til den øvrige <i>art crowd</i>, der om lidt skal ind og 
feste for noget afrikansk kunst. 
</p><p>
Jeg befinder mig midt i alt det hurlumhej, jeg gerne ville undgå. Og det er 
der en årsag til, som ærligt talt ikke er noget at prale af. 
</p><h3>
18 timer senere 
</h3><p>
Vi skal lidt mere end et døgn tilbage i tiden. 
</p><p>
Jeg sidder på den smalle seng i det diminutive og ildelugtende hotelværelse, 
som jeg ved en fejl er blevet indlogeret i, da en sms brummer ind. Den er 
fra en kunstner, som har hørt om mit dystre værelse. 
</p><p>
Han ankommer en dag senere til Venedig end planlagt, forklarer han, og jeg er 
derfor velkommen til at tilbringe en nat i hans suite på Hotel Pesaro 
Palace. Jeg tager begejstret imod tilbuddet og tjekker ud af gravkammeret. 
</p><p><b class="ext-link">LÆS FØRSTE ARTIKEL FRA VENEDIG </b><a class="embeddedlink" href="http://politiken.dk/kultur/kunst/ECE2656777/jagten-paa-verdens-vildeste-kunst-er-i-gang-i-venedig/">Jagten 
på verdens vildeste kunst er i gang </a></p><p>
Det nye værelse har en balkon, der rækker ud over Canale Grande og en seng, 
der er stor nok til at rumme en hel familie plus de nærmeste venner. 
</p><p>
Jeg beslutter at tage en lille lur. 
</p><p>
Cirka 18 timer senere slår jeg øjnene op og erkender forvirret, at jeg har 
misset vip-åbningen af kunstbiennalen. 
</p><p><span class="img-contimg-fl-center"><img class="image inlineLightBox" src="http://multimedia.pol.dk/archive/00934/venedig2_1_934387x.jpg" alt="" border="0"/><span class="caption"><span class="f-img-caption">hallo. 
</span>Kunstnerduoen Elmgreen &amp; Dragset, som vi møder på gaden i Venedig, er ikke voldsomt imponeret over graden af ny kunst på biennalen. Foto: Kjeld Hybel</span></span></p><h3>
På jagt efter det helt nye 
</h3><p>
Hvad gør man så? Jeg mailer og sms’er rundt for at få nogle tips om, hvad der 
sker efter biennalens lukketid. Jeg er nødt til at få et eller andet på 
blokken. 
</p><p>
Imens jeg venter på svar, krydser jeg Accademia-broen til bydelen Dorsoduro og 
finder Fondazione Bevilacqua, hvor skotten Peter Doig åbner en udstilling 
med en serie nye malerier. Han er et stort navn, og jeg er sikker på, der må 
være en del mennesker til stede, der kan hjælpe mig med at finde tidens 
stærkeste puls, den kunst, der er så skarp, at man skærer sig på den. 
</p><p>
Men jeg når for sent frem. Folk er gået. 
</p><p>
På vej tilbage mod Accademia-broen møder jeg tilfældigt den dansk-norske 
kunstnerduo Elmgreen &amp; Dragset foran Caffé Bar Ai Artisti. 
</p><p>
De står og sludrer med en kvinde, der præsenterer sig som Ludovica Barbieri 
fra galleriet Massimo De Carlo i Milano. 
</p><h3>
Hvad med noget graffiti? 
</h3><p>
Hun er tydeligvis godt inde i, hvad der rører sig i kunstverdenen, så jeg 
spørger, hvad hun har tænkt sig at se i Venedig under biennalen. 
</p><p>
»Jeg glæder mig til at se Sarah Lucas i den britiske pavillon og Joan Jonas i 
den amerikanske. Og så belgieren Carsten Höller«, siger Ludovica Barbieri. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/kunst/kunstanmeldelser/ECE2401859/kunstnerduo-goer-den-uafvendelige-doed-dagligdags/">Kunstnerduo gør den 
uafvendelige død dagligdags</a></p><p>
Alle tre kunstnere er lidt oppe i årene. Joan Jonas fylder 80 senere på året. 
Det er interessante navne, fremfører jeg, men ingen af dem kan vel kaldes <i>cutting 
edge</i>? 
</p><p>
»Biennalen er ikke ligefrem et sted for cutting edge«, siger Ingar Dragset. 
</p><p>
»Men jeg har også tænkt mig at se graffiti-udstillingen henne på San Basilio«, 
tilføjer Ludovica Barbieri. 
</p><p>
»Den synes jeg lyder sjov, blandt andet fordi der jo ikke er noget graffiti i 
Venedig«. 
</p><h3>
En opmuntring fra Afrika 
</h3><p>
Jeg modtager en mail fra netværket om, at Simon Denny denne aften åbner 
udstillingen ’Secret Power’. Eller rettere: <i>åbnede</i>. 
</p><p>
Igen er jeg for sent på den. Og i dette tilfælde ekstra ærgerligt, fordi netop 
Denny er den, de fleste fremhæver som noget af det skarpeste, der kan 
opdrives lige nu. 
</p><p>
Skumlende vandrer jeg tilbage mod byens centrum. På vejen møder jeg direktøren 
for Kunstmuseet Arken, Christian Gether. Han har kurs mod den afrikanske 
fest på Hotel Bauer, som er arrangeret af London-galleriet Blain/Southern. 
</p><p>
En af stjernerne ved den fest er Abdoulaye Konaté, fortæller Gether. En 
billedkunstner fra Mali, der mest arbejder med tekstilagtige installationer, 
som tit er kommentarer til sociale og miljømæssige problemer, ikke mindst i 
Afrika. 
</p><p>
»Ham kunne jeg godt tænke mig at udstille på Arken. Han er eddermame god, 
synes jeg«, siger Christian Gether. 
</p><p>
Han vil gerne bryde ud af de kategorier, danske kunstmuseer for det meste 
dyrker, fortæller han, da vi står uden for hotellet. 
</p><p>
»På Arken er vi ikke hæmmet af traditioner. Vi prøver at nytænke hele 
museumsinstitutionen. Og der kunne sådan en som Konaté godt passe ind«, 
siger han. 
</p><h3>
Maler uden maling 
</h3><p>
Der hænger to af Konatés tekstilbilleder inde i lobbyen. Her er en kunstner, 
der kan male uden at bruge maling. Hans intense og farvestærke billeder 
ligner ikke noget andet, jeg kan komme i tanke om. Så på en måde har jeg 
alligevel fået noget ud af dagen. 
</p><p class=" bl-elem">
Men jeg dropper festen. Der er forstoppelse henne ved indgangen. <i>The art 
crowd</i> bevæger sig ikke ud af stedet. Og selv manden i den ankellange 
kåbe har opgivet at slippe ind. Jeg følger efter ham og hans damer ud gennem 
svingdøren. 
</p>	
</div>

</div></body></html>
