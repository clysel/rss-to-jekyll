---
layout:     post
title: 	    "Forfatter forklarer viral pis-klumme: Det var en karikeret parafrase over mediernes debatniveau"
post_author:	    
post_date:	    Mon, 27 Apr 2015 21:24:28 +0200
post_site:	    politiken.dk 
post_link:	    http://politiken.dk/ibyen/klummer_ibyen/ECE2645347/forfatter-forklarer-viral-pis-klumme-det-var-en-karikeret-parafrase-over-mediernes-debatniveau/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Da Politiken i weekenden bragte en klumme fra min pen, reagerede nettets 
parlament (Facebook) meget kraftigt. 
</p><p>
Jeg blev kaldt for idiot, mandschauvinistisk hængerøv, sart stakkel og en 
mavesur nar uden et liv. 
</p><p>
Klummen handlede om en ældre nordsjællandsk kvinde, der tissede for højlydt på 
min yndlingscafé, samt hendes veninde med ravsmykker. Jeg tillagde de to 
kvinder en lang række konspiratoriske og nedværdigende værdier, som 
vitterligt gjorde klummen til noget af det mest idiotiske, jeg nogensinde 
har skrevet. 
</p><p><b class="ext-link">LÆS DEN OMTALTE KLUMME</b><a class="embeddedlink" href="http://politiken.dk/ibyen/klummer_ibyen/ECE2639637/forfatter-gider-ikke-mere-pis-det-er-tid-til-at-sige-fra/">Forfatter gider ikke 
mere pis: Det er tid til at sige fra </a></p><p>
Jeg har naturligvis intet imod ældre kvinder fra Hellerup, der forretter deres 
nødtørft på et cafétoilet, ligesom jeg ikke ser folkemordshyldende signaler 
i at bære et ravsmykke, som jeg ellers antydede i klummen. Klummen var en 
karikeret parafrase over den tone og logik, som hyppigt bliver brugt i 
medierne, når der tales om eksempelvis muslimer. 
</p><p>
Som mange har skrevet i diverse kommentarfelter, så kunne de ikke forstå, 
hvordan avisen dog kunne give spalteplads til den slags mavesure 
latterligheder. 
</p><h3>
Et spejl på retorikken 
</h3><p>
Men hvis vi bytter lidt rundt på rollelisten i min klumme og siger, at det 
ikke var en Inger fra Nordsjælland, men en Omar fra Tingbjerg, at det ikke 
var en veninde med ravsmykker, men en søster med tørklæde, og at Inger ikke 
tissede, men at Omar bad højlydt til Allah – ja, så er klummen altså 
desværre ikke særlig langt fra noget, man kunne have fundet på en 
valgplakat, i en politikers facebook-feed eller blandt avisernes 
læserbrevsspalter. 
</p><p>
Ligesom Inger Støjberg (V) holdt jeg blot denne ene tissende kvindes opførsel 
op mod hendes baggrund og nogle konspiratoriske holdninger, som jeg tilskrev 
hende mere eller mindre tilfældigt. Ligesom Dansk Folkeparti gjorde jeg 
ravsmykket (læs: tørklædet) til et aggressivt symbol på samfundsforagt, og 
ligesom Konservative satte jeg nazi foran det ord, som jeg ønskede at skabe 
negative associationer omkring. 
</p><p>
Reaktionerne, som kom på baggrund af klummen, afspejler rigtig fint de tanker, 
jeg selv får, hver gang jeg hører eller læser samme retorik brugt mod 
bestemte socioøkonomiske, religiøse eller kulturelle grupper. 
</p><p>
Jeg tænker, at det er så langt ude, at det næsten må være en joke, men jeg kan 
ikke se det sjove. Jeg synes, det er så groft, at der må være et budskab, 
men jeg kan ikke finde det, og jeg undrer mig over, at aviser, tv og radio 
lægger talerør til det. 
</p><p>
Jeg elsker den danske debatkultur og -tradition med at bruge humor som et 
kærligt middel til at beskæftige sig med emner, der kan være svære at tale 
om, og min klumme var et eksempel på, hvornår den humor ikke længere er 
humor, men blot er hadsk nonsens. 
</p><p>
Det værste er blot, at ovenstående politiske eksempler ikke engang forsøger at 
være sjove. De misbruger en berettiget folkelig frygt for terror til at 
bespotte hele befolkningsgrupper – og det synes jeg er endnu mere langt ude 
og udansk end den klumme, jeg skrev i weekenden. 
</p><p>
Det siger desværre en del. 
</p><p class=" bl-elem"><b class="ext-link">LÆS OGSÅ</b><a class="embeddedlink" href="http://politiken.dk/ibyen/klummer_ibyen/ECE2515984/klumme-hverken-pandaen-eller-pensionisten-hoerer-hjemme-i-byen/">Klumme: Hverken Pandaen eller 
pensionisten hører hjemme i byen</a></p>	
</div>

</div></body></html>
