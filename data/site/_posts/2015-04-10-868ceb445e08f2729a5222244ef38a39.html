---
layout:     post
title: 	    "Træpillefyr og billige varmepumper skubber oliefyret ud  "
post_author:	    Sanne Wittrup
post_date:	    Fri, 10 Apr 2015 09:01:00 +0000
post_site:	    ing.dk 
post_link:	    http://ing.dk/artikel/traepillefyr-og-billige-varmepumper-skubber-oliefyret-ud-175326
---
<html><body><div><section class="body">
			<p>En ny opgørelse, som viser, at antallet af danske oliefyr er halvt så stort som den officielle statistik,  vækker stor overraskelse blandt branchefolk.</p>
			<p>I stedet for de officielle tal på 231.000 boliger med oliefyr, har oliebranchens organisation kun leveret olie til 87.000 forbruger og vurderer derfor, at der i dag kun er omkring 100.000 aktive oliefyr tilbage.</p>
			
			<p>Chefkonsulent og ansvarlig for varmepumper hos Dansk Energi, Richard Schalburg,  siger, at man længe har været klar over, at der var en vis usikkerhed omkring antallet af oliefyr. Men at et tal helt nede på 100.000 er overraskende, hvis det holder vand. Og det betyder, at der ikke skal udfases så mange oliefyr som forventet.</p>
			<p>»De nye tal betyder jo for eksempel, at markedet for luft-vand varmepumper er blevet halveret , og at muligheden for at anvende overskudsstrøm fra vindmøllerne til opvarmning reduceres markant,« påpeger han.</p>
			<p>Han tilføjer, at det især er de billige træpillefyr, som rykket hel vildt og som har skubbet oliefyrene ud. Her kan de langt dyrere varmepumper slet ikke konkurrere.</p>
			<p>»Der er helt klart behov for afklaring af data omkring individuelle opvarmningsformer og for nogle nye politiske tiltag, hvis man gerne vil have de vandbårne varmepumper ind i systemet«, siger han.</p>
			
			<p>Afdelingschef Søren Rise fra Brancheforeningen Tekniq er ligeledes overrasket over tallet og enig i, at det især er træpillefyr og brændeovne, som er rykket ind i fyrrummene i landområderne.</p>
			<p>»Jeg tror dog, at der står flere oliefyr derude – måske 150.000. Det er nemlig blevet udbredt at anvende  oliefyret som back-up til brændeovnen eller til en luft-luft varmepumpe.  Det vil sige, at de kun bruger lidt olie og derfor ikke får leveret olie så tit«, siger han og tilføjer, at denne løsning er billig og til at overkomme for boligejere i udkantsområderne.</p>
			<p>Der findes ikke officielle tal for antallet af pillefyr i Danmark, men Søren Rise anslår, at der er cirka 100.000 af dem, primært på landet, hvor der er plads til pille-lageret.</p>
			<p>»Det her bør få politikerne til at træde et skridt tilbage og indrette sig efter virkeligheden. Vi kan ikke se fornuften i at forbyde teknologien, når den kun er til back-up og så kan man jo erstatte fossil olie med noget biobaseret,« påpeger afdelingschef Søren Rise fra Tekniq.</p>
			
			<p>Ingeniøren har spurgt Energistyrelsen, som opgør antallet af oliefyr til 323.000i 2013, hvordan deres tal stemmer overens med det langt lavere antal oliefyr fra Energi og Olieforum (EOF):</p>
			<p>»Det er interessante tal, og vi har allerede igangsat en dialog med Energi- og olieforum for at få drøftet deres tal nærmere,« siger Henrik Andersen, kontorchef i center for Bygninger hos Energistyrelsen i en skriftlig kommentar.</p>
		</section>
		  </div></body></html>
