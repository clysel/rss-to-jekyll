---
layout:     post
title: 	    "Det nye Frihedsmuseum bliver underspillet, men stemningsfuldt"
post_author:	    
post_date:	    Wed, 06 May 2015 09:27:48 +0200
post_site:	    politiken.dk 
post_link:	    http://politiken.dk/kultur/kunst/ECE2656850/det-nye-frihedsmuseum-bliver-underspillet-men-stemningsfuldt/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Der er en stor alvor og dyster stemning i det forslag, der har vundet 
konkurrencen om Frihedsmuseet. 
</p><p>
Men det er også samtidig et let og poetisk projekt, der i et uhyre sparsomt 
bygningsudtryk kommer til at sætte rammerne omkring Nationalmuseets 
officielle fortælling om frihedskampen. 
</p><p>
Tematisk afspejler dobbeltheden henholdsvis besættelsen og friheden. 
</p><h3>
Et mørktlagt sted under Churchillparken
</h3><p>
Vinderforslaget er tegnet af Lundgaard &amp; Tranberg Arkitekter og består af 
en underjordisk udstillingshal uden dagslys, hvis udstrækning kun er 
markeret af en let forsænket grusflade i Churchillparken. 
</p><p>
Oppe i det fri kan man udstille enkelte genstande, der tåler dagslys, men 
ellers er den tænkt som en plads for friheden under åben himmel som den 
størst mulige kontrast til den trykkede stemning under jorden. 
</p><p>
På den forsænkede grusplads skal der i den ene ende stå en massiv oval 
ankomstbygning, der skal være dækket af klatreroser. 
</p><p><b class="ext-link">LÆS OGSÅ </b><a class="embeddedlink">Kritikere: Det nye museum 
fortæller kun en del af historien</a></p><p>
Fra den forestiller arkitekterne sig, at man bevæger sig ud i kælderen ad en 
mørklagt vej langs belyste genstande i en scenografi inspireret af Lars von 
Triers enkle kridtstreger i filmen ’Dogville’. 
</p><p>
Her vil man møde ting som en trykpresse, henrettelsespæle og kampvognen V3, 
der fortæller om vilkårene for modstandskampen som en lyssky, livsfarlig og 
underjordisk aktivitet. 
</p><p><span class="img-contimg-fl-right"><img class="image inlineLightBox" src="http://multimedia.pol.dk/archive/00934/Frihedsmuseet_snitt_934012y.jpg" alt="" border="0"/></span></p><p>
Indholdet i det kommende museum tager altså for nuværende udgangspunkt i de 
samme genstande, som har været kernen i museet lige siden 1945, og som alle 
blev reddet ud af det forhenværende museums brand. 
</p><p>
Dermed er der ikke lagt op til, at den ny arkitektur bliver anledning til at 
skabe en ny fortælling. Det bliver ikke det brede besættelsesmuseum, som 
kritikere har ønsket, men primært et museum om de få, der gjorde modstand. 
</p><h3>
En diskret modstandslomme
</h3><p>
Det mest interessante ved vinderprojektet er alt det, det ikke gør. Det råber 
ikke højt og ekspressivt, som f.eks. Polyform og SeArchs forslag, hvor en 
pavillon med et dramatisk tag var formet som et faldende flyveblad, der 
skulle projiceres levende billeder op på. 
</p><p>
Arkitekturen i Lundgaard &amp; Tranberg Arkitekters vinderprojekt er 
indadvendt afdæmpet, koncentreret og skjuler sig som en modstandslomme i 
Churchillparken. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/kultur/arkitektur/ECE2655917/de-fik-et-nej-saadan-kommer-frihedsmuseet-ikke-til-at-se-ud/">De fik et nej: Sådan kommer 
frihedsmuseet IKKE til at se ud</a></p><p>
Det er fornuftigt, at man ikke forsøger at konkurrere med en ny voldsom form 
på et sted, hvor parken er attraktionen og Den Engelske Kirke, 
Gefionspringvandet og Kastellet i forvejen kæmper om opmærksomheden. 
</p><p>
Man kunne ellers kritisere forslaget for at være undseligt. Det gør den ene 
dommer i juryen, direktør for A.P. Møller-fonden Henrik Tvarnø. Han er bange 
for, at frihedskampen bliver gemt væk under jorden, og i øvrigt at ingen af 
forslagene kan holde budgettet, fordi det er dyrere at bygge under end over 
jorden. 
</p><p>
Museet er stadig ensidigt i sin fortælling, men bygningen bliver heldigvis 
mindre heroisk. 
</p><p>
I den næste bearbejdning af forslaget bliver det afgørende at holde fast i det 
nedtonede og det skjulte som en kvalitet. Det er altid en interessant 
øvelse, når arkitekter trækker fra frem for at lægge til. 
</p><p>
Det mest fristende er jo at råbe højt. Men på det sted og med det tema er det 
godt set, at museet står sig stærkere ved at hviske. 
</p><p class=" bl-elem">
Ikea på Kalvebod kunne lære noget. 
</p>	
</div>

</div></body></html>
