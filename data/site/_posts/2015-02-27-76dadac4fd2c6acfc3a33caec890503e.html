---
layout:     post
title: 	    "Når der farer en djævel i de søde små"
post_author:	    
post_date:	    Fri, 27 Feb 2015 14:01:55 +0100
post_site:	    politiken.dk 
post_link:	    http://politiken.dk/magasinet/essays/ECE2566293/naar-der-farer-en-djaevel-i-de-soede-smaa/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Det var en mørk og regnfuld aften for godt et år siden. Tæt på midnat. Jeg sad 
alene i sofaen efter flere timer forinden at have puttet min toårige datter. 
Men for første gang var det lykkedes hende selv at kravle op over siderne på 
tremmesengen. Fuldstændig lydløst. Og nu stod hun pludselig i døren til 
stuen og sagde: »Hej, far!«. 
</p><p>
Jeg skreg. Ikke sådan kortvarigt og halvkvalt, men med et brøl. Jeg har set 
mange gyserfilm, hvor små børn er onde. Det sad åbenbart i rygraden. 
</p><p>
Da hun stod der og kiggede, fortog chokket sig selvfølgelig øjeblikkeligt, men 
min fantasi kunne sagtens få hende til at ligne de sataniske døtre fra 
filmhistorien. Og det hjalp ikke, at hun havde små søde krøller over ørerne. 
Eller at hendes buttede ankler og platte fødder stak ud under natkjolen. 
</p><p>
Tværtimod. Det er netop det, der gør børn uhyggelige i gyserfilmene. At de er 
nuttede, samtidig med at der er et eller andet helt galt – et mærkværdigt 
smil, et fjernt blik eller en ny tone i stemmen. Det er det lille tvist i 
normaliteten, forvrængningen af det familiære, der gør fornemmelsen af 
uskyldighedens snarlige omslag til ondskab så kuldegysende rædselsfuldt. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00916/The_Woman_In_Black__916974" data-id="916974" data-imgtype="jpg" data-caption="'The Woman In Black 2'. Foto fra filmen"/><p>
I den biografaktuelle ’The Woman in Black 2’ sker det, da den lille dreng 
sidder i et hjørne med ryggen til kameraet, og den voksne forsøger at få 
hans opmærksomhed. Drengen har lige set et spøgelse, en skræmmende kvinde 
klædt i sort, og han stirrer frem for sig som i hypnose. Det er synd for 
ham, men det er nu ham, der får angsten til sprede sig i tilskueren i de 
sekunder, hvor kameraet nærmer sig hans ryg. Der er noget sært over den 
satans søde lille dreng. 
</p><h3>
Metastaser af en moders psykose 
</h3><p>
Børnene i David Cronenbergs mesterlige ’The Brood’ fra 1979 hører til de mest 
skræmmende skabninger i filmhistorien. De har flyverdragter på i 
primærfarver, og man ser dem mest i dagslys. Som 70’er-børn på legepladsen 
eller på vej i børnehave. 
</p><p>
Man har også set dem være morderiske bæster med blod på hænderne i skyggekroge 
om natten, men det er, da de træder frem i dagslyset, at de får nakkehårene 
til at rejse sig. For de har fint lyst pandehår og kropsstørrelse som en 
femårig, men allerede på afstand aner man noget fordrejet i deres 
ansigtstræk. De er børn, men ligner gamle mennesker. 
</p><p>
Ligesom den ikoniske røde dværg i ’Rødt chok’ fra 1973 er det alderens 
ubestemmelighed og den monstrøse tilstedeværelse i en lille krop, der 
kortslutter beredskabet og skaber en angst, som er svær at blive klog på og 
derfor svær at dulme. I ’The Brood’ er børnene inkarnationer af en 
forstyrret kvindes vrede metastaser af en moders psykose, men selv om 
bæsternes metaforiske betydning afklares i filmens slutning, sidder man 
stadig tilbage med noget ubearbejdet uro i kroppen. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00916/The_Brood_916973" data-id="916973" data-imgtype="jpg" data-caption="'The Brood'. Foto fra filmen"/><p>
To børn i flyverdragt på en gynge. Det er familiært. Deres mærkværdige 
ansigtsudtryk. Det er fremmedartet. Det er det ukendtes indtog i det kendte, 
der skræmmer os mest, ikke den realistiske morder eller det overnaturlige 
monster, der står brølende foran os med slimede hugtænder. 
</p><p>
I Freuds essay ’Das Unheimliche’ fra 1919 beskriver han den særlige 
psykologiske tilstand af uro, der opstår, når noget føles familiært og 
fremmedartet på en og samme tid. Freud var inspireret af den tyske læge 
Ernst Jentschs studier af, hvordan forfattere som E.T.A. Hoffmann frembragte 
denne hårrejsende uhygge ved at skabe forvirring og usikkerhed hos læseren. 
</p><h3>
Verdens mest skræmmende gyser 
</h3><p>
Den usikkerhed føler jeg som en helt særlig angst, der kun opstår i mødet med 
horrorfilmens mindste skuespillere. Og intet sted er den følelse stærkere 
end i soveværelset i det hus i Georgetown, hvor den præpubertære Regan 
MacNeil ligger bundet til sin seng. 
</p><p>
William Friedkins ’Eksorcisten’ om Satans besættelse af en lille pige har 
siden premieren i 1973 været regnet som den mest skræmmende gyserfilm, der 
nogensinde er lavet. Billedet af Regans sprækkede ansigt med klæbende 
svedigt hår og et uudgrundeligt smil er det sidste billede, mange ser for 
sig, inden de tænder lyset på toilettet om natten. 
</p><p>
Hun er et ejendommeligt monster i gyserhistorien. Hun gemmer sig ikke i 
krogene, hvisker ikke fra et mellemrum i muren eller rumsterer nede i en 
mørk kælder, sådan som genrens konventioner ellers skaber angst for det 
uvisse. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00916/The_Exorcist_916978" data-id="916978" data-imgtype="jpg" data-caption="'Exorcisten'. Foto fra filmen"/><p>
Uhyret er mest uhyggeligt, når det er udefineret, når det skaber en angst uden 
objekt. Når det er sprunget frem fra sit skjul, er det sjældent, at 
specialeffekter kan få os til at føle den samme gru, som da det pilede rundt 
bag kulisserne. I Ridley Scotts ’Alien’ går der mere end en time, før vi får 
et glimt af bæstet, men det er en time fyldt med knugende uhygge. Når det 
stikker fjæset frem, går der action og klapjagt i den. 
</p><p>
Sådan er det ikke i ’Eksorcisten’. Den besatte Regan ses ikke i glimt. Der er 
ingen abrupte klipninger, der fanger silhouetten af en flygtig fare. Ingen 
chokeffekter. Regan ligger fastbundet til sin seng i linsens fokus i lange 
klip med fast kameraindstilling. Vi kan studere hendes langsomme 
forvandling, som var det udslæt i et medicinsk leksikon. 
</p><p>
Alligevel vokser angsten hele filmen igennem, mens man stirrer ind i djævlens 
drillende mimik omkranset af en lille piges udstråling. Hun er så 
genkendelig som en sårbar lille pige med svedigt hår og opkast på natkjolen. 
Man får lyst til at hente et termometer, en våd klud og et glas saftevand 
med panodiler. 
</p><h3>
Satans udvalgte 
</h3><p>
Men hun er jo for fanden også djævlen selv. Simultant. Frygtens objekt og 
omsorgens objekt er et og samme. Det giver ikke mening, analyse og reaktion 
suspenderes, og tilbage er kun angsten, den genstandsløse angst. En tilstand 
af hårrejsende apati, konfronteret med en genkendelig virkelighed, man slet 
ikke kan genkende. 
</p><p>
»Jeg vil lave filmen meget realistisk«, sagde Friedkin inden optagelserne. 
</p><p>
»Det er en realistisk historie om uforklarlige ting, og den skal foregå i 
koldt lys med almindelige mennesker på almindelige gader«. 
</p><p>
Det var ikke Freud, men dramatikeren Harold Pinter, der viste William Friedkin 
roden til alt ondt, Pinter, der skrev absurd teater med kryptiske dialoger, 
uforklarede hændelser og uforløste plot. I San Francisco havde Friedkin set 
hans ’The Birthday Party’, som ændrede hans måde at tænke film på: 
</p><p>
»Det var som at lytte til Stravinskys ’Le sacre du printemps’ for første 
gang«, har Friedkin fortalt i et interview. 
</p><p>
»Da jeg så ’The Birthday Party’, hvilket var før jeg læste ’The Exorcist’ 
(William Blattys roman, der var forlæg til filmen, red.), forberedte det mig 
på en tvetydig fortælleform, som var langt stærkere end at slå hovedet på 
sømmet«. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00916/_____Intet_navn_____916981" data-id="916981" data-imgtype="jpg" data-caption="'Lad den rette komme ind'. Foto fra filmen"/><p>
Det fortæller filmhistorikeren Jason Zinoman i sin bog ’Shock Value’, hvor han 
også skriver, at Pinter senere fortalte Friedkin, at han selv var inspireret 
af Hemingways novelle ’The Killers’ om to lejemordere, der aldrig finder ud 
af, hvorfor de skal dræbe deres offer. Det fik Friedkin til at indse, at de 
mest uhyggelige scener er dem, der tilbageholder information. 
</p><p>
Det passede ikke ind i den troende katolik William Blattys vision for 
’Eksorcisten’. Han havde skrevet romanforlægget og manuskriptet til 
filmen, som Friedkin, den agnostiske jøde, nu nægtede at reducere til en 
religiøs fabel om god og ond. Blatty og Friedkin kom i åben krig om filmens 
slutning. Hvorfor valgte Satan netop denne pige? 
</p><p>
For Blatty var det et spørgsmål om, at Satan ved at korrumpere en så uskyldig 
skabning som en lille pige ville overbevise alle omkring hende, inklusive 
den tvivlende præst, om, at der ikke kunne findes en gud. 
</p><h3>
Tolkning i tiden 
</h3><p>
Den korrumperede uskyld dukker altid op som forklaring på, hvorfor børn i 
gyserfilm virker så stærkt på os. Det er en dødssyg pointe, som hurtigt og 
belejligt kan placeres i et binært system af velordnede værdier. Verden er 
spændt ud mellem det gode og det onde, og når de to størrelser blandes 
sammen i en enkelt figur, mister vi troen på det gode og bliver bange. 
</p><p>
Friedkin ville det anderledes. Han ville lade Satans motiver stå uforklarede 
hen og klippede de opklarende scener ud. Blatty var rasende: 
</p><p>
»Uden de scener giver det ikke mening, hvorfor det er denne pige. Hvad er 
meningen?«. 
</p><p>
»Jeg laver ikke en reklamefilm for den katolske kirke«, svarede Friedkin. 
</p><p>
Med sin agnostiske stædighed sikrede Friedkin den mest interessante og mest 
skræmmende skikkelse i gyserfilmens historie. Hun kunne være endt som blot 
en uskyldig pige med en uønsket gæst, der nok skreg: »I am no one«, men 
derved netop var identificerbar som djævlen med en ritualiseret ondskab lige 
efter bogen. 
</p><p>
Filmen er godt nok en fortælling om katolicisme, tvivl og tro, og både 
detektiver, læger og psykologer kommer til kort over for de symptomer, der 
ikke lader sig forklare af videnskaben. Men Satan er ikke hele svaret, og da 
slet ikke Gud. 
</p><p>
Handler den i virkeligheden mere om en faderløs opvækst i de utrygge 1970’ere, 
hvor kernefamiliens sammenbrud ikke var de bedste betingelser for at fostre 
fremtidens borgere? Eller er det en psykologisk fortælling om afstanden 
mellem mor og datter? Eller en piges oplevelse af den skræmmende overgang 
fra barn til voksen? 
</p><p>
Regan er udsat for lidt af hvert, og de forskellige tolkningsforslag er 
simultant troværdige, og når der ikke gives en entydig forklaring, kan det 
fremmedartede fortsætte sin angstprovokerende tilstedeværelse i det 
familiære. Når det ikke identificeres, kan det ikke elimineres. 
</p><p>
En pige, der leger med en pistol i kravlegården, er ikke uhyggelig. Hun er 
bare farlig, indtil man tager pistolen fra hende. Men en pige, der er gået i 
søvne og står og brummer med panden mod væggen, kan få det til at krybe 
under huden. Hun virker ikke som sig selv. Og dog. <br/><br/></p><h2 class="bread-text-header first">
De onde årgange 
</h2><h3>
50’erne 
</h3><p>
I et USA plaget af paranoia følte man ikke nødvendigvis, at børnene udgjorde 
fremtidens håb. For ud over frygten for kommunister og vaklende 
kønsrollemønstre var man bekymret over den voksende afstand mellem 
generationerne. Ungdomskulturens fødsel skabte ulydige børn, der vrængede ad 
forældrenes værdier som lille Rhoda i ’The Bad Seed’ (1956). Hun var ikke en 
god pige. Og hendes hengivne mor var ikke en del af problemet. Rhoda var 
bare et morderisk barn, der fortjente en endefuld, hvilket hun også fik i 
slutningen af filmen, som ikke ville lade hende slippe af sted med mord, 
sådan som hun ellers gør det i teaterstykket, som filmen var baseret på. 
Hvis ikke de fik endefuld, kunne de som teenagere udvikle sig til de 
politiske anarkister, der allerede var begyndt at true fundamentet under 
nationen. Se bare uromageren Tony i ’I Was A Teenage Werewolf’ fra 1957. 
</p><h3>
60’erne 
</h3><p>
Den britiske ’Village of The Damned’ fra 1960 var stadig så forbundet til 
efterkrigstidens paranoia, at de små børn med telepatiske evner og 
morderiske hensigter var skildret som den rene ondskab. De klædte sig som 
voksne, talte artikuleret og bevægede sig i grupper af manipulatoriske 
sataner, og når deres øjne lyste op, var det med at komme væk, hvis man ikke 
ville blive overtalt til at gøre skade på sig selv. Børn havde ingen 
respekt, de ville omstyrte verden, hvis de fik lov. Men allerede året efter 
kom ’The Innocents’, som godt nok var baseret på Henry James’ gamle gotiske 
fortællinger om hjemsøgte børn, men alligevel indvarslede et opgør med ideen 
om ulydige børn som den rene ondskab. De var besatte, men kunne reddes med 
den rette omsorg. I 1963 kom opfølgeren ’Children of The Damned’, som havde 
samme kuld klamme unger i hovedrollen, men her var de ikke gennemsyret af 
ondskab. Der gemte sig noget menneskeligt inde bag de lysende øjne, så måske 
havde forældrene et ansvar, hvis deres unger ikke blev som forventet? Det 
var i hvert fald forældrene og de satanistiske naboer i Polanskis 
’Rosemary’s Baby’ fra 1968, der gav grund til størst bekymring, selv om 
barnet var selveste Antikrist. Det vestlige samfund var ikke et trygt sted 
at opdrage et barn her ved indgangen til 1970’erne. 
</p><h3>
70’erne 
</h3><p>
Folk var bange for alt i 70’erne, det årti, som den irske digter Johnny Byrne 
kaldte for et »wake-up« efter hippiedrømmen. Især i USA var man bange under 
det, der skulle blive gyserfilmens guldalder. Militæret blev ydmyget i 
Vietnam, der var oliekrise, dollarkursen styrtdykkede, landet blev ramt af 
de største økonomiske kriser siden depressionen, Nixon skandaliserede Det 
Hvide Hus, kriminaliteten eksploderede, stofferne flød i skolerne, og et 
stigende antal skilsmisser truede kernefamiliens eksistens. Flere begyndte 
at vende tilbage til konservative værdier og religion, men uden at finde 
tidssvarende trøst. ’Eksorcisten’ handlede i høj grad om katolicismens 
tilstand i et moderne Amerika, Satan er virkelig, og sådan begyndte flere at 
tro i USA. Og børnene var hans redskab som i ’The Brotherhood of Satan 
(1971) og ’Abby’ (1974), og i ’The Omen’ fra 1976 træder lille Damien frem 
som selveste Antikrist. Men der var også mere profane grunde til, at 
skilsmissebarnet Regan havde det så skidt. Fraværet af faderroller fødte 
mange forkvaklede børn i årtiets gyserfilm. Og så var der diskussionerne om 
abort. Havde kvinden ret til at bestemme over sin egen krop? ’Rosemary’s 
Baby’ kradsede op i balladen, som blev fulgt op af Larry Cohens ’It’s Alive’ 
(1974) og ’It Lives Again’ (1978), hvor morderiske mutantbabyer i maven 
stillede samfundet over for et dilemma: Skal moderen kunne vælge at få en 
abort, eller skal samfundet tvinge hende til at føde ungen, selv om det 
vokser op og bliver seriemorder? Der var mange onde børn i 70’ernes 
gyserfilm, men de var ofre for institutionernes forfald. 
</p><h3>
80’erne 
</h3><p>
Under Ronald Reagans regeringsperiode blev de uhyggelige børn knap så synlige 
i gyserfilmene. Det var mest som ofre for seriemordere i slasherfilm, at 
teenagere blev castet, eller som udsatte ynglinge i Freddy Kruegers kattens 
leg med musene i filmene ’A Nightmare on Elm Street’. Den mest uhyggelige 
tumling var den drabelige dukke Chucky i ’Barneleg’. Børn var uskyldige ofre 
for monstret med det evige smil: Ronald Reagan. I ’Poltergeist’ bliver den 
lille Carrie Anne taget som gidsel af onde ånder som offer for yuppietidens 
grådighed, viser det sig, for det er hævnende spøgelser fra den indianske 
kirkegård, som faderens chef ikke gad at fjerne, da han i sin tid byggede 
familiens hus på arealet. Hurtige penge, forbrugsfest i forstæderne, 
kabel-tv og billige grin mod kritiske spørgsmål. Reagan spøgte over det 
hele. Og i ’The Changeling’ fra 1980 hjemsøges et hus af en lille dreng, 
hvis dystre fortid hænger sammen med griskhed og forbrydelse, som banede 
vejen for en senator, der har skiftet partifarve, ligesom Reagan forlod 
demokraterne for at blive republikaner. 
</p><h3>
90’erne til 10’erne 
</h3><p>
Hjemmevideomarkedet eksploderede i 80’erne og skabte grundlag for endeløse 
produktioner af sequels, ’Fredag den 13.’-serien nåede op på otte film inden 
årtiets udgang. Så i 90’erne oplevede man en mæthed i forhold til gys og 
gru, og de største hits som ’Scream’ og ’I Know What You Did Last 
Summer’ var ironiske parafraser over genrens konventioner. Børnene blev 
aldrig uhyggelige, heller ikke da de blev genfødt som små gotiske bøhmænd i 
00’ernes spøgelsesfortællinger som ’The Others’ (2001) og ’Børnehjemmet’ 
(2007), hvor de bare var effekter, skabeloner til et godt gys og ikke kilde 
til uudgrundelig terror. Heller ikke i 10’ernes found footage-film og 
zombiegysere (selv om den lille pige i ’REC’ ikke er sjov). Men hjælpen kom 
fra Japan, hvor gyserfilm som ’The Ring’, ’Forbandelsen’ og ’Dark Water’ med 
rod i både gamle myter og den japanske samtid gjorde hele verden bange for 
piger med langt sort hår, som krøb frem fra gemmerne for at hævne sig på 
japanske forældre med hang til husvold og hård patriarkalsk opdragelse. De 
japanske gysere har skabt en mindre bølge af kammerspil, hvor børn er 
seismografer for psykologiske traumer på hjemmefronten, som i den australske 
’The Babadook’ fra 2013, hvor en lille forskruet drengs uhyggelige adfærd er 
resultatet af en moder låst i sorg. 
</p><p class=" bl-elem"><i class=" bl-elem">Publiceret 27. februar 2015</i></p>	
</div>
</div></body></html>
