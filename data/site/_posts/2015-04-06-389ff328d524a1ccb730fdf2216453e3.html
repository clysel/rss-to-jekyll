---
layout:     post
title: 	    "Mentor: Vi taler meget om at sige ' pyt' til bekymringer"
post_author:	    
post_date:	    Mon, 06 Apr 2015 19:56:01 +0200
post_site:	    politiken.dk 
post_link:	    http://politiken.dk/oekonomi/arbejdsmarked/ECE2617318/mentor-vi-taler-meget-om-at-sige--pyt-til-bekymringer/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Hun sidder rank i stolen. Smiler forsigtigt. Men efterhånden får hun talt sig 
varm. Der kommer farve i kinderne, og ordene flyder ubesværet. 
</p><p>
20-årige Gitte Vorsaa Grøn har meget at byde på. Men hendes mange refleksioner 
over livet er først for alvor blevet synlige for andre det seneste halve år. 
Førhen stoppede hun ofte sig selv, før ordene kom over hendes læber. 
</p><p>
»Jeg har været meget nervøs for at sige noget forkert. Jeg var bange for, at 
folk grinede ad mig og tænkte noget grimt om mig«, fortæller Gitte Vorsaa 
Grøn. 
</p><p>
Den følelse blev grundlagt i de tidligere år i folkeskolen. Hendes forældre 
blev skilt, og da hun var 10 år, fandt hendes mor en ny mand. Derfor 
flyttede hun fra Herning til en lille landsby uden for Næstved på Sjælland 
sammen med sin mor og sine søskende. 
</p><h3>
Blev mobbet 
</h3><p>
De næste tre år var forfærdelige for en følsom pige. 
</p><p>
»Jeg blev mobbet. Jeg sagde ikke ordene, som de skulle siges på Sjælland. Jeg 
sagde dem lidt anderledes, fordi jeg kom fra Jylland. Jeg gik måske heller 
ikke i det allersmarteste tøj og var måske lidt for mærkelig for dem«, 
fortæller hun. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/forbrugogliv/digitalt/internet/ECE2615310/boerns-vilkaar-advarer-mod-app/">Børns Vilkår advarer mod app</a></p><p>
Derudover havde hun det svært fagligt i skolen: 
</p><p>
»Jeg vidste ikke selv, at jeg var ordblind. Jeg blev først testet i 8. klasse, 
hvilket var for sent«. 
</p><p>
I lang tid nægtede Gitte Vorsaa Grøn at læse. Det måtte være hende selv, der 
var noget galt med, tænkte hun. Hendes klasselærer opdagede ikke, at hun var 
ordblind. 
</p><p>
Læreren fortalte hendes mor, at hun ikke kunne lære Gitte at stave, for hun 
stavede på sin »helt egen specielle måde«, som læreren udtrykte det. 
</p><p>
Men så kom hun i en ny folkeskole og begyndte pludselig selv at læse. 
</p><p>
»Jeg blev grebet af en bog, og siden har jeg læst og læst. Og de ord, som jeg 
ikke kunne læse, har jeg stavet mig igennem«. 
</p><p>
Hun kom på efterskole i 9. og 10. klasse, og der var niveaudelt undervisning. 
</p><p>
»Jeg fandt ud af, at jeg faktisk var bedre end flere af dem, som jeg gik i 
klasse med. Jeg læste meget mere, end de gjorde, selv om jeg ikke kunne 
stave. Jeg sagde også meget mere, så det gav lidt selvtillid«. 
</p><h3>
Bange for at være forkert 
</h3><p>
Men stadig havde hun problemer med sit selvværd. Frygten for at være forkert 
sad dybt i hende. Hun fik en kæreste og flyttede sammen med ham i Virum. Hun 
ville gerne være dyrepasser, men kunne ikke finde en praktikplads. 
</p><p>
Det gik dårligt med kæresten, og hun havde ikke noget job. En dag i september 
sidste år gik hun op på rådhuset i Lyngby for at søge om kontanthjælp. 
</p><p>
»Jeg var meget ked af det«, fortæller Gitte Vorsaa Grøn. 
</p><p>
Sagsbehandleren sendte hende ind til frivilligkonsulent Jette Vestergaard fra 
kommunens mentorordning: 
</p><p>
»Hun trøstede mig og fortalte, at jeg kunne få hjælp fra en frivillig, der 
ville snakke med mig uden at få løn for det. Det lød godt, for jeg har før 
haft en støtteperson, som blev betalt for at snakke med mig, og jeg blev 
træt af alt det der pædagogiske snak. Det lød meget bedre, at jeg kunne tale 
med en person, som gjorde det for min skyld og havde lyst til det«. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/uddannelse/ECE2606731/danske-erhvervsskoler-inaktive-praktikansoegere-skal-streges-fra-praktiklister/">Danske Erhvervsskoler: 
Inaktive praktikansøgere skal streges fra praktiklister</a></p><p>
Så kom 67-årige Maja Bertelsen ind i billedet. 
</p><p>
Hun har været med i mentorprogrammet i Lyngby-Taarbæk Kommune siden 
begyndelsen i 2012. Efter mange år som leder inden for annoncesalg og 
reklame på blandt andet Politikens Lokalaviser og som underviser på 
handelsskolen Niels Brock valgte hun at bruge en del af sin tid som 
pensionist til at give sin livserfaring videre. Hun har også en 
voksenpædagogisk uddannelse at trække på. 
</p><p>
»Livet har heller ikke altid været nemt for mig. I en periode var jeg enlig 
mor, og jeg tror på, at jo flere udfordringer man har mødt i livet, jo bedre 
en mentor bliver man«, siger hun. 
</p><p>
Som alle andre i mentorordningen var hun gennem et undervisningsforløb, da hun 
meldte sig. Men ellers trækker Maja Bertelsen på sine livserfaringer. Første 
møde med Gitte foregik gennem tårer. 
</p><p>
Den unge kvinde foran hende følte, at hun var endt i en blindgyde. 
</p><p>
»Vi mødtes, snakkede og småtudede. Og så skulle vi give besked dagen efter 
inden klokken 12, om vi ville fortsætte. Vi havde begge ret til at sige, at 
det ikke var noget for os. Men det var der ikke tale om«, fortæller Maja 
Bertelsen. 
</p><p>
Siden er de mødtes en gang om ugen på biblioteket i Lyngby. Egentlig er der 
kun afsat én time, men ofte sidder de dobbelt så længe og får vendt livet. 
</p><h3>
Okay at give slip 
</h3><p>
Det første problem var forholdet mellem Gitte og kæresten. 
</p><p>
»Jeg forsøgte at få forholdet til at fungere. Jeg syntes, at det var dumt at 
give op, når vi havde været sammen i tre år. Jeg forsøgte at få Maja til at 
hjælpe mig med at få ham til at blive. Men efter to måneder gik det bare 
galt«, fortæller Gitte. 
</p><p>
Ifølge Maja Bertelsen var det et nødvendigt skridt. 
</p><p>
»Jeg var jo så fræk at sige til Gitte: Jeg tror ikke, at han er god for dig. 
Jeg spurgte ind til forskellige ting: Hvad snakker I om? Hvad foretager I 
jer? Jeg tror, at jeg fik Gitte med på, at det var okay at give slip«. 
</p><p>
Det er Gitte enig i: »Jeg nåede frem til, at nu var det nok. Han gav ikke 
noget tilbage«.
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/arbejdsmarked/ECE2617304/frivillige-mentorer-hiver-saarbare-unge-i-land/">Frivillige mentorer hiver 
sårbare unge i land</a></p><p>
Det næste problem var at finde et sted at bo. Da det var løst, gik Maja 
Bertelsen i gang med det, som oprindelig havde været med til at give Gitte 
et lavt selvværd, nemlig ordblindheden. 
</p><p>
»Jeg ville ikke rigtig acceptere, at jeg var ordblind. Jeg kunne heller ikke 
lide at sige det til andre mennesker«, fortæller Gitte Vorsaa Grøn. 
</p><p>
Maja Bertelsen fandt på en idé, som åbnede Gitte op. 
</p><p>
»Vi snakkede meget om, at der også var kendte skuespillere, der var ordblinde. 
Det er jo fuldstændig almindeligt«, fortæller Maja Bertelsen. 
</p><p>
Det lykkedes hende også at få Gitte til at gå på Ordblindeskolen i København, 
så hun kunne få hjælp til at stave bedre. 
</p><h3>
Læste om selvværd 
</h3><p>
Så kom det lange, seje træk med Gittes lave selvværd. Maja Bertelsen fik hende 
til at læse en bog om emnet, og hun læste også selv om det. 
</p><p>
»Jeg skal jo passe på ikke at være lommefilosof eller psykolog. Det er jeg 
meget bange for og er derfor meget forsigtig. Men jeg skrev et resume over 
bogen, og så snakkede vi sammen om det«, fortæller Maja Bertelsen. 
</p><p>
Det handler om at tage fat i de situationer, hvor Gitte Vorsaa Grøn pludselig 
kan føle sig mindre værd og derfor ikke siger fra. Så når de mødes en gang 
om ugen, fortæller Gitte, hvordan ugen er gået. 
</p><p>
»På den måde kommer tingene frem. Jeg kan jo godt høre, når der er et eller 
andet, der har ramt Gitte. Men hun er også meget åben og kan finde på at 
sige: I dag skal vi snakke om min mor. Eller i dag skal vi snakke om, 
hvorfor det gik galt med et eller andet. Jeg skal ikke bruge lang tid til at 
finde ud af, hvad det handler om«, fortæller Maja Bertelsen. 
</p><p>
Eller som Gitte formulerer det: »Det er bare rart at få de ting ud, som jeg 
spekulerer over. Det har hjulpet meget at snakke om, hvordan vi kan øge mit 
selvværd«. 
</p><p>
Her spiller ordet ' pyt' en stor rolle. 
</p><p>
»Gitte har en tendens til - specielt på sorte dage - at gøre små problemer 
meget store. Som når det fylder alt hos hende, at hun var lige ved at komme 
for sent til en aftale. Så siger jeg: Jamen, du milde gud, hvis du kom 2 
minutter for sent, hvad ville der så ske? Ikke noget. Vi taler meget om at 
sige ' pyt' til bekymringer«, siger Maja Bertelsen. 
</p><p>
Siden januar i år har Gitte Vorsaa Grøn gået på pædagoguddannelsen efter at 
have været i praktik i en børnehave siden september sidste år. Hun har fået 
stabilitet i sit liv. 
</p><p>
Maja Bertelsen har gjort en afgørende forskel: 
</p><p>
»Jeg føler ikke, at jeg har gjort noget galt, når jeg snakker med Maja«. 
</p><p>
Selv siger hendes mentor: 
</p><p class=" bl-elem">
»Jeg rådgiver og vejleder. Jeg løser ikke problemerne for hende. Det gør hun 
selv«. 
</p>	
</div>

</div></body></html>
