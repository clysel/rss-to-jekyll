---
layout:     post
title: 	    "Sundhedsstyrelsen: Hold igen med 'bussen'"
post_author:	    
post_date:	    Tue, 10 Mar 2015 10:13:36 +0100
post_site:	    politiken.dk 
post_link:	    http://politiken.dk/magasinet/feature/ECE2580807/sundhedsstyrelsen-hold-igen-med-bussen/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
En stærkt fordrukken tidligere prokurist for skotøjsfabrikken Britka findes en 
kold vintermorgen i en københavnsk park. Han ligger helt stille, han er 
stendød, formentlig frosset ihjel. Men det var til syvende og sidst 
alkoholen, der tog ham. 
</p><p>
Et par dage tidligere – et andet sted i hovedstaden, i en lille pæn lejlighed 
– ligger en skotøjsarbejder på stuegulvet og leger med elektrisk tog med sin 
7-8-årige søn, da Pressens Radioavis udsender en efterlysning. Det drejer 
sig om den 44-årige Christian Birger, der »har forladt Sundholm«, som 
speakeren forklarer. Er der nogen, der har set ham? 
</p><p>
Svaret er nej, ingen får øje på Christian Birger, før to unge kvinder, der 
cykler på arbejde, tilfældigt gør holdt lige ud for den bænk i parken, der 
blev den tidligere skotøjsprokurists sidste stop på en lang, brutal deroute. 
Fra villa og cognac med dobbelt væge til hjemløshed og ren kogesprit, som 
han havde i inderlommen i en sodavandsflaske med patentprop. 
</p><p>
Skotøjsarbejderen, Carlo Jensen – nu fastansat på Britka – stivner et øjeblik, 
da han hører efterlysningen, stopper sin leg med sønnen og kaster et sigende 
blik i retning af sin kone. For al den lykke, kærlighed og harmoni, han nu 
oplever, er ingen selvfølgelighed for ham. Han kunne have været den døde 
mand i parken, han var engang lige så saftig som prokuristen. Men det var, 
før han mødte det middel, der netop har fået en let løftet pegefinger fra 
Sundhedsstyrelsen: Antabus. Et præparat, der blev opdaget af danske læger i 
tiden umiddelbart efter Anden Verdenskrig. 
</p><p>
De to skæbner Birger og Jensen, spillet af henholdsvis Ib Schønberg og Poul 
Reichhardt, er hovedpersonerne i filmen ’Café Paradis’, som millioner af 
danskere har set, siden den havde premiere i 1950 – og producenten, Asa 
Film, kendte sin besøgelsestid. Filmen var ude i biograferne, blot et år 
efter at Antabus var kommet på markedet som registreret lægemiddel 
herhjemme. Samt i Sverige, hvor handelsnavnet blev Abstinyl. 
</p><div class="art-fakta article-box">
<header><h4 class="">
Antabus </h4>
<h5>
Pille mod misbrug</h5>
</header><div class="fakta-body" data-buildingblock="embedded_factboxlink">
<p><span class="img-contimg-fl-right"><img class="image inlineLightBox" src="http://multimedia.pol.dk/archive/00919/_____Intet_navn_____919470w.jpg" alt="" border="0"/></span></p><p><b>Danmark er et af </b>de lande, hvor der udskrives mest Antabus. 
</p><p><b>I 2013 var </b>20.500 borgere i medicinsk behandling for alkoholisme.Heraf 
fik godt 18.000 Antabus. Nogle var også i samtalebehandling. 
</p><p><b>140.000 danskere </b>skønnes at være alkoholafhængige. 15.000 var i 2013 i 
behandling, som også inkluderede samtaler. »Vi har et stort 
underbehandlingsproblem«, siger Kit Broholm, Sundhedsstyrelsen. 
</p><p><b>Navnet Antabus </b>er dannet af de latinske ord ’anti’ (mod) og ’abusus’ 
(misbrug). 
</p><p class=" bl-elem"><i class=" bl-elem">Kilde: Sundhedsstyrelsen</i></p>
</div>
</div><p/><p/><p>
Fortællingen om Antabus som virksomt middel mod druk blev via talrige 
avisartikler og skæbnefortællingerne fra ’Café Paradis’ slået godt og 
grundigt fast. Og at ’være på bussen’ har i befolkningen længe været 
synonymt med alkoholbehandling, fortæller chefkonsulent Kit Broholm fra 
Sundhedsstyrelsens forebyggelsesafdeling: »Men Antabus er ikke en behandling 
i sig selv«, understreger hun. 
</p><p>
I tirsdags udsendte styrelsen en revideret udgave af ’de nationale kliniske 
retningslinjer’ på alkoholområdet. Her hedder det, at Antabus kun skal 
tilbydes efter nøje overvejelse, blandt andet fordi behandlingseffekten af 
midlet er »usikker«, og fordi det har bivirkninger i form af blandt andet 
kvalme og diarré. 
</p><p>
Drikker man, når man har taget Antabus, kan det imidlertid gå meget værre. Der 
er eksempler på mennesker, som har kunnet drikke eller medicinere sig 
’gennem’ Antabus. Men hos de fleste vil en antabusreaktion i den milde ende 
indebære kvalme, opkastning og hjertebanken. Og i slemme tilfælde 
besvimelse, stærkt blodtryksfald og hjertestop. 
</p><p>
Kernepunktet i Sundhedsstyrelsens nye retningslinjer er, at indsats i forhold 
til alkoholmisbrug altid bør inkludere familieorienteret samtalebehandling, 
fortæller Kit Broholm: 
</p><p>
»For det virker motiverende på den drikkende, hvis hans eller hendes familie 
også inddrages i behandlingen. Det øger chancen for, at vedkommende kommer 
ud af sine alkoholproblemer, og det øger trivslen i familien. I de kliniske 
retningslinjer anbefaler vi også at give rådgivning og vejledning til de 
pårørende, selv om den drikkende ikke aktuelt ønsker behandling. Det viser 
sig nemlig, at en sådan støtte øger den drikkendes motivation til at søge 
behandling«. 
</p><p>
En sådan behandling har borgeren ret til, siger loven – og den skal betales af 
den kommune, hvor han eller hun bor. 
</p><h3>
Det har vi ventet på 
</h3><p>
Udmeldingen fra Sundhedsstyrelsen er rettet mod behandlere og praktiserende 
læger, og på Nordsjællands Misbrugscenters afdeling i Hillerød, der siden 
ruder konges tid har været kendt som Skansegården, har man svært ved at få 
armene ned, fortæller centerchef Søren Niendam: »Det er en sådan klar 
melding, ikke mindst omkring Antabus, vi har ventet længe på i 
behandlerkredse«. 
</p><p>
Sundhedsstyrelsen mener dog, at den tidligere har meldt noget tilsvarende ud. 
Blandt andet i 2008, da myndigheden udgav et rådgivningsmateriale om 
’Kvalitet i alkoholbehandling’, siger Kit Broholm: »Dengang opfordrede vi 
også til forsigtighed med Antabus, men praksis har haltet efter, og ting 
tager tid«. 
</p><p>
I stedet for Antabus opfordrede Sundhedsstyrelsen dengang – og nu – til at 
anvende midlet acamprosat, der i modsætning til Antabus dæmper trangen til 
at drikke »og er en mere veldokumenteret og effektiv medicin«, siger Kit 
Broholm: »Heller ikke acamprosat kan stå alene, men det kan være en god 
støtte i et samtalebaseret behandlingsforløb«. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00919/RB_PLUS__Alkoholmis_919476" data-id="919476" data-imgtype="jpg" data-caption="Samtaleterapi - enten i grupper, i familien eller individuelt - er en vigtig del af behandlingen af alkoholisme. Foto: Martin Zakora"/><p>
Det er muligt at bo på Skansegården en tid, hvis man er hjemløs, har sociale 
problemer og typisk også et misbrug. Men man kan også bruge stedet på andre 
måder, fortæller Lene Rørbech, der er faglig konsulent og leder af centrets 
forskellige behandlingstilbud: 
</p><p>
»Man kan komme på vores ambulatorium og i de fleste tilfælde gøre det anonymt. 
Vi foretager ved hjælp af et interviewskema en udredning og tilbyder så et 
ambulant behandlingsforløb. Der er flere modeller, nogle inkluderer 
gruppeterapi, andre individuel terapi – men i alle tilfælde er der også et 
tilbud om familieterapi. Vi har også en gruppe med mindfulness, og det er 
mange af vores brugere glade for. Man behøver ikke sige ja til det hele, vi 
har også brugere, som ’bare’ ønsker at komme her et par gange om ugen og få 
en Antabus og en lille snak. Det er de meget velkomne til, og det skal de 
bestemt også fortsat være, vi uddeler nogle tusinde piller om året. Men vi 
prøver at motivere disse brugere til at gå i terapi, fordi pillen ikke kan 
karakteriseres som egentlig behandling i forhold til de temaer, der ligger 
bag den enkeltes alkoholmisbrug. Enhver, der drikker, har jo sine egne 
grunde til at gøre det«. 
</p><h3>
Mod indvoldsorm 
</h3><p>
Det aktive stof i Antabus er en svovlforbindelse, disulfiram, der blev opdaget 
af en tysk kemiker i 1881, og disulfiram blev i perioden mellem 
verdenskrigene brugt i gummiindustrien som vulkaniseringsmiddel. 
</p><p>
I 1945 var biokemikeren Erik Jacobsen leder af laboratoriet i den danske 
virksomhed Medicinalco, og sammen med farmaceuten Jens Hald besluttede han 
at kigge nærmere på disulfiram. Spørgsmålet var, om det kunne bruges som en 
kur mod indvoldsorm, hvilket forsøg med kaniner syntes at bekræfte. 
</p><p>
For at undersøge, om stoffet havde bivirkninger, begyndte de to forskere selv 
at tage små doser, og i begyndelsen skete der ikke noget. Efter en tid 
bemærkede de imidlertid, at de havde udviklet en udtalt overfølsomhed over 
for alkohol, og besluttede et par år senere i samarbejde med lægen Oluf 
Martensen-Larsen at forfølge dette spor. For måske var her et middel, der 
kunne bruges mod alkoholisme? 
</p><p>
I 1948 offentliggjorde Oluf Martensen-Larsen, der var kommet ind i 
samarbejdet, fordi han havde erfaring med alkoholbehandling, så de første 
første kliniske undersøgelser af Antabus, og det var en artikel, der gav 
global genlyd: 
</p><p>
Det amerikanske Time Magazine skrev om opdagelsen, og blandt andet i USA 
begyndte hospitaler snart efter at gentage den danske læges studier. 
Resultaterne fra USA var enslydende: Midlet virkede, og folk blev hundesyge, 
hvis de drak, når de havde taget Antabus. 
</p><p>
En tid blev midlet brugt for at skabe aversion mod alkohol hos patienterne. 
Det betød, at lægen først gav patienten en dosis Antabus og derefter hældte 
sprit på ham. Den vej blev dog hurtigt dømt ufarbar – den var alt for 
farlig. 
</p><h3>
Konen sagde stop 
</h3><p>
Erik er en af de brugere, der får Antabus på Skansegården. Han er midt-sidst i 
50’erne og hedder i virkeligheden noget ganske andet. 
</p><p>
»Jeg har drukket mere eller mindre intensivt, helt siden jeg gik ud af 
skolen«, siger Erik: »Egentlig kan jeg slet ikke fordrage det og kun dårligt 
tåle det, men jeg kom alligevel ind i vanen, mens jeg var elev i en stor 
koncern. Her drak man aldrig i arbejdstiden, men efter fyraften lå det 
ligesom i kulturen, at man gik på pub og fik et par stykker. Der var nok et 
vist gruppepres, og med tiden eskalerede mit forbrug. Antabus prøvede jeg 
første gang, da jeg var lidt over 30 år. Det var efter skilsmissen fra min 
første kone, og da jeg gik til lægen for at tale med ham om mit 
alkoholproblem, sagde han: »Hvis du ikke kan lukke munden, så hjælper 
Antabus – men det er en medicinsk spændetrøje«. 
</p><p>
Erik blev senere gift igen, han og hans kone har fejret sølvbryllup, men da 
han kom i 50’erne, tog drikkeriet til igen, og for et år siden fik han så et 
ultimatum, fortæller han: 
</p><p>
»Min kone sagde – på en meget stille måde, og jeg vidste, at hun mente det – 
at jeg måtte vælge mellem hende og flasken. Så tog jeg imod et af de 
ambulante behandlingstilbud, de har her. Jeg har fået hjælp i et fantastisk 
miljø, jeg har været ædru et år og fået det meget bedre både fysisk og 
psykisk og selvfølgelig også et meget bedre forhold til min familie og 
omverdenen generelt. Jeg vil give lægen ret i, at Antabus fungerer som en 
kemisk spændetrøje. Alligevel tager jeg pillerne, de giver mig en sikkerhed, 
som jeg er glad for«. 
</p><p class=" bl-elem"><i class=" bl-elem">Publiceret 10. marts 2015</i></p>	
</div>
</div></body></html>
