---
layout:     post
title: 	    "Vælgerne er ganske utaknemmelige"
post_author:	    
post_date:	    Mon, 02 Mar 2015 12:05:13 +0100
post_site:	    politiken.dk 
post_link:	    http://politiken.dk/indland/politik/skyggekabinettet/ECE2569472/vaelgerne-er-ganske-utaknemmelige/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
De spritnye væksttal for dansk økonomi er ganske pæne. Ikke prangende, men 
opmuntrende læsning, især med nyere historiske alen. For første gang siden 
de opstemte 00’ere oplever Danmark nemlig positiv vækst i dansk økonomi i 
seks kvartaler i træk. 
</p><p>
Langt inde i regeringens top anes der nu et opsving i horisonten. Både for 
økonomien og vælgertilslutningen. 
</p><p>
Imidlertid må man tro om, hvis man forledes til at se et link mellem vækst i 
bruttonationalproduktet (bnp) og fremgang i stemmetal for den siddende 
regering. Sådan lyder konklusionen i hvert fald, hvis man konsulterer dansk 
valgforskning. 
</p><div class="art-quote article-box">
<p class="quote"/>
<blockquote>
<p class="quote-txt">
Historisk set straffer eller belønner danskerne ikke en regering for dens 
samfundsøkonomiske performance.
</p>
<p class="sender">
Sigge Winther Nielsen 
</p>
</blockquote>
</div><p/><p>
Kigger vi på valgene fra 1968 til 2011, er der tilsyneladende ingen sammenhæng 
mellem en stigning i økonomiske nøgletal og medvind til regeringen. 
</p><p>
Kort sagt: Ved de seneste 17 folketingsvalg har vælgerne været ganske 
utaknemmelige. Historisk set straffer eller belønner danskerne ikke en 
regering for dens samfundsøkonomiske performance. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/politik/skyggekabinettet/ECE2425376/derfor-kan-thorning-vinde-naeste-valg/">Derfor kan Thorning vinde 
næste valg</a></p><p>
I manges ører kan det lyde underligt – og Danmark er faktisk også en 
’afviger’. Det vil sige, at vi er forskellige fra lande, vi normalt 
sammenligner os med i den vestlige verden, hvor der netop findes et mønster, 
som hækler vækst og vælgertilslutning sammen. 
</p><h3>
Vi er åbenbart et forkælet folkefærd 
</h3><p>
I den mindre pæne udgave er vi åbenbart et forkælet folkefærd. I den mere pæne 
udgave har danskerne luret, at politik ofte foregår i konsensus mellem 
partier fra begge blokke, som kæmper med en lille åben økonomi, der har det 
med at vælte omkuld og rejse sig med omverdenen. 
</p><p>
Betyder det så, at fredagens pæne bnp-tal intet betyder? Ikke nødvendigvis. 
</p><div class="art-quote article-box">
<p class="quote"/>
<blockquote>
<p class="quote-txt">
Og det er udelt nemmere at tale om at bruge penge, når man har penge
</p>
<p class="sender">
Sigge Winther Nielsen 
</p>
</blockquote>
</div><p>
Fortiden er langtfra altid retningsgivende for fremtiden. Meget er anderledes 
i dansk politik i dag, end det var for 20 år siden. Læg dertil, at vi trods 
alt arbejder med en forholdsvis lille gruppe af observationer – 17 
folketingsvalg – hvilket gør nagelfaste konklusioner svære. Endvidere kan et 
boost i økonomien være godt for regeringen på en indirekte måde. Det kan 
nemlig ændre den politiske dagsorden fra udlændinge til økonomi. Et sted, 
regeringen hellere vil være. </p><p>
Men især S-toppen vil gerne flytte debatten endnu et nøk. Velfærd skal igen i 
front, hvis det står til statsministeren, fordi her er Socialdemokraterne 
stærkest. Og det er udelt nemmere at tale om at bruge penge, når man har 
penge. Med en økonomi i vækst bliver der mere at dele ud af – og i den 
situation håber S, at vælgerne helst vil betro sig til rød blok. 
</p><h3>
Boligraketten uden for Valby 
</h3><p>
Mange i regeringen er godt klar over, at vejen til at vinde valget handler om 
mere end vækst i bnp. Det er tydeligt, at finansminister Bjarne Corydon er 
glad for vækst i samfundet som helhed. Hvorimod opmærksomheden i Helle 
Thornings Statsministerium og Morten Østergaards Økonomiministerium også 
retter sig mod andre nøgletal. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/politik/skyggekabinettet/ECE2463745/thornings-uheld-laengden-er-afgoerende/">Thornings uheld: Længden er 
afgørende</a></p><p>
Det gælder forbrugertillid, beskæftigelse og boligpriser. Hvorfor? Af den 
simple årsag, at de alle som en er indikatorer tættere på den enkelte 
dansker. 
</p><p>
I toppen af regeringen undersøger man disse tre indikatorer lidenskabeligt. Og 
man kigger dybere i tallene for at sikre sig, at det gryende opsving 
fordeler sig til alle landsdele. Først når det sker, er missionen fuldbyrdet 
– ud fra en vælgerkalkule. 
</p><div class="art-quote article-box">
<p class="quote"/>
<blockquote>
<p class="quote-txt">
Hvor Thorning og co. i de første leveår fokuserede meget på samfundet, er 
blikket nu rettet mod vælgeren.
</p>
<p class="sender">
Sigge Winther Nielsen 
</p>
</blockquote>
</div><p/><p>
I det lys anes også et lille kursskifte i regeringens strategi. Hvor Thorning 
og co. i de første leveår fokuserede meget på samfundet, er blikket nu 
rettet mod vælgeren. 
</p><p>
For selv om den enkeltes pengepung og samfundets husholdningsbudget i sidste 
ende hænger sammen, så er det langtfra to alen af samme stykke. Med det in 
mente kigger regeringens spinfolk mindre på de nye tal for bnp-vækst og mere 
på oplevelsen hos den enkelte vælger. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/politik/skyggekabinettet/politiskmemorandum/ECE2548488/danskerne-udlaendinge-slaar-oekonomi/">Danskerne: Udlændinge slår 
økonomi</a></p><p>
Blandt de ledende kadrer i regeringen fremhæves her en uventet positiv 
stigning i forbrugertilliden i februar, nye tal for beskæftigelsen, som nu 
er den højeste i fem år, og endelig, at boligraketten så småt ser ud til 
også at tage fart uden for Valby Bakke. 
</p><p class=" bl-elem">
»Det er Thorning og forår«, lyder det lige dele håbefuldt og højstemt fra en 
minister. 
</p>	
</div>
</div></body></html>
