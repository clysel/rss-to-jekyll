---
layout:     post
title: 	    "Her er opskriften på at fjerne Fukushimas smeltede reaktorbrændsel"
post_author:	    Magnus Boye
post_date:	    Mon, 20 Apr 2015 09:16:00 +0000
post_site:	    ing.dk 
post_link:	    http://ing.dk/artikel/her-er-opskriften-paa-fjerne-fukushimas-smeltede-reaktorbraendsel-175520
---
<html><body><div><section class="body">
			<p>Brænselsstavene, der før drev Fukushima-kraftværket, er smeltet og har bredt sig til de ydre beholdere. Det kunne det japanske energiselskab Tepco tidligere på året fastslå på baggrund af en grovkornet myon-skanning af de tre reaktor-kerner, der alle nedsmeltede i marts 2011.</p>
			
			<p>Nu er spørgsmålet derfor, hvordan brændslet skal fjernes.</p>
			<p>Indtil videre har delvist offentligt ejede selskab NDF fremlagt tre mulige metoder, hvor brændslet kan fjernes fra de smadrede reaktorer. Det skriver <a href="http://www.japantimes.co.jp/news/2015/04/10/national/three-methods-proposed-removing-melted-fuel-fukushima-1-reactors/#.VTD_SCHtmko">Japan Times. </a></p>
			<p>NDF dækker over det utroligt lange navn Nuclear Damage Compensation And Decommissioning Facilitation Corp., og selskabet har blandt andet til opgave at komme med teknisk rådgivning til oprydningsarbejdet. Forslagene skal nu gennemgås af Tepco og den japanske stat.</p>
			<h2>Fyld beholderen med vand</h2>
			<p>Af de tre strategier har den såkaldte vanddækningsmetode været på tegnebrættet i længst tid. Planen går ud på at fylde den reaktorkernens ydre beholder med vand. Vandet sørger for at afskærme oprydningsarbejderne fra den høje stråling, der findes ved de forkrøblede reaktorer.</p>
			<p>Efterfølgende skal det smeltede brændsel fjernes fra toppen af beholderen, lyder planen.</p>
			<p>Problemet med at fylde beholderen med vand er, at den ikke nødvendigvis kan holde tæt siden kraftværket blev ramt af et jordskælv og en efterfølgende tsunami for fire år siden. Hvis der er revner i beholderen skal disse lappes inden vandet hældes i – et arbejde, der igen er ekstremt vanskeligt på grund af strålingsniveauet.</p>
			<p>Alternativerne til vand-planen nøjes begge med at fylde bunden af beholderen med vand. Det vil stadig beskytte mod den værste stråling mens det smeltede brændsel skæres fri fra beholderens gulv. I det ene forslag hentes brændslet ovenfra som i den første metode. Den tredje plan skærer i stedet et hul i beholderens side og henter den radioaktive masse ud den vej.</p>
			<p><figure class="plugin right zoomable"><img data-original-image="http://ing.dk/sites/ing/files/15fhzc2.jpg" src="http://ing.dk/sites/ing/files/styles/w1120_media_right/public/15fhzc2.jpg?itok=3_ewvIsv" alt=""/><figcaption>Der er fordele og ulemper ved at fylde beholderen med vand, viser de tre foreslåede metoder til at fjerne Fukushimas smeltede brændsel. </figcaption></figure></p>
			<h2>Mangler stadig viden om brændslet</h2>
			<p>Problemet med at begrænse mængden af vand, er, at det smeltede brændsel kræver konstant køling. Samtidig skal vandet sikre, at radioaktivt materiale ikke kan sprede sig i luften.</p>
			<p>Endnu inden nogle af de tre metoder kan tages i brug, skal Tepco dog indhente langt mere viden om beholdernes tilstand og placeringen af den farlige brændselsmasse.</p>
			<p>Tidligere på måneden indsatte selskabet en ekstremt fleksibel kamera-robot med netop dette formål. Efter fem timer satte robotten sig imidlertid ubehjælpeligt fast, og efter flere dage er alle redningsforsøg nu opgivet.</p>
			
			<p>For få dage siden sendte Tepco en ny robot ind i reaktoren af samme type. Efterfølgeren sendes af en alternativ rute, oplyser selskabet.</p>
		</section>
		  </div></body></html>
