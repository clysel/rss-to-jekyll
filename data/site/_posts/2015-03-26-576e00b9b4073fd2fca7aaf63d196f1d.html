---
layout:     post
title: 	    "Cronenbergs bedste film længe er et fucked mareridtsværk om Hollywood"
post_author:	    
post_date:	    Thu, 26 Mar 2015 13:01:37 +0100
post_site:	    politiken.dk 
post_link:	    http://politiken.dk/kultur/filmogtv/filmanmeldelser/ECE2604966/cronenbergs-bedste-film-laenge-er-et-fucked-mareridtsvaerk-om-hollywood/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
'Maps to the Stars’ kommer ind på Hollywoods værelse om natten, når hun sover, 
og gør slemme ting ved hende. Hollywood er måske selv ude om det, men det er 
stadig ubehageligt at se på og at grine koldt af og at gyse over. Og så er 
det gribende.
</p><div class="art-fakta article-box">
<h4 class="">
Filmanmeldelse</h4>
<div class="fakta-body" data-buildingblock="embedded_factboxlink">
<div class="clearfix m-top5 m-bottom5">
<img class="pol-rating-img" src="http://politiken.dk/graphics/ratings/4_hjerter_red.png" alt="Politiken synes"/></div>
<p>
MAPS TO THE STARS
</p><p>
Satirisk drama. Biografpremiere
</p><p class=" bl-elem">
Instr.: David CronenbergUSA, 2014. 112 min.
</p>
</div>
</div><p>
David Cronenbergs bedste og mest foruroligende film meget længe, er et ægte 
’fucked’ mareridtsværk, hvis satire over den isnende overflade i Los 
Angeles’ filmindustri er så nådesløst udleverende, at den mørke latter, som 
karikaturen fremkalder, både smager af blod og af teaterblod: Der er noget 
på spil. Men noget føles også som hul latterliggørelse. </p><p>
Vi møder pattebarnestjernen Benjie Weiss (fantastiske Evan Bird), der som 
9-årig tjente 300.000 dollars om ugen og som 13-årig skal filme 
hyggekomedien ’Bad Babysitter II’ efter en sommer på stofafvænning. 
</p><p>
Hans far (John Cusack) er hollywoodstjernernes kendisterapeut. Han masserer 
barndomstraumer om mor-datter-incest frem i den desperate aldrende 
filmstjerne Havana Segrand (Julianne Moore). Hans datter (en genialt kuk- 
kuk Mia Wasikowska) forsøgte som skizofrent barn at brænde lillebror Benjie 
inde. Nu vender hun tilbage. »Hun er fri, hvid og 18, retten kunne ikke 
holde hende tilbage«, forklarer Benjies far ham. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/filmogtv/filmanmeldelser/ECE2596586/errol-morris-ser-usas-historie-i-et-stykke-tyggegummi-i-ny-serie/">Errol Morris ser USA's 
historie i et stykke tyggegummi i ny serie</a></p><p>
I Cronenbergs Hollywood æder man piller, som vi andre drikker kaffe. Man 
kalder sin personlige assistent for ’chore whore’ og sender hende tilbage i 
overklassens helsemekka Whole Foods efter laksativ. For her slæber alle 
rundt på en lort, der ikke kan komme ud. Man smider sine sindssyge børn på 
porten. UD! Her spøger døde barnebrude, incesttabu og ildebrande, 
perversionerne lurer i pillernes sindssygdomsfremkaldelser. Her ville det 
gavne karrieren, hvis man faktisk <i>blev</i> seksuelt misbrugt af mor. 
</p><h3>
Satiren som syretis 
</h3><p>
’Maps to the Stars’ trækker stemning fra David Lynchs mørke, drømmeagtige 
Hollywood i ’Inland Empire’ og ’Lost Highway’. 
</p><p>
Og så er satiren som syretis. Manuskriptforfatter Bruce Wagner mimer Bret 
Easton Ellis’ kompromisløse udstilling af modernitetens tomhed i kolde 
replikker og scener: Benjies kammerat har købt en pistol på eBay, der 
stammer fra massakren fra Columbine High School. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/filmogtv/filmanmeldelser/ECE2596580/thrillerserien-bloodline-paa-netflix-er-et-dygtigt-noirdrama/">Thrillerserien 'Bloodline' på 
Netflix er et dygtigt noirdrama </a></p><p>
Mens det var nemt at stå af på Cronenbergs karikerede kapitalismedystopi i 
’Cosmopolis’ (2012) med Robert Pattinson som forstenet milliardær, er det 
svært ikke at blive fascineret og underholdt af denne hollywooddystopi – 
mest på grund af suveræne skuespillere. Julianne Moores affekterede skaberi 
som Havana med sin plastiske lipgloss minder om, at det klamme fedtede lag 
af sminke dækker over noget andet. 
</p><p class=" bl-elem">
Miljøets desperate tomhed er overgreb, som mennesker begår på hinanden og sig 
selv. Når man ser glimt af det, er det ægte blod, ikke teaterblod, man 
smager. 
</p>	
</div>
</div></body></html>
