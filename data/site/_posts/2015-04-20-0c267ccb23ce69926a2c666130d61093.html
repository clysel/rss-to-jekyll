---
layout:     post
title: 	    "Hillarys mange Hollywood-ansigter"
post_author:	    
post_date:	    Mon, 20 Apr 2015 14:53:16 +0200
post_site:	    politiken.dk 
post_link:	    http://politiken.dk/magasinet/feature/ECE2635430/hillarys-mange-hollywood-ansigter/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Hun er så berømt, at hele verden er på fornavn med hende. »Hillary«, siger 
man, og alle er straks klar over, hvem man taler om: USA’s mest beundrede 
kvinde gennem de sidste mange år, den tidligere førstedame, senator, 
udenrigsminister og nu atter håbefuld demokratisk præsidentkandidat, Hillary 
Rodham Clinton. 
</p><p>
Clintons rejse fra livet som advokat i en provinsby til en politisk karriere, 
der, hvis hun vinder valget næste år, vil være uden sidestykke i USA’s 
historie, har i en generation eller mere tryllebundet. 
</p><p>
Hele verden har fulgt med i hendes ydmygelse under Lewinsky-skandalen, sejren 
som senator, det knusende nederlag til Obama og derpå den triumferende 
genoprejsning som supermagtens udenrigsminister. 
</p><p>
Men sideløbende med den virkelige Hillarys op- og nedture i Washington har 
Hollywood gennem årene også præsenteret os for en lang række portrætter af 
en mere eller mindre virkelighedsnær Hillary. Her er noget for – næsten – 
enhver smag, og interessant nok kan man også gennem fiktionens Hillary følge 
udviklingen i det amerikanske samfund og i opfattelsen af Hillary. 
</p><h3>
Fra forsmået hustru til magtcenter 
</h3><p>
I de første par hollywoodversioner er Hillary udelukkende sin mands kloge 
hustru. 
</p><p>
Med forskelle naturligvis – kynisk og magtmanipulerende i Emma Thompsons 
version i ’Primary Colors’, idealistisk og ærlig i Stockard Channings 
version i tv-serien ’The West Wing’ – men helt uden vision om en selvstændig 
politisk rolle. I både ’West Wing’ og ’Primary Colors’ er Hillary klart 
castet som kvinden bag manden – med egne ideer og tanker, men med en 
karriere, der står fuldkommen i skyggen af hendes mands. 
</p><p>
I de senere år er det billede – ganske som i virkeligheden – skiftet 
fuldkommen ud. Fiktionens Hillary er blevet mere og mere sin helt egen 
kvinde, der i højere grad overskygger sin mand og finder sig mindre i hans 
pis – politisk eller moralsk. I både ’Madam Secretary’ og miniserien 
’Political Animal’ bliver fiktionens Hillary udenrigsminister, mens hun i 
både ’Veep’ og ’Commander-in-Chief’ er nået hele vejen til magtens tinde som 
USA’s præsident. 
</p><p>
Også personligt er der sket noget. I Sigourney Weavers hårdtslående portræt i 
’Political Animals’ lader hun sig endda skille, og efter talrige ydmygelser 
endte også den ellers altid tålmodige Clair Underwood i den seneste sæson af 
Netflix-serien ’House of Cards’ med at give fanden i primærvalgene og 
forlade Frank. 
</p><p>
Så vidt har Hillary endnu ikke ladet det gå, tværtimod virker hendes og Bills 
ægteskab uhyre solidt. Men skulle hun blive præsident, vil hendes karriere 
på mange måder have overskygget hans. Måske begynder Hollywood så at lave 
serier, der fokuserer på rollen som USA’s førstemand. 
</p><p>
Se, det ville være noget nyt.<br/><br/></p><h2 class="bread-text-header first">
Syv karakterer, som er inspireret af Hillary Clinton 
</h2><p><b>Emma Thompson</b> i ’Primary Colors’ 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00929/Primary_Colors_929588" data-id="929588" data-imgtype="jpg" data-caption="Foto fra serien"/><p>
Emma Thompson rammer både udseendet og stilen perfekt i rollen som Susan 
Stanton, hustruen til en charmerende, men udisciplineret og utro guvernør. 
Thompson giver et stærkt kynisk og uflatterende portræt af en kvinde, der 
vil gøre alt for at hjælpe sin mand til magten – men viste efter nogles 
mening også Hillarys potentiale. »Thompsons Susan Stanton, hvis tydelige 
afsky ved at skulle underspille sin egen intelligens, antyder, hvad en 
Hillary Clinton, der ikke længere skal have en birolle som kandidatens kone, 
vil kunne«, som Slate udtrykte det.<br/><br/><b>Stockard Channing</b> i 'West Wing' 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00929/THE_WEST_WING__SEAS_929589" data-id="929589" data-imgtype="jpg" data-caption="Foto: Warner Bros"/><p>
Der er debat om, i hvor høj grad rollen som Abigail Bartlett er baseret på 
Hillary Clinton. Den mørkhårede Channing ligner på ingen måde Hillary, men 
insisterer på samme måde som Hillary på at ville spille en aktiv politisk 
rolle som USA’s førstedame. Efter nogles mening er Abby dog alt for 
sukkersød til at være Hillary. »Hvis Hillary havde været så sympatisk, ville 
befolkningen have lynchet hendes løgnagtige ægtemand«, som The Guardian 
udtrykte det. <br/><br/><b>Robin Wrigh</b>t i 'House of Cards' 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00929/_HOUSE_OF_CARDS___929592" data-id="929592" data-imgtype="jpg" data-caption="Foto: Netflix"/><p>
Både Claire Underwood, førstedamen i Netflix-serien ’House of Cards’, og 
virkelighedens Hillary forsøger at skabe en selvstændig politisk profil. 
Indtil videre er det ikke lykkedes for Claire, der til gengæld dropper sin 
mand. »Claire Underwoods kamp for at definere sig selv i skyggen af en 
manipulerende ægtemand er endnu en manifestation af vores kulturelle 
besættelse af Hillary Clinton og Clinton-ægteskabet«, som Washington Post 
udtrykte det.<br/><br/><b>Sigourney Weaver</b> i 'Political Animals' 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00929/_POLITICAL_ANIMALS__929593" data-id="929593" data-imgtype="jpg" data-caption="Foto fra serien"/><p>
I miniserien ’Political Animals’ fra 2012 agerer den hårdtslående Sigourney 
Weaver en endnu mere selvstændig slags Hillary. Handlingen er meget tydeligt 
baseret på Clinton-familien: en populær præsident i 90’erne, hvis hustru 
derpå lancerer en selvstændig politisk karriere og derpå forsøger sig som 
præsidentkandidat. Men modsat virkelighedens Hillary smider hun sin utro 
tidligere præsidentmand på gaden. »En af fornøjelserne ved showet er at se 
en version af Hillary Clinton, som er barskere ved Bill«, som The Atlantics 
anmelder Alyssa Rosenberg udtrykte det.<br/><br/><b>Téa Leoni </b>i 'Madam Secretary' 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00929/MADAM_SECRETARY_929591" data-id="929591" data-imgtype="jpg" data-caption="Foto: CBS TV"/><p>
I tv-serien ’Madam Secretary’ spiller Téa Leoni en kvindelig udenrigsminister. 
En rolle i det, der ifølge Los Angeles Times er »tv’s mest tydeligt 
Hillary-inspirerede serie indtil nu«. Serien, der fik premiere sidste år, er 
så klart baseret på Clinton, at det højreorienterede magasin American 
Thinker beskyldte tv-stationen CBS for bevist at forsøge at fremme Clintons 
chancer som præsidentkandidat.<br/><br/><b>Geena Davis</b> i 'Commander in Chief' 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00929/COMMANDER_IN_CHIEF_929590" data-id="929590" data-imgtype="jpg" data-caption="Foto fra serien"/><p>
Ligheden mellem mellem Geena Davis og Hillary i serien ’Commander in Chief’ om 
den kvindelige vicepræsident, der bliver USA’s præsident, er så klar, at 
flere konservative rasede mod showet. »Et ondsindet plot for at fremme 
tanken om Hillary Clinton som præsident«, som bloggeren Colossus udtrykte 
det. Selv afviste skaberen af showet, Rod Lurie: »Dette er ikke et 
’you-go-Hillary’-show, det er et ’you-go-girl’-show«, sagde han til USA 
Today.<br/><br/><b>Julia Louis-Dreyfus</b> i 'Veep' 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00929/Emmys-Veep_929587" data-id="929587" data-imgtype="jpg" data-caption="Foto: AP Photo/HBO/Lacey Terrell"/><p>
Modsat Clinton er Selima Meyer, hovedpersonen i komedieserien ’Veep’, skilt og 
har aldrig været USA’s førstedame. Men hun har ligesom Hillary en datter og 
er i den nye sæson steget hele vejen til tops som præsident. »Hendes 
Clinton-agtige person er ofte en klovn, bevares, men en, som følger den 
overordnede fortælling om Clintons kampagne i 2008«, skrev Vox.com tidligere 
i denne uge. 
</p><p class=" bl-elem"><i class=" bl-elem">Publiceret 20. april 2015</i></p>	
</div>
</div></body></html>
