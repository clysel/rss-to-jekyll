---
layout:     post
title: 	    "Undertippede Juventus styrer mod europæisk finale efter taktisk triumf"
post_author:	    
post_date:	    Tue, 05 May 2015 23:19:31 +0200
post_site:	    politiken.dk 
post_link:	    http://politiken.dk/sport/fodbold/championsleague/ECE2656596/undertippede-juventus-styrer-mod-europaeisk-finale-efter-taktisk-triumf/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="clearfix w220 art-present-box fl-right">
<p class="cup-box-title">UEFA Champions League</p>
<p class="last-res">Seneste kampe</p>






</div>
<p>
De kunne spille frit, sagde flere profiler fra Juventus inden aftenens 
Champions League-semifinale mod Real Madrid. 
</p><p>
For de var allerede nået længere, end drømmene havde kunnet bære dem i starten 
af sæsonen. 
</p><p>
For de var alligevel undertippede mod de forsvarende europamestre. 
</p><p>
For de havde allerede bibragt deres fans den forløsning at være blandt Europas 
fire bedste klubber for første gang i 12 år - og været hoveddrivkraft bag et 
italiensk jubelår på den europæiske scene. 
</p><p>
Men, understregede samme Juventus-profiler og træner Massimiliano Allegri, de 
ville gøre deres absolut bedste for at nå frem til gulddysten i den penge- 
og prestigemættede turnering. 
</p><h3>
Offensiv tilgang gav pote 
</h3><p>
Og det gjorde de. De gjorde deres bedste, hvilket var ganske godt og rakte til 
en 2-1-sejr i Torino, så de nu er et skridt tættere på finalen - selv om der 
med en udekamp i Madrid næste uge endnu er et stykke vej igen. 
</p><p>
Men hvis italienerne kan spille lige så fornuftigt, taktisk velfunderet og 
dynamisk som i aften, har de en udmærket chance for at spille sig videre til 
titelkampen i Berlin. 
</p><p>
En del fodboldkommentatorer havde forventet et mere defensivt udgangspunkt fra 
Juventus, men Allegri stillede kun op med to forsvarere i stedet for de tre, 
han har foretrukket i en del højspændte dyster. 
</p><p>
Og den mere offensive tilgang til kampen havde en øjeblikkelig effekt. 
</p><p>
Fra starten af kampen pressede de sort- og hvidstribe spillere på, og allerede 
efter knap 10 minutter bragte den tidligere Real Madrid-angriber Alvaro 
Morata sin nye klub, Juventus, foran. 
</p><p>
Målet faldt, da Carlos Tevez fik en god bold i dybden, og spaniernes 
forsvarere glemte at dække ham op, så han fik frit skud. 
</p><p>
Det udnyttede han ganske godt med et hårdt fladt spark, men Casillas fik 
akkurat fingrene på - for blot at se bolden rulle direkte ud til Morata, der 
sikkert trillede den ind over stregen. 
</p><p>
Chokstart for de undertippede italienere. 
</p><h3>
Ronaldo gjorde sig til alle tiders topscorer 
</h3><p>
I det hele taget var Juventus farligst gennem første halvleg og kom frem til 
flere gode muligheder med hastigt spil frem ad banen. 
</p><p>
Med sine stærke individualister er Real Madrid dog evigt farlige, og det viste 
de forsvarende Champions League-mestre midt i første halvleg. 
</p><p>
Da modtog James Rodriguez bolden i højresiden, vippede den hurtigt og elegant 
ind i feltet, hvor Cristiano Ronaldo umarkeret headede indlægget i mål - det 
var portugiserens 76. scoring i den fornemme turnering, så han nu fører alle 
tiders topscorerliste med en enkelt pind foran Lionel Messi, der med sit 
Barcelona-hold møder Bayern München i morgen. 
</p><h3>
Tevez afgjorde kampen 
</h3><p>
Anden halvleg var mere grim end første. 
</p><p>
Den var mere intens, antallet af nærkampe steg, og mængden af chancer efter 
det etablerede angrebsspil faldt. 
</p><p>
Derfor var det også meget symptomatisk for den del af kampen, at sejrsmålet 
faldt efter et kontrastød. 
</p><p>
Carlos Tevez førte hastigt bolden frem ad banen, blev fældet i feltet af Dani 
Carvajal og fik et straffespark - mens spanieren til gengæld slap for rødt 
kort, selv om han var sidste mand. 
</p><p>
Fra ellevemeterpletten scorede den argentinske angriber selv sikkert med et 
skud midt i målet. 
</p><h3>
Juventus vandt taktisk spil 
</h3><p>
Da begyndte et taktisk skakspil. 
</p><p>
Først skiftede Real Madrid-træner Carlo Ancelotti den mexicanske angriber 
Javier 'Chicharito' Hernandez ind for at spille med tre angribere - 
hvorefter Juventus' Allegri straks kom med sit modtræk ved at sætte robuste 
Andrea Barzagli ind for at spille med tre centrale forsvarsspillere og altså 
matche spaniernes offensiv. 
</p><p>
Dermed skiftede italienerne formation fra 4-4-2 til 3-5-2, og det var en 
succes. 
</p><p>
Hen mod slutningen af kampen havde Real Madrid bolden klart mest, men 
spanierne spillede den slags fodbold, som italienske hold er notorisk kendte 
for at være eminente til at forsvare sig imod. 
</p><p>
Real Madrid slog masser af indlæg ind i feltet, hvor de ganske vist havde 
hovedstødsstærke folk som Ronaldo og Ramos - men samtidig havde Juventus 
altså Bonucci, Barzagli og Chiellini derinde, og de var ganske habile i 
kunsten at heade væk. 
</p><h3>
Italienere kan forsvare sig i finalen 
</h3><p>
Derfor lykkedes det også holdet med kælenavnet 'Den gamle dame' at holde 
europamestrene fra større chancer i kampens slutfase. 
</p><p>
Nu giver den taktiske triumf i Torino atter Juventus mulighed for i 
returopgøret om en uge at spille den form for fodbold, som mandskabet i 
bedste italienske stil er så god til: 
</p><p>
At stå dybt og solidt i betonforsvaret, mens dygtige, hurtige spillere som 
Carlos Tevez og Arturo Vidal kan være farlige på omstillinger, ligesom 
holdet kan trække det tunge skyts med frem ved eventuelle dødbolde. 
</p><p class=" bl-elem">
Men italienerne har trods alt kun en snæver føring, og Real Madrid scorede et 
vigtigt udebanemål - så der er lagt op til en spændende og jævnbyrdig 
returdyst. 
</p>	
</div>

</div></body></html>
