---
layout:     post
title: 	    "Sportsdøgnet: Wozniacki kan få revanche mod vinderen Halep i næste uge"
post_author:	    
post_date:	    Sat, 21 Feb 2015 18:15:22 +0100
post_site:	    politiken.dk 
post_link:	    http://politiken.dk/sport/ECE2557227/sportsdoegnet-wozniacki-kan-faa-revanche-mod-vinderen-halep-i-naeste-uge/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p><b>Tennis: </b>Caroline Wozniackis banemand i Dubai-semifinalen snuppede også 
titlen. Rumænske Simona Halep sikrede sig sæsonens anden triumf ved at 
finalebesejre verdens nummer 18, Karolina Pliskova fra Tjekkiet, med 6-4, 
7-6(4). Næste opgave for Halep, Wozniacki og co. er Qatar Open i næste uge. 
Halep og Wozniacki sidder over i 1. runde sammen med topseedede Petra 
Kvitova og Agnieszka Radwanska. Halep og Wozniacki er i hver sin 
lodtrækningshalvdel i Qatar, og en eventuel revanche vil således blive i 
finalen. 
</p><p><b>Fodbold:</b> Landsholdsspilleren William Kvist måtte udgå skadet efter 22 
minutters spil af Wigans hjemmekamp fredag aften i den næstbedste engelske 
række mod Charlton. Gæsterne vandt 3-0 - bl.a. på en scoring af en anden 
tidligere FCK-spiller, Igor Vetokele - og stadfæstede dermed Wigans status 
som bundhold. Holdet er næstsidst i rækken og har seks point op til den 
rigtige side af nedrykningsstregen. 
</p><p><b>Fodbold: </b>München er bare stærkere end Hamburg i øjeblikket. Ugen efter 
Bayerns knusende 8-0-sejr over HSV i den bedste tyske række, var det St. 
Paulis tur til at tabe i Sydtyskland. 1860 München vandt lørdag opgøret i 2. 
Bundesliga med 2-1 – og kultklubben fra havnebyen i nord er dermed 
klokkeklart bundhold med kurs mod den tredjebedste række. 
</p><p><b>Alpin ski: </b>Tidligere på måneden blev østrigeren Anna Fenninger 
verdensmester i storslalom. Lørdag vandt hun begge gennemløb og selvfølgelig 
også samlet, da de alpine skiløbere løb World Cup-løb i Maribor i Slovenien. 
Anna Fenninger besejrede tyskeren Viktoria Rebensburg med syv hundrededele 
af et sekund. Liechtensteineren Tina Weirather blev nummer tre. Hos mændene 
var der tredobbelt østrigsk triumf i styrtløbet i Saalbach. Matthias Mayer 
vandt foran Max Franz og Hannes Reichelt. 
</p><p><b>Golf:</b> Den danske golfspiller Søren Kjeldsen gik lørdag sin hidtil 
dårligste runde ved European Tour-turneringen Hero Indian Open. Han gik den 
første af weekendens finalerunder i 72 slag, hvilket svarer til ét slag over 
banens par. I den samlede stilling faldt Kjeldsen 13 pladser, så han ligger 
delt nummer 38 inden søndagens afsluttende runde. Inden denne fører inderen 
S.S.P. Chawrasia med 12 slag under par. Lasse Jensen deltog også i 
turneringen, men han klarede ikke cuttet. 
</p><p><b>Tennis:</b> Rafael Nadal er som ventet klar til semifinalen ved Rio Open. 
Men måden, pladsen kom i hus på, var mere opsigtsvækkende. Spanieren havde 
først nedkæmpet sin modstander Pablo Cuevas fra Uruguay, da klokken var 
03.18 natten til lørdag. De skulle bare have spillet i seks minutter 
længere, så var kampen blevet den med det seneste sluttidspunkt i 
ATP-historien. I sin semifinale skal Nadal møde italieneren Fabio Fognini, 
mens David Ferrer møder Andreas Haider-Maurer. 
</p><p><b>Superligaen: </b>Den nye mand i trænersædet i Silkeborg, Kim Poulsen, 
varsler ændringer forud for forårssæsonen. »Der vil være nogle synlige 
ændringer rent taktisk. Ud over det er det vigtigt, at spillerne kommer ud 
med brystet skudt frem og viljen til at hjælpe hinanden, både gennem 
kommunikationen på banen og offerviljen i nærkampe og løb«, siger han. 
Esbjerg gæster Silkeborg lørdag kl. 17. 
</p><p class="art-ext-other">

</p><p/><p><b>Fodbold: </b>Italieneren Ciro Immobile blev i sidste sæson topscorer i 
Serie A for Torino med 22 mål, men har haft svært ved at finde sig tilrette 
i Dortmund. Kun tre bundesligamål er det blevet til. Det skyldes bl.a., at 
han har haft svært ved at omstille sig til den tyske kultur. »Tyskerne er 
kolde. Det kan man ikke gøre noget ved. I mine otte måneder i klubben har 
jeg endnu ikke oplevet at blive inviteret hjem til middag hos en 
holdkammerat«, siger Immobile, der fredag aften fra bænken kunne se 
holdkammeraterne vinde 3-2 i Stuttgart. 
</p><p><b>Fodbold: </b>Mesterholdet Juventus virker ustoppelig i Serie A, og fredag 
aften vandt Torino-klubben hjemme med 2-1 over nedrykningstruede Atalanta, 
som dog i begyndelsen drillede favoritterne. Midtvejs i første halvleg 
bragte Giulio Migliaccio udeholdet foran 1-0, men da midtbaneveteranen 
Andrea Pirlo kort før pausen drønede 2-1-målet ind for værterne fra 
distancen, var Atalantas helt glemt. Juventus fører nu med ti point ned til 
Roma. 
</p><p class=" bl-elem"><b>Fodbold: </b>Bundproppen i den italienske Serie A i fodbold, Parma, har det 
meget svært for tiden. Den økonomiske situation i klubben er nu så skidt, at 
det italienske fodboldforbund (Figc) har besluttet at aflyse søndagens Serie 
A-kamp mellem Parma og Udinese. Ifølge italienske medier har Parma ikke råd 
til hyre politifolk eller andet sikkerhedspersonale til kampen. Spillerne i 
Parma har tidligere udtalt, at de ikke har fået løn i denne sæson. 
</p>	
</div>
</div></body></html>
