---
layout:     post
title: 	    "Løbsk russisk rumfartøj når ikke frem til rumstation"
post_author:	    Steffen McGhie
post_date:	    Thu, 30 Apr 2015 06:18:31 +0000
post_site:	    ing.dk 
post_link:	    http://ing.dk/artikel/loebsk-russisk-rumfartoej-naar-ikke-frem-til-rumstation-175798
---
<html><body><div><section class="body">
			<p>Det russiske rumfartøj Progress M-27M/59P kommer alligevel ikke til at gå i dok ved den internationale rumstation ISS. Det oplyser Nasa i sin seneste opdatering om det ubemandede russiske forsyningsfartøj, som i øjeblikket befinder sig i et ukontrolleret spin i rummet på grund af ukendte problemer på ruten mod den internationale rumstation med forsyninger.</p>
			<p>Fartøjet og de mere end tre ton forsyninger er i overhængende risiko for at gå tabt, hvis det ikke snart lykkes at bringe forsyningsfartøjet ud af spindet. Det vil i modsat fald ryge tilbage i Jordens atmosfære og brænde op.</p>
			
			<p>Det ukontrollerede spin begyndte kort tid efter, at skibet tirsdag forlod Jordens atmosfære.</p>
			<p>Progress 59 skulle have bragt brændstof, ilt, mad og vand op til besætningen på ISS, hvor beholdningen i forvejen er lav efter et amerikansk forsyningsfartøjs forlis i oktober.</p>
			<p>Indtil onsdag eftermiddag var Nasas seneste melding fra kl. 5 samme morgen, at de russiske kontrollører fortsat forsøger at få kontakt til systemerne på Progress 59 og genvinde kontrollen over fartøjet, når det passerer over russiske jordstationer. Kontrollørerne kan imidlertid ikke få bekræftet, at Progress 59 har registreret nogen af kommandoerne.</p>
			<p>Docking med ISS, som skulle have fundet sted tirsdag, blev i første omgang udskudt til i dag og er altså nu helt aflyst. Kontrollørerne på de russiske jordstationer forsøger fortsat at stabilisere fartøjet.</p>
			<p>Nasa opdaterer løbende sin <a href="https://blogs.nasa.gov/spacestation/2015/04/29/progress-59-cargo-craft-updates/">hjemmeside</a> om situationen.</p>
		</section>
		  </div></body></html>
