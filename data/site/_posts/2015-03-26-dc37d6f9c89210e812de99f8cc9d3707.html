---
layout:     post
title: 	    "Hvordan holder man fødderne varme i Grønland?"
post_author:	    71978
post_date:	    Thu, 26 Mar 2015 11:50:09 +0000
post_site:	    karriere.jobfinder.dk 
post_link:	    http://karriere.jobfinder.dk/artikel/hvordan-holder-man-foedderne-varme-i-groenland-2948
---
<html><body><div><section class="body"><p><figure class="plugin full"><img src="http://karriere.jobfinder.dk/sites/karriere/files/styles/article_inline/public/etf_artikeltop.png?itok=ojFU8XsJ" alt=""/></figure></p>
			<p>‘Varme fødder i Grønland: I skal designe og fremstille en isolerende skosål’.’ Sådan lyder én af ti udfordringer fra Experimentarium til folkeskoleelever i 4.-6. klasse, der skal lære at arbejde, som ingeniørerne gør.</p>
			<p>»Ikke fordi vi vil gøre alle børn til ingeniører, men fordi ingeniørens arbejdsmetode er enormt lærerig for børnene,« siger Sheena Laursen, der er leder af Læring og Internationale Projekter på Experimentarium.</p>
			<p>Sheena Laursen har ansvaret for Experimentariums partnerskab i EU-projektet ‘Engineer’, der har til formål at sikre udbredelse af innovativ videnskabelig undervisning i Europa og samtidig yde støtte til at træne lærere i at tilbyde eleverne undervisning, der er undersøgelsesbaseret.</p>
			<p><a href="http://www.jobfinder.dk/jobs/?utm_source=Karrieresite&amp;utm_medium=Link&amp;utm_campaign=Se%20nyeste%20job?utm_source=Karrieresite&amp;utm_medium=Link&amp;utm_campaign=Se+job">Tjek de nyeste jobopslag på Jobfinder</a></p>
			<p>Det lyder måske langhåret, men selve undervisningen er bygget op efter en simpel 5-fasers metode udviklet af Bostons Museum og Science: Stil spørgsmål, få ideer, planlæg, fremstil og forbered dit produkt.</p>
			<p><figure class="plugin right zoomable"><img data-original-image="http://karriere.jobfinder.dk/sites/karriere/files/experimentarium2.jpg" src="http://karriere.jobfinder.dk/sites/karriere/files/styles/w1120_media_right/public/experimentarium2.jpg?itok=AUP55-oK" alt=""/><figcaption> Det handler om at holde tungen lige i munden, når man arbejder som ingeniør. (Foto: Experimentarium) </figcaption></figure></p>
			<p>Det er efter den model, at Experimentarium har opstillet udfordringen ‘Varme fødder i Grønland’ og ni andre forløb, som er tilgængelige for alle danske folkeskoleelever. Forløbene tager udgangspunkt i forskellige naturfaglige områder og ingeniørfelter. Fælles for dem alle er, at de kun kræver enkelt udstyr og billige materialer.</p>
			<h2>Lav en skosål på otte timer</h2>
			<p>Til hvert forløb er der afsat otte timer. Først 40 minutters introduktion til teknologi og ingeniørarbejde, så halvanden time, hvor udfordringen introduceres. I ‘Varme fødder i Grønland’ er eleverne for eksempel landet i Grønland, hvor de mister deres bagage og derfor er nødt til at arbejde som ingeniører ved at designe og konstruere en isolerende skosål.</p>
			<p>Derefter skal eleverne i tre timer og et kvarter arbejde med naturfaglige undersøgelser om varmeoverførsel og teste forskellige materialers isoleringsevne, inden de bruger to timer på at designe, fremstille og teste skosålen med udgangspunkt i deres viden om isolering. Efterfølgende skal designet, baseret på testresultater, forbedres. Og til slut skal de bruge en halv time på at evaluere deres arbejde og metode.</p>
			<p>»Den sidste del er den sejeste. Som regel siger vi: Gør det så godt, du kan. Og så er det det. Men jeg tror i virkeligheden, at børnene lærer mest af forberedelsessprocessen,« siger Sheena Laursen.</p>
			<p>Ideen med at integrere ingeniørens arbejdsmetoder i naturfaglig undervisning har i mange år været anvendt i USA under betegnelsen EDP - Engineering Design Proces. Dette var den amerikanske undervisningsekspert Ann Kaiser inviteret til Danmark for at holde foredrag om, da den naturvidenskabelige konference ‘Big Bang’ blev afviklet den 19.-20 marts i Roskilde.</p>
			
			<p>I Europa er det til gengæld forholdsvis nyt, og først i 2014 vandt Experimentarium sammen med ni andre naturvidenskabelige institutioner i Europa ansøgningsrunden om at blive Engineer-partner.</p>
			<p>Processen med at udvikle undervisningsmaterialet har dog været igang siden 2012, og Sheena Laursen holdt også oplæg på ‘Big Bang’ om Experimentariums arbejde med at udvikle ingeniør-undervisning til folkeskolen.</p>
			<p>»Det er jo en del af vores opgave at formidle naturvidenskab i Danmark. Særligt til den unge del af befolkningen. De fleste ved nok ikke, at vi laver sådan noget som det her. Men det er noget, vi er meget stolte af,« siger Sheena Laursen.</p>
			<p>Indtil videre ligger fire af de ti undervisningsforløb i ingeniørers arbejdsmetoder tilgængelige på Experimentariums hjemmeside. Snart følger de resterende seks, som formentlig også bliver oversat til engelsk, hvis Experimentarium får godkendt de midler, som de i øjeblikket søger til at fortsætte med at udvikle materialet. Omkring 40 danske folkeskoler har indtil nu anvendt materialet.</p>
		</section></div></body></html>
