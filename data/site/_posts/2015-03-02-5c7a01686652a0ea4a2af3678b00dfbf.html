---
layout:     post
title: 	    "Ingvar og hans maskiner"
post_author:	    
post_date:	    Mon, 02 Mar 2015 11:42:03 +0100
post_site:	    politiken.dk 
post_link:	    http://politiken.dk/magasinet/interview/ECE2569644/ingvar-og-hans-maskiner/
---
<html><body><div><div class="art-body"><p>
»Jeg tror, at jeg har nerverne liggende ret tæt på huden, men jeg har det nok 
på en lidt anden måde end mange andre i faget. Jeg bliver ramt af nogle 
andre ting end de gængse«, siger han. 
</p><p>
»Og det hjælper ikke noget at stå og vride fødderne, jeg ved ikke ret meget om 
kunst. Jeg har tit tænkt, at hvis jeg var med i en quiz, hvor der var et 
kunstspørgsmål ... hold kæft, hvor kunne jeg komme på røven. Det store 
kunsthistoriske overblik har aldrig optaget mig, men det er klart, at der 
også er ting dér, såvel som så mange andre steder, jeg har interesseret mig 
for. Der er nogle kunstneriske greb, jeg er rigtig godt interesseret i, men 
jeg har aldrig forvildet mig til at skulle opdatere kunsthistorien. Det 
lyder måske lidt dumt, men sådan er det«. 
</p><p>
I stedet bliver han lige dele »fascineret af og hamrende ræd over« den store 
militærbil eller bombeflyet F-117, der fuldstændig slog benene væk under 
kunstneren, da han første gang så det. Af teknik og eksplosion og eventyr og 
af farer og fart. 
</p><p>
»Det er sådan noget, tøser ikke forstår. Men når jeg sidder på vores terrasse 
og i det fjerne hører lyden af en buldrende V8’er, så bliver jeg helt 
opkvikket. Bare det at se sådan en Dodge, eller hvad det nu er, jeg bliver 
helt højstemt. Jeg siger til min kone: Hørte du det?, men nej, nej, det 
gjorde hun ikke. Og hvad betyder det, jeg ved det ikke. Motoren er kraft og 
eksplosion, der er tæmmet og forfinet og æstetisk kalfatret«, siger han og 
kigger hen mod døren ud af restauranten. 
</p><p>
»Jeg går jo også til traktortræk, når jeg kan komme til det. Så har de gutter 
monteret en gammel bombeflysmotor og kalder sig Velling Tractor Pulling 
Team, eller jeg ved fandeme ikke hvad. En karl med en fire, fem tusinde 
heste, det er fuldstændig vanvittigt. Ude i Velling, ude ved Ringkøbing. Så 
bruger de hele deres liv på at gå og pleje den der maskine, og så kører de 
100 meter og har i bedste fald et full pull. Jeg kan godt lide det 
overskuelige. Hvor svært kan det være«. 
</p><h3>
Kan ikke være andet 
</h3><p>
Den maskinelle interesse er til at få øje på i Ingvar Cronhammars værk. Det er 
søjler og stempelringe og svinghjul, krom og olie og vand og stål og ild og 
højglanspolerede flader. 
</p><p>
Hans måske mest berømte værk hedder ’Elia’ og ligger ved motorvejen ind til 
Herning. Det er en enorm kuppel af stål med fire høje tårne og en brænder i 
sit indre, der fra tid til anden sender en tunge af ild mod himlen. Hans 
gennembrudsværk er ’The Gate’, en tung, uvirkelig maskine med noget, der 
ligner en turbine i hver ende og et kranium i midten. Lige dele tiltrækkende 
og frastødende. Siden gennembruddet har underlige, uhyggelige maskiner 
formet sig i hovedet på kunstneren, som har fået dem til at lande på 
planeten. 
</p><p>
»Nogle af mine ting ligner en eller anden form for fartøj, en maskine. Et 
eller andet, der ikke er herfra«, siger han. Hvorfra ved han ikke. Heller 
ikke hvorfor. Han ved bare, »at kunsten tager over, der hvor sproget holder 
op«. Egentlig ville han gerne kunne slå sig ned som grønthandler. 
</p><p>
»Over for sådan nogle overskuelige ting er det lige før, at kunsten godt kan 
fucke af, hva’?«, siger han prøvende. 
</p><p>
»Hvis jeg altså kunne blive lykkelig med det, så kunne det være godt«, 
forsøger han videre. 
</p><p>
Men trækker det straks i land som »platte tankespind«, fordi han godt ved, at 
han laver kunst, fordi han ikke kan lave andet. Han holder aldrig ferie, 
fordi han ikke kan holde det ud, han går ikke på pension, fordi han ikke kan 
holde det ud, og han bliver ikke grønthandler, som han ellers synes lyder 
som et idyllisk liv, fordi han ikke ville kunne holde sig fra kunsten og 
passe sine grøntsager. 
</p><p>
Det er ellers ikke, fordi Ingvar Cronhammar er en af de kunstnere, der har et 
stort og forkromet budskab, han vil bringe videre. Han laver kunst, fordi 
kunsten bliver ved med »gestalte sig« oppe i hovedet på ham. 
</p><p>
»Nogle gange kommer det egentlig ret hurtigt, når det begynder at melde sig. 
Hvordan det kan være, at det er på den måde, kan jeg ikke forklare. Det er 
ikke for at gøre noget overjordisk ud af det, sådan er det bare«, siger han 
og forklarer, at han til projektet i det 4.320 kvadratmeter store, gamle 
vandreservoir på Frederiksberg fik tegnet hele rummet op i 3D, så han 
»mentalt kunne bevæge sig rundt«. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00917/ELIA_917455" data-id="917455" data-imgtype="jpg" data-caption="Cronhammars måske mest berømte værk er 'Elia' fra 2001, som står ved Herning. Foto: Miriam Dalsgaard"/><p>
»Den tegning bar ideen med sig. Mere kan jeg ikke sige. Vi fylder vand i et 
bassin, vi lægger spor ud, sådan lidt labyrintisk, og så har du en vandring 
mellem de her vandsøjler. Motivet med søjlen synes jeg er smukt, men jeg kan 
ikke forklare, hvorfor det kom her«, siger han og undskylder, at han ikke 
kan sige mere om sin kunstneriske proces. 
</p><p>
»Det var ellers tæt på, at jeg lukkede og slukkede igennem processen med det 
her værk. Der var det problem, at der kun var to en halv eller tre måneder 
til at udtænke det. Det er altså i underkanten; jeg skal helst have fem-seks 
måneder. Ellers låser jeg. Det er lige snert nok til, at jeg 
stoler på mig selv. Jeg kan simpelthen ikke arbejde under pres. Så jeg 
sagde, at det var 50/50, om der kom noget«. 
</p><p>
Han kan nemlig ikke sætte sig ned med et hvidt stykke papir og begynde at 
tegne. For det første er han ingen ørn med en blyant; han ringer til en 
grafiker og får ham til at tegne op for sig, for det andet har han for 
længst taget den beslutning, at han ikke kan jagte værkerne, men at de må 
komme til ham. 
</p><p>
»Jeg er nødt til at vide, at jeg ikke er presset, for ellers tager tvivlen 
over på en negativ måde. Så kan jeg ikke noget. Jeg kan ikke presse mig 
selv. I stedet siger jeg til mig selv: »Du kan det her, Ingvar, det er 
derinde, det kommer, du er nødt til at vente«. Giv det tid, og giv det al 
den tid, der er til rådighed overhovedet«. 
</p><p>
»Og så ved du, at det skal nok komme«, spørger jeg. 
</p><p>
»Indtil nu har det gjort det«. 
</p><h3>
Ikke så meget som en skrue 
</h3><p>
Ingvar Cronhammar er svensk, men har boet i Danmark siden 1960’erne. Sverige 
gider han ikke tale om, men trækker alligevel flere gange tråde til sin 
dunkle fortid i pletvise berøringer. Opsummeret var det et hårdt liv til 
trods for en pæn, tryg og borgerlig opvækst. 
</p><p>
»Det var no future. Det var helt derude«, siger han. 
</p><p>
Og så kom han til Danmark og kom på Aarhus Kunstakademi og lavede kunst, som 
var »ad helvede til ynkelig«. 
</p><p>
»Jeg var en vred ung mand, og det, jeg lavede, var nærmest en til en. Jeg 
lavede tre dumme svin, hvis jeg syntes, nogle var nogle dumme svin, og et 
lille badeanlæg fyldt med høns. Det var ikke direkte politik, men en 
kommentar til det, jeg oplevede omkring mig. Nu skal man jo ikke helt 
underkende sig selv, men det var lidt plat«, siger han. 
</p><p>
Det gik han og rumsterede med på den ikke statsanerkendte kunstuddannelse, der 
mere end noget andet var et miljø for kunstnere, ikke en læringsanstalt. 
</p><p>
»De første 16 år solgte jeg ikke så meget som en skrue«. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00917/Monumentomr_de_i_Je_917453" data-id="917453" data-imgtype="jpg" data-caption="Ingvar Cronhammar har været kunstnerisk konsulent på Harald Blåtands monumentpark i Jelling. Det er Kristine Jensens Tegnestue, der har tegnet parken, som åbnede i september 2013. Foto: Joachim Adrian."/><p>
Op til en udstilling på Aarhus Kunstbygning var det hele lige ved at gå 
nedenom og hjem. Han havde gået rundt om sig selv og »været som en olm 
grizzly« i et helt år. Værket hed ’Time Is on Our Side’ og var en trefod med 
en svane på toppen og nogle hængende huder. Men han kunne ikke forklare, 
hvorfor han havde lavet det. 
</p><p>
»Jeg tænkte, at jeg lige så godt kunne sætte det op. Og så: »Der, Ingvar, der 
har du ikke været før«. Der kunne jeg fornemme, at jeg havde fat i noget, 
som jeg overhovedet ikke forstod, men som var vigtigt«. 
</p><p>
Det var der, han første gang holdt op med at løbe efter værkerne og i stedet 
lod dem komme til ham. 
</p><p>
Siden har han ikke fattet, hvad det er, han laver. 
</p><p>
»Billederne ligger derinde, man indlejrer og bliver ved med at indlejre, men 
der skal en eller anden ting til at aktivere dem«, siger han. 
</p><p>
Hans kunstværker giver ikke svar, de kommer ikke med forklaringer, og de har 
ingen funktion ud over måske at kunne virke som et rum for refleksion. 
</p><p>
»Der er meget desperation derude, Emil, det er der altså. Og derfor synes jeg 
godt, man kan lave nogle heller, hvor man kan få lov til at holde sin kæft 
og hvile og give lidt plads til eftertænksomhed«, siger kunstneren, der 
konsekvent siger nej, når dansetrupper og modefolk, og hvem der nu ellers 
kunne finde på at ønske sig en dramatisk platform, vil bruge hans 350 tons 
tunge kæmpeværk ’Elia’ ved Herning som fundament for deres projekter. 
</p><p>
»Det var da også satans, hvis alting skal tivoliseres. Det kan godt være, at 
jeg overtoner det i mit eget hoved, men jeg tror faktisk ikke, jeg gør det, 
for jeg oplever, at alt i vores samfund bliver ramt af den her vimpelsyge«. 
</p><p>
Der er for mange, der mener, at alt hele tiden skal fornys og piftes op; alle 
har så travlt »med næste forårs kollektion«, at vi helt glemmer det 
blivende. Han tror heller ikke på ideen om, at kunst skal formidles, og at 
der skal hjælp til. Kunst skal ikke have brugsanvisninger. Det skal bare 
have lov til at være det, det er. 
</p><p>
Det lyder meget elitært, det er det måske også, men Cronhammar siger, at han 
sagtens kan blive »enormt glad og varm«, hvis en familie tager kaffekanden 
med og bruger ’Elia’ som et højt udgangspunkt for at se ud over landskabet. 
</p><p>
»Når man laver noget i den frie kunst, så er det ikke til almindelig gavn og 
nytte i en praktisk forstand. Det er noget andet«, siger han. Men han er 
ikke ræd for den praktiske del af virkeligheden, hvor han gerne bidrager i 
et felt, der ligger meget nærmere design end kunst. Eksempelvis har han 
netop lavet en tallerken og en kniv til bøfrestauranten A Hereford Beefstouw 
og i den noget mere pristunge ende en bordlampe i british racing green med 
en oplyst glasplade i toppen. 
</p><p>
»Det er da en dejlig fornemmelse at tænke på, at folk sidder over hele, ja 
verden var jeg ved at sige, men det gør de jo ikke, men så over hele landet 
og bruger min kniv og min tallerken. Det giver sgu sådan en varm følelse«, 
siger han: 
</p><p>
»Jeg har også designet en masse bænke, og jeg synes, det er en behagelig og 
sval tanke, at folk hviler deres legemer på dem rundtomkring. Det kan jeg 
godt lide. Sådan en lille hvileplads. Og uden at dybdeanalysere, for det er 
jeg ikke i stand til at gøre på noget som helst, så er det det samme, jeg 
gør på alle mine ting. Jeg vil gerne lave et lille helle væk fra al den her 
forpulede højhastighed, vi har i verden«. 
</p><p>
Af og til er det, vi har brug for, at holde mund og reflektere midt i larmen. 
Kunstværket under Søndermarken er forhåbentlig også et af den slags rum, 
hvor man naturligt lader talen forstumme, siger kunstneren. Et sted, man kan 
gå hen og forsvinde fra døgnets kævl i maven på en underlig brusende motor 
under byen. 
</p><p>
Af samme årsag bliver værket udstillet i ekstraordinært lang tid – ni måneder 
– så det kan være et sted, man kommer tilbage til for at finde ro og 
fordybelse. Helt uden forklaring. 
</p><p>
»Tænk på dig selv som barn. Hvad betød noget? Det var altid det sprogløse. Her 
stod mysteriet flammende«, siger han og hvisker over bordet: 
</p><p>
»Det var det, der betød noget«. 
</p><h3>
Kirkerummet 
</h3><p>
Det er også i det sprogløse, Ingvar Cronhammar har haft sin egen største 
museale oplevelse. For det er ikke sådan, at han slet ikke ser kunst. 
</p><p>
»En ven, en nu desværre afdød italiensk kunstner, ringede til mig fra Oslo og 
sagde gebrokkent«, Ingvar Cronhammar griner på forhånd lidt af noget, der 
lader til at blive sjovt og slår så over i klovnenorsk: 
</p><p>
»»Du skal se denne Emanuel Vigeland. Det er en blanding mellem Playboy og 
William Blake«. 
</p><p>
Emanuel Vigeland er den mindre kendte bror til den norske skulptør Gustav 
Vigeland. 
</p><p>
»Det lyder interessant, tænkte jeg og ringede til turistkontoret i Oslo. Næh, 
nej, næh. De ville helt åbenlyst ikke være ham bekendt. Og jeg blev jo 
hidsig. Det skal være løgn det her, tænkte jeg. På stationen på 
Holmenkollenbanen spurgte jeg efter det, men nej og nej og nej, men til 
sidst var der så en, der sagde, at jeg skulle lige herover«, siger han og 
peger hen over bordet. 
</p><p>
»Og der står det. Som en lille kirke af smukke mursten. Inde i våbenhuset sad 
der en mand sådan her«. 
</p><p>
Cronhammar lader sig falde sammen i stolen med rund ryg og kigger skråt op i 
loftet. 
</p><p>
»Velkoooommen«, siger han og trækker ordet ud på et lavt og klangfuldt norsk. 
</p><p>
»Der var sådan en stor kobberbeslået dør, den har ikke været mere end 
1,70-1,80 m høj«. 
</p><p>
Han lader, som om han trækker en dør op og laver lyden af hængsler, som 
knager. 
</p><p>
»Og så gik jeg ind: BUUUM. Døren smækker bag mig. Jeg stod i fuldstændigt 
mørke. Det eneste lys var et kvadratisk hul oppe i loftet«. 
</p><p>
»Der stod jeg og mimrede i lyset, der langsomt brændte igennem. Så vendte jeg 
mig om og ser Emanuels urne i en forsætning over døren. Og ovenover er der 
to skeletter i fresko, der boller, og så en hvirvelstrøm af børn, der vælter 
op mod det her hul. Så kører det, du. Mere og mere kan jeg se, at 
hele lortet er fyldt med freskoer. Kan du se den utilgængelighed? Alt er 
afhængigt af dagslyset. Den modstand, nej, det er lige før, jeg var glad 
for, at hele samfundet på daværende tidspunkt ikke var særlig venligsindet 
over for ham. At jeg skulle kæmpe så meget«. 
</p><p>
På det her tidspunkt i historien hopper Ingvar Cronhammar af latter. 
</p><p>
»Det er jo fantaaastisk genialt. Se, det er en museal oplevelse af rang. Det 
er den største museale oplevelse, jeg har haft, for satan, det var godt«, 
halvråber han. 
</p><p>
»Den manglende tilgængelighed, den kamp, der skal til, den er vigtig. Du skal 
yde noget ... dit båthoved. Du skal ikke tro, at alting bare er gratis«. 
</p><p>
Han holder en kort pause. 
</p><p>
»Jamen så ...«, siger han og imiterer en forurettet museumsgænger. 
</p><p>
»Jamen så fuck ad helvede til med dig. Pis af, hvis ikke du har initiativ og 
vilje og interesse nok«. 
</p><p>
Ingvar Cronhammars mobiltelefon ringer. Han svarer hjerteligt. 
</p><p>
»Det’ Ingvar«, siger han nærmest syngende og nu »heeej Astrid«. 
</p><p>
Kort efter henter Astrid, der leder Cisternerne, billedhuggeren i sin lille 
grønne Polo. Den ligner et sneglehus om hans ryg. 
</p><h3>
Tallet 5 
</h3><p>
Vi taler videre på et værtshus efter et kort møde med musikeren Martin Hall. 
Han har lavet en komposition, der indgår som en del af værket. Astrid er med 
og vil høre, om Ingvar er tryg ved, at det hele arter sig, som det skal. 
</p><p>
»Det er nok at tage munden for fuld. Det er jo ikke til at holde ud. Tænk, 
hvor meget der kan gå galt. Tænk, hvor meget der mangler. Cisterne 3 er slet 
ikke færdig endnu«. 
</p><p>
»Er det ikke bekymrende at være så perfektionistisk hele tiden«, spørger jeg. 
</p><p>
»Det skal jeg da hilse at sige, at det er det. Så træls. Men det er ikke 
sådan, at jeg går i baglås, hvis jeg kommer til at skære grøntsagerne 
forkert i køkkenet. Og så dog, lidt er der nok alligevel, når jeg tænker mig 
om«, siger han og kigger på den nytilkomne gæst. 
</p><p>
»Astrid, vi skal lige huske, at den vandstand i Cisterne 3, den må ikke være 
helt deroppe, hvor den er nu. Den skal under risten. 3, 4 millimeter under«. 
</p><p>
»Men ikke 5«, siger Astrid. 
</p><p>
»Hvad er det med det 5-tal«, spørger jeg. 
</p><p>
Cronhammar vrider sig lidt bag sin halve liter dobbeltbock. 
</p><p>
»Sådan er det bare«, siger han først lidt harsk, men sænker så skuldrene. 
</p><p>
»Det er et rigtigt lortetal. Jeg kan ikke have med det at gøre. Det er ikke 
noget, jeg gør et stort nummer ud af at tale om udadtil, men en eller anden 
dag skal jeg jo tilkendegive det. Der er nogle tal, jeg ikke kan have. Jeg 
har fået at vide, at der også er andre kulturer, der har fået skovlen under 
5-tallet, så det er ikke bare mig. Når jeg står ved en benzinstander, skal 
det fandeme heller ikke slutte på et grimt tal. Så må jeg stå og køre på 
pumpen, indtil det passer«. 
</p><p>
Og tallenes orden har også en fremtrædende betydning for tilblivelsen af 
kunstnerens værker. Det er derfor, han ikke vil have vandstanden sænket med 
en halv centimeter, men med 4 millimeter. 
</p><p>
»Jeg kan bruge så meget tid på at krydsrevidere mine tal på et projekt, du 
tror det er løgn. Ned i de allermindste undertal. Men hvis jeg til sidst kan 
få dem alle til at blive smukke tal«. 
</p><p>
Han klapper et par gange i hænderne, som når man afslutter en handel. 
</p><p>
»Så låser jeg lortet«. 
</p><p class=" bl-elem"><i class=" bl-elem">Publiceret 2. februar 2015</i></p>	
</div>
</div></body></html>
