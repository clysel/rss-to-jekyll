---
layout:     post
title: 	    "Tove, pengene og skriften"
post_author:	    
post_date:	    Mon, 09 Mar 2015 13:28:15 +0100
post_site:	    politiken.dk 
post_link:	    http://politiken.dk/magasinet/essays/ECE2579791/tove-pengene-og-skriften/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Jeg står uden for banken og tænker på Tove. Jeg kunne låne lige præcis 0 
kroner til en andelsbolig for min kulturelle kapital. Klokken er 10 om 
formiddagen, det er tirsdag. I den ene ende af Trianglen sner det lidt, i 
den anden står solen ned. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00919/_____Intet_navn_____919299" data-id="919299" data-imgtype="jpg" data-caption="Tegning: Anne-Marie Steen Petersen"/><p>
Jeg bærer Tove med mig, hun har fulgt mig, siden jeg lærte at læse. Hun stod 
altid uden for det almindelige liv. For at kunne træde ind i det bar hun en 
maske. 
</p><p>
Først den unge og yndige forfatterindes maske, senere husmoderens maske, så i 
de år, hun selv kaldte for herskabsårene, den berømte og verdensvante 
kvindes maske, en, der boede i stor lejlighed med en avisredaktør og 
antikviteter. Hen mod slutningen af sit liv gik hendes ansigt næsten i 
stykker, hun begyndte at drikke, og den drevne Vesterbro-dialekt vendte 
tilbage. Men den krakelerede maske skjuler endog stadig ansigtet, har stadig 
vægt. Masken at give slip på det hele, at give fanden i det. 
</p><p>
Det er arbejdet, der giver Tove ansigt, skriften. Skriften bliver en måde at 
leve på. Skriften er det, man kan få til at lykkes, når alt andet sejler. 
Skriften er indgangen til verden. Man kan beskrive en tragedie, og med 
skriftens formelle sejr over sit indhold bliver tragedien til triumf. 
</p><p>
Jo ældre jeg bliver, jo mere forstår jeg, at det at skrive handler om at vælge 
skriften til. Man skal altid vælge noget dyrebart fra for at kunne skrive. 
At være til stede som mor eller elskede, for eksempel, en fastansættelse, et 
venskab, at synge for sine børn. Det er paradoksalt, at noget, der bringer 
så meget nydelse med sig, også kan medføre så meget smerte. 
</p><div class="art-fakta article-box">
<header><h4 class="">
Blå bog</h4>
<h5>
Tove Ditlevsen</h5>
</header><div class="fakta-body" data-buildingblock="embedded_factboxlink">
<p>
Dansk <b>forfatter</b>. Født 14. december 1917 i København. Død 7. marts 
1976 i København. 
</p><p>
Tove Ditlevsen debuterede som lyriker med digtet ’Til mit døde barn’ (1937) i 
tidsskriftet Vild Hvede. Herefter udgav hun <b>digtsamlingerne</b> ’Pigesind’ 
(1939) og ’Lille verden’ (1942), som indeholder digtet ’Barndommens gade’. 
Blandt Ditlevsens andre digtsamlinger er ’Blinkende lygter’ (1947) 
og ’Kvindesind’ (1955).
</p><p>
Tove Ditlevsen har skrevet flere <b>romaner</b>: ’Man gjorde et Barn fortræd’ 
(1941), ’Barndommens Gade’ (1943), ’For Barnets Skyld’ (1946), ’Vi har 
kun hinanden’ (1954), ’To som elsker hinanden’ (1960), 
’Ansigterne’ (1968) og ’Vilhelms værelse’ (1975). 
</p><p>
Blandt <b>novellesamlingerne</b> kan nævnes ’Den fulde frihed’ (1944) og ’Den 
onde lykke’ (1963). Hun har også skrevet erindringsbøgerne ’Barndom’ (1967), <i>’</i>Ungdom’(1967), 
’Gift’ (1971) og 'Tove Ditlevsen om sig selv’ (1975).
</p><p>
Tove Ditlevsen har også arbejdet som <b>brevkasseredaktør</b> i 
ugebladet Familie Journalen fra 1956 til kort før sin død (selvmord). 
</p><p>
Romanen ’Barndommens gade’ blev<b> filmatiseret</b> i 1986 af 
Astrid Henning-Jensen med Sofie Gråbøl i hovedrollen, og flere af 
Ditlevsens digte er indsunget af blandt andre Mathilde og Anne Linnet.
</p><p>
Tove Ditlevsen har også modtaget flere <b>priser og legater</b> blandt 
andre Emil Aarestrup-medaljen (1954), De Gyldne Laurbær (1955) og Søren 
Gyldendal-prisen (1971).
</p><p class=" bl-elem"><i class=" bl-elem">Research: Politikens Bibliotek</i></p>
</div>
</div><p/><p/><p>
Og jeg forstår, at selve det ikke at være modtager af fast månedsløn ikke er 
fatteligt for bankmanden i den fikse cowboyskjorte, jeg sad over for lige 
før. Ikke er fatteligt for dem, der beder mig om at læse op eller skrive for 
dem uden betaling. Det er ikke kun et spørgsmål om at have en lav indkomst, 
men et spørgsmål om at stå uden for samfundet. 
</p><p>
Jeg går op i mit lejemål. Nede på gaden går folk forbi de hvide karreer, der 
er nogle træer, der stikker med børsterne, brune mod de lyse facader. I et 
helt år har jeg skrevet fra denne gade. Gaden er det, der får mig til at 
overleve. Den skrift, som kommer fra gaden, gaden, der næsten altid er tom, 
bortset fra måske en enkelt mand med hat, der skynder sig forbi, eller en 
pige, der har været til træning. 
</p><p>
Jeg har lige udgivet en bog. Jeg kan ikke få et lån i banken. Jeg har ikke tid 
til at skrive. Jeg skriver en tekst til Politiken og tænker på Tove. Jeg 
tjener lige præcis 2.500 kroner før skat for denne tekst, og det synes jeg 
er pænt. 
</p><p>
Med klummen går jeg i Toves fodspor. Jeg varmer mig ved, at også hun befandt 
sig her. I den affolkede formiddag. Ligesom underligt feteret for de 
tekster, hun skrev, og samtidig helt udelukket, så langt væk fra det 
almindelige liv. Ikke i stand til at trænge derind. På en gang med længslen 
efter at falde til ro i det normale og samtidig med driften efter at blive 
til skrift. 
</p><p>
Altid på grænsen til samfundet, uden for, som en barbar eller den, der ikke 
har stemme inden for pengenes struktur. 
</p><p>
Nogle gange kan jeg få den tanke, at vi i stigende grad lever i et samfund, 
der gør det umuligt at være kunstner. Det er altid en kamp mellem pengene og 
skriften. 
</p><p>
Det er bemærkelsesværdigt, at Tove i en klumme om sit selvmordsforsøg 
beskriver dagen som lykkelig. I drømmen om døden finder hun det sted, hvor 
hun kan lægge maskerne fra sig. Om det sidste menneske, hun taler med (det 
er over telefonen), inden hun tror, hun skal dø, fortæller hun: »Det var en 
dame fra Journalistforbundets avisudklipsbureau. Hun gjorde mig opmærksom 
på, at jeg skyldte dem 700 kroner, hvad jeg naturligvis var ligeglad med, 
men jeg var fornuftig nok til at opsige mit abonnement«. 
</p><div class="art-fakta article-box">
<header><h4 class="">
Fakta</h4>
</header><div class="fakta-body" data-buildingblock="embedded_factboxlink">
<p><span class="img-contimg-fl-right"><img class="image inlineLightBox" src="http://multimedia.pol.dk/archive/00919/Olga_Ravn_919303w.jpg" alt="" border="0"/><span class="caption"><span class="f-img-caption">Foto: 
</span>Finn Frandsen</span></span></p><p class=" bl-elem">
Olga Ravn har redigeret bogen <b>'Jeg ville være enke, og jeg ville være 
digter'</b> med klummer og glemte tekster af Tove Ditlevsen og med 
illustrationer af kunstnergruppen Sort Samvittighed. Bogen udkommer <b>19. 
marts</b>.
</p>
</div>
</div><p/><p/><p>
Spørgsmålet om pengene forfølger Tove Ditlevsen helt frem til kanten af døden. 
Og kun i døden undslipper man økonomien. 
</p><p>
Når man først har valgt skriften til, efter en vis årrække, lad os sige 10 år, 
måske, så bliver skriften til skæbne. Hvordan skal man kunne elske en 
verden, når den beder én om at bære maske? Når den beder én om penge? Skal 
man vælge så altid at gå alene, uden for samfundet, uden ejendomme? Det skal 
ikke forveksles med noget romantisk. Det skal nærmere anskues som et værk i 
sig selv. Jeg forstår, hvad det var i drømmen om døden, der trak i Tove. Et 
sted, hvor alle almindeligheder falder bort, det mest ansigtsløse sted. Jeg 
bærer hendes bøger med mig. Hvis hun ikke havde stået her før mig, ved jeg 
ikke, om jeg havde kunnet gennemføre det. Det at være forfatter. Hyldet af 
litteraturredaktører og latterliggjort af bankfunktionærer, der har I mit 
liv. Jeg spejler det i Toves. 
</p><p class=" bl-elem"><i class=" bl-elem">Publiceret 9. marts 2015</i></p>	
</div>
</div></body></html>
