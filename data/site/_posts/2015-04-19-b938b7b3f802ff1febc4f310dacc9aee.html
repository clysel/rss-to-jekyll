---
layout:     post
title: 	    "Nødhjælpschef: EU lader flygtninge drukne i Middelhavet"
post_author:	    
post_date:	    Sun, 19 Apr 2015 11:46:34 +0200
post_site:	    politiken.dk 
post_link:	    http://politiken.dk/udland/int_europa/ECE2634191/noedhjaelpschef-eu-lader-flygtninge-drukne-i-middelhavet/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
HANDLING NU! 
</p><p>
Så kort kan budskabet fra den danske generalsekretær i Røde Kors, Anders 
Ladekarl, opsummeres. Han reagerer skarpt på meldingen om, at op mod 700 
mennesker har mistet livet, da et skib i nat kæntrede i Middelhavet på vej 
til Italien fra Libyen. 
</p><p><b class="ext-link">NYHED</b><a class="embeddedlink" href="http://politiken.dk/udland/ECE2634173/skib-med-700-flygtninge-frygtes-kaentret-i-middelhavet/">Skib med 700 flygtninge frygtes kæntret i 
Middelhavet</a></p><p>
Anders Ladekarl langer hårdt ud efter EU's »kyniske« beslutning om ikke at 
sætte penge af til en »ordentlig redningsoperation i Middelhavet«. 
</p><p>
»Det er umenneskeligt kynisk at kalkulere med, at folk nok holder sig væk, 
hvis de har en større risiko for at drukne. Da Italien ikke længere kunne 
magte deres redningsoperation, nægtede EU at hjælpe til. Og det må man have 
gjort med en klar fornemmelse af, at folk ville drukne«, siger Anders 
Ladekarl. 
</p><p>
I oktober overgav den italienske redningsoperation med kodenavnet Triton 
opgaven med at redde bådflygtninge i Middelhavet til EU's grænseagentur 
Frontex. Problemet med den beslutning er, at EU's indsats ifølge Anders 
Ladekarl ikke længere omfatter en redningsaktion, men kun bevogtning af 
kysten. 
</p><p>
»Det virker som om, at medmenneskeligheden forsvinder ud af politikken«, siger 
han. 
</p><p>
En lignende kritik er også tidligere kommet fra 
menneskerettighedsorganisationer som Human Wrights Watch og FN's 
Flygtningekommissariat, UNHCR. 
</p><h3>
Folk bliver presset ud af Libyen 
</h3><p>
Anders Ladekarl efterlyser handling nu og her på først og fremmest tre 
områder. 
</p><p>
Dels er der brug for en ordentlig redningsoperation, som dækker hele 
Middelhavet og kan redde de flygtninge, som kæntrer i skibene på vej til 
Europa. Dernæst kræver problemet en større indsats i lande som Libyen og 
Libanon, også over for de kyniske menneskesmuglere, som udnytter krisen i 
Syrien. 
</p><p>
»Sidst men ikke mindst må EU indføre en fælles asylbehandling, så Italien ikke 
stort set står alene med problemet«, siger Anders Ladekarl. 
</p><p><b class="ext-link">REAKTION </b><a class="embeddedlink" href="http://politiken.dk/udland/ECE2634244/amnesty-efter-ny-baadulykke-hvordan-vil-europa-huskes/">Amnesty efter ny bådulykke: Hvordan vil 
Europa huskes?</a></p><p>
Røde Kors tager imod en del af de bådflygtninge, som kommer til Italien fra 
primært Libyen. De giver dem tørt tøj og traumehjælp, men organisationen har 
ikke ressourcer til en decideret redningsindsats, siger Anders Ladekarl. 
</p><p>
Han fortæller, at der er tale om mennesker, som er så desperate for at slippe 
væk fra krigen i Syrien, at de trodser frygten for at kæntre på vejen. 
</p><p>
»Situationen omkring Syrien bliver værre og værre og har mindre og mindre 
udsigt til en løsning. Derfor søger folk væk for at søge beskyttelse. 
Nærområderne er hårdt presset, og Libyen er i opløsning. Folk bliver 
simpelthen presset ud fra Libyen. Det er et kaos«, fortæller Anders 
Ladekarl. 
</p><h3>
Over 20.000 alene i år 
</h3><p>
Så sent som i mandags skete en lignende ulykke, da en båd kæntrede på vej til 
Italien fra det nordafrikanske land Libyen. Ombord på båden menes at have 
været 400 flygtninge. 
</p><p>
Kommissæren for menneskerettigheder i den internationale organisation 
Europarådet, Nils Muiznieks, sender også en klar besked til landene i EU 
ovenpå katastrofen i Middelhavet i nat. 
</p><p>
»Dybt bedrøvet over den nye flygtningetragedie i Middelhavet. Europa skal 
hurtigst muligt ændre politik på flygtninge- og asylområdet og leve op til 
forpligtelser om at redde liv«, skriver han på Twitter. 
</p><p>
Sammenlignet med de første måneder sidste år er der sket en eksplosion i 
antallet af fattige flygtninge fra Afrika og Mellemøsten, som forsøger at 
krydse Middelhavet. I år har over 20.000 mennesker forsøgt at nå Europa. 
</p><p class="art-ext-other">

</p><p class=" bl-elem"/>	
</div>

</div></body></html>
