---
layout:     post
title: 	    "Kåde socialdemokraterne fejrer Thorning"
post_author:	    
post_date:	    Mon, 13 Apr 2015 17:49:20 +0200
post_site:	    politiken.dk 
post_link:	    http://politiken.dk/indland/politik/ECE2626585/kaade-socialdemokraterne-fejrer-thorning/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Socialdemokraterne havde svært ved at skjule optimismen, da de på 
Christiansborg fejrede Helle Thorning-Schmidts ti-årsdag som formand for 
Socialdemokraterne. 
</p><p>
Det samme gjaldt jubilaren selv, der modtog hver og en af sine gæster med 
store smil og varme knus. 
</p><p>
Hendes ti år som S-formand har budt på usædvanlig meget modvind, men de 
seneste måneders fremgang i meningsmålingerne løftede stemningen til 
Thornings reception op i nærheden af 'kåd'. Det selvom regeringen stadig er 
klart bagud i meningsmålingerne. 
</p><p>
Som da Københavns overborgmester, Frank Jensen, drillede de borgerlige partier 
med deres pludselige angst for at tabe en tilsyneladende sikker sejr på 
gulvet. 
</p><p>
»De blå knæ skælver«, sagde socialdemokraten, der for ti år siden tabte 
formandsopgøret til Helle Thorning-Schmidt. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/politik/ECE2624973/thorning-hoester-ris-og-ros-paa-sin-store-dag/">Thorning høster ris og ros på 
sin store dag</a></p><p>
Frank Jensen talte varmt om sin overmands »enorme viljestyrke« og 
»ualmindeligt faste rygrad«, ligesom han roste hende for at have fundet »en 
socialdemokratisk vej igennem krisen«. 
</p><p>
Den radikale leder, Morten Østergaard, der i de seneste ugers førvalgkamp har 
udstukket en anden langsigtet kurs i den økonomiske politik end Thorning, 
citerede Helle Thorning-Schmidts forgænger, Mogens Lykketoft, da han skulle 
betegne det ofte besværlige forhold mellem radikale og socialdemokrater. 
</p><p>
»De radikale er så kloge, men vi er så mange« havde Lykketoft sagt. Morten 
Østergaard medgav, at han undervejs har været bekymret for, om der nu også 
ville blive ved at være nok socialdemokrater, men kvitterede for, at der i 
disse dage dagligt bliver flere og flere. 
</p><p>
Om det er nok, får man syn for »i den nærmeste fremtid«, sagde Morten 
Østergaard og bevægede sig dermed tættere på den valgkamp, som Helle 
Thorning-Schmidt i weekendens mange jubilæumsinterviews gjorde et nummer ud 
af at understrege, at vi ikke befinder os i. 
</p><h3>
Dong-aktie eller dagpengeløsning? 
</h3><p>
Finansminister Bjarne Corydon, der før sin lynkarriere som politiker arbejdede 
som embedsmand for Helle Thorning-Schmidt, pointerede, at hoved og hjerte 
nok er vigtigte organer, men at socialdemokrater ingen vegne kommer uden »en 
stærk mave«. 
</p><p>
Thorning fik ros for at have »taget mange kugler« for både ham selv, partiet, 
regeringen og sågar Danmark. Modsat den gængse kritik af Thorning som en 
hård, men ikke visionær leder, beskrev han hende som »en forholdsvis stor 
politisk filosof« og citerede hende for, at det centrale i politik ikke 
handler om at være hård, men om at tilgive dem, man arbejder sammen med. 
Dansk politik sammenlignede han med et cykelløb, hvor feltet nu er samlet 
kort før målet. Valget står mellem »hende med de lange, seje ben, og ham med 
de korte tunge ben«, mente Bjarne Corydon. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/debat/profiler/lidegaard/ECE2624566/helle-thorning-til-ministrene-aflys-sommerferien/">Helle Thorning til ministrene: 
Aflys sommerferien!</a></p><p>
Blå blok, der måtte lægge ryg til den socialdemokratiske optimisme, var 
repræsenteret ved Dansk Folkepartis formand, Kristian Thulesen Dahl, der 
hældte malurt i bægeret med en medbragt Dong-aktie. Både Bjarne Corydon, 
Helle Thorning-Schmidt og den tidlighere regeringsmakker, SF, har fået megen 
kritik for salget af aktier i det statslige energiselskab til 
investeringsbanken Goldman Sachs. Aktien kostede 700 kroner fortalte 
Thulesen Dahl. 
</p><p>
»Den vil opleve en kraftig værdistigning de kommende år, og det synes jeg, hun 
skal have del i«, sagde han syrligt. 
</p><p>
I det samme kom SFs formand Pia Olsen Dyhr forbi. 
</p><p class=" bl-elem">
»Jeg synes hellere, du skulle have givet hende en dagpengeløsning«, sagde hun 
til DF'eren. 
</p>	
</div>

</div></body></html>
