---
layout:     post
title: 	    "Politisk dating endte uden happy ending"
post_author:	    
post_date:	    Fri, 17 Apr 2015 08:16:37 +0200
post_site:	    politiken.dk 
post_link:	    http://politiken.dk/udland/ECE2631747/politisk-dating-endte-uden-happy-ending/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Politiske tv-debatter kan på mange måder ligne kiksede datings-shows: En 
febrilsk vært, der forsøger at holde deltagerne fra at sige de mest 
pinagtige ting for åben skærm, en deltager, der har for mange bejlere. En, 
der har for få. Og en lidt vissen afslutning uden antydningen af et 
lykkeligt par, der sejler sammen ud i solnedgangen. 
</p><p>
BBCs store partilederdebat havde desuden det handicap, at Storbritanniens 
konservative premierminister David Cameron på forhånd havde meldt afbud. 
</p><p>
Strategien var, at premierministeren, der ligger tæt i meningsmålingerne med 
Labours Ed Miliband op til valget den 7. maj, ikke havde noget at vinde ved 
at stille op. 
</p><p>
I stedet blev det en oppositionslederdebat, hvilket udelukkede det lille 
koalitionsparti Liberraldemokraternes leder Nick Clegg fra at gå på skærmen. 
</p><div class="art-quote article-box">
<p class="quote"/>
<blockquote>
<p class="quote-txt">
I vil skille Storbritannien ad. Det vil jeg ikke være med til. Det er ikke til 
det britiske folks bedste
</p>
<p class="sender">
Ed Miliband 
</p>
</blockquote>
</div><p/><p>
I stedet var det Ed Miliband og Scottish National Partys leder Nicola 
Sturgeon, der af og til fægtede med hinanden og af og til rettede skytset 
mod UKIP-leder Nigel Farage, mens de blev flankeret af Leanne Wood fra 
walisiske Plaid Cymru og Natalie Bennett, leder af De Grønne. 
</p><h3>
SNP står til sejr i Skotland 
</h3><p>
Matematisk har SNP og Labour svært ved at komme uden om hinanden. 
</p><p>
SNP står til at få en overvældende valgsejr i Skotland på bekostning af 
Labour, hvilket betyder, at de to partier må indgå en form for aftale eller 
mulig koalition, hvis det skal lykkes at holde David Cameron og det 
konservative parti fra magten i Westminister. 
</p><p>
Det er en politisk balancegang at tackle netop dét spørgsmål når man stadig er 
midt i at føre indædt valgkamp imod hinanden. 
</p><p>
Men Nicola Sturgeon var ikke tvivl om, at hun var klar til at bakke op omkring 
Labour. Men et Labour, der var parat til at lave om på de spareplaner de 
konservative har gennemført igennem de seneste fem år. 
</p><p>
»Vi vil støtte et Labour, der er progressivt og som tør at være mere Labour. 
Vi vil ikke se en slags konservativ spareplan light«, sagde hun. 
</p><p>
Men Ed Miliband har på sin side nok at gøre med at forsikre de tøvende vælgere 
på midten om, at Labour er økonomisk ansvarlige. Og derfor havde han travlt 
med at lægge afstand til den skotske flirten. 
</p><p>
»Det er desværre et nej herfra«, sagde han med ægte datingshow-jargon, og 
forklarede, at der var en væsentlig forskel på Labour og SNP, der for ham 
var uoverstigelig. 
</p><p>
»I vil skille Storbritannien ad. Det vil jeg ikke være med til. Det er ikke 
til det britiske folks bedste«, sagde premierministerkandidaten. 
</p><p>
Men Nicola Sturgeon lod sig ikke slå ud. 
</p><p>
»Tænk over det: For første gang i fem år har du chancen for at sparke de 
konservative på porten. Folk vil aldrig tilgive dig, hvis du ikke gør det«, 
sagde hun og høstede bifald fra salen af tilskuere, der var mødt frem. 
</p><h3>
Venstreorienteret publikum 
</h3><p>
Til gengæld buhede tilskuerne af UKIP-leder Nigel Farage, der lagde ud med at 
sige, at han var den eneste politiske leder »der sagde hvad folk virkelig 
tænker«. 
</p><p>
Under debatten nåede han også at beskylde BBC for at have sammensat et 
studiepublikum »der selv efter BBCs venstreorienterede normer var et nyt 
lavpunkt«. 
</p><p>
Hvorefter han blev afbrudt af vært Jonathan Dimbleby, der præciserede, at det 
var et uafhængigt meningsmålingsinstitut, der havde sammensat publikum som 
et akkurat udsnit af den britiske befolkning. 
</p><p>
Nigel Farage brugte enhver lejlighed til at få bragt UKIPs yndlingsemner på 
banen: Problemer med immigration og medlemskabet af EU. Hvad enten der var 
tale om det britiske sundhedssystem, boligsituationen, forsvaret eller 
økonomien generelt, havde Nigel Farage et svar, der gik ud på at melde 
Storbritannien ud af EU. Han kom i verbalt klammeri med blandt andre Nicola 
Sturgeon, da han anklagede de øvrige politikere for at lukke øjnene for at 
boligkrisen var en følge af en ”åben dør-politik, når det gælder 
immigration«. 
</p><p>
»Vi skal ikke dukke os fra at tage debatten. Men kan vi lige få fastslået, at 
immigranter samlet set bidrager positivt til den britiske økonomi«, sagde 
SNP-lederen. 
</p><p>
ED Miliband mente, at man burde sætte grænser for hvornår immigranter skal 
kunne modtage velfærd. På spørgsmålet om EU var han fast i mælet. 
</p><p>
»Det ville være katastrofalt for Storbritannien at melde sig ud af EU. Jeg vil 
ikke med til det«, sagde han. 
</p><h3>
Den engelske hund 
</h3><p>
Men Labour-lederen havde flere gange svært ved at sætte sig igennem i 
debatten, der i stedet blev domineret af den skotske leder. Et faktum, der 
blandt andet blev påpeget af Nigel Farage, der mente, at mange englændere 
var urolige over om ”den skotske hale vil logre med den engelske hund” i 
fremtiden. 
</p><p>
Det var netop den slags episoder David Cameron formentlig havde håbet på, mens 
han sad hjemme ved tv-skærmen og betragtede den debat han havde meldt sig ud 
af. 
</p><p>
Strategisk kan det vise sig at være en brøler. De fem oppositionsledere var 
nemlig enige om en ting: Camerons dage i Downing Street bør være talte. 
</p><p>
Selv Nigel Farage sagde, at han var mere parat til at arbejde sammen med 
Labour end de konservative i tilfælde af, at der skulle indgås koaltioner. 
</p><p>
»Hvis det altså ikke lige var for spørgsmålet om en folkeafstemning om EU. 
Hvis Labour ville love en folkeafstemning, så kan vi godt gøre forretninger 
med dem«, tilbød Nigel Farage. 
</p><p>
Men det var ikke den slags datingshow. 
</p><p>
Direkte adspurgt sagde Ed Miliband, at han satsede på, at Labour fik et rent 
flertal. Medmindre der sker en politisk jordskælv af dimensioner, så viser 
meningsmålingerne ingen tegn på, at det er på vej til at ske. Heller ikke 
efter en debataften, hvor det ikke rigtig lykkedes Labourlederen at rage så 
meget op over mængden, at han lignede en premierminister. 
</p><p class=" bl-elem">
Hvis han skal rykke ind i Downing Street, kommer det ikke til at ske uden 
hjælp fra et – eller flere af de partier han skændtes med torsdag aften. 
</p>	
</div>

</div></body></html>
