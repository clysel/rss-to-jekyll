---
layout:     post
title: 	    "Lyntog undgik med få minutter at blive kvast af kollapset vejbro "
post_author:	    Anne Marie Lykkegaard
post_date:	    Mon, 23 Feb 2015 11:21:49 +0000
post_site:	    ing.dk 
post_link:	    http://ing.dk/artikel/lyntog-undgik-med-faa-minutter-blive-kvast-af-kollapset-vejbro-174314
---
<html><body><div><section class="body"><p>800 tons stål og beton ligger nu og spærrer en togstrækning i Østrig, efter at en endnu ufærdig vejbro lørdag aften omkring kl. 18 kollapsede nær byen Graz. Ingen mennesker kom til skade ved sammenstyrtningen – men det var tæt på.</p>
			<p>Kollapset skete ifølge <a href="http://www.20min.ch/panorama/news/story/Zugpassagiere-entkommen-nur-knapp-Brueckeneinsturz-25022990">østrigske medier</a>, kort tid efter at et lyntog med et ukendt antal passagerer havde passeret under broen. Hver dag kører omkring 100 tog ifølge <a href="http://www.apa.at/News/6422476748/bruecke-in-graz-umgebung-eingestuerzt.html">Austria Presse Agentur</a> under broen.</p>
			<p>Ingeniører og bygningsarbejdere er allerede gået i gang med at undersøge årsagen til kollapset, som formentlig ligger i det bærende stillads.</p>
			<p>»Situationen er stadig en smule kaotisk, da vi stadig ikke kender den præcise årsag til kollapset, men det har formentlig noget at gøre med stilladset,« sagde Rainer Kienreich, der er administrerende direktør for det statsejede østrigske infrastrukturselskab Asfinag, på et pressemøde ved den nedstyrtede bro.</p>
			
			<p>Efter broens kollaps blev syv boliger evakueret, fordi en kran ved broen var blevet beskadiget og risikerede for at vælte ned i husene. Kranen blev søndag demonteret, og beboerne kunne vende hjem.</p>
			<p>Togstrækningen er nu lukket, og der er <a href="http://www.20min.ch/panorama/news/story/Zugpassagiere-entkommen-nur-knapp-Brueckeneinsturz-25022990">ifølge mediet 20 Minuten</a> indsat togbusser til at transportere de omkring 10.000 passagerer, der hver dag kører på strækningen mellem Salzburg, Graz og Wien. Strækningen vil være lukket i mindst to uger.</p>
			<p>Broen skulle have stået færdig i slutningen af 2015, men det er endnu usikkert, hvor mange uger eller måneder byggeprocessen bliver forsinket efter kollapset.</p>
			<p>Også herhjemme har vi haft flere eksempler på broer, som er styrtet sammen under opførelsen, senest i september på Helsingørmotorvejen.</p>
			
		</section></div></body></html>
