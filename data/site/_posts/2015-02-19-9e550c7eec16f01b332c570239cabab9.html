---
layout:     post
title: 	    "Platon og Sokrates om erotik, former og ironi"
post_author:	    
post_date:	    Thu, 19 Feb 2015 16:15:39 +0100
post_site:	    politiken.dk 
post_link:	    http://politiken.dk/kultur/fakta_kultur/ECE2554607/platon-og-sokrates-om-erotik-former-og-ironi/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p><i class=" bl-elem">Ekstern lektor Jakob Leth-Fink giver til Politiken en introduktion til 
Platons og Sokrates' begreber - i anledning af udgivelsen af sjette og 
sidste bind af Platons samlede skrifter på dansk.</i></p><p><b class="ext-link">SEKS HJERTER</b><a class="embeddedlink" href="http://politiken.dk/kultur/boger/ECE2552590/seks-hjerter-platons-samlede-vaerker-faar-smukt-punktum-og-finale/">Platons samlede værker får smukt 
punktum og finale</a></p><p><b>Former</b></p><p>
Tidligere ofte oversat ’ideer’. En form (eidos, idea) er i normal græsk 
sprogbrug den skikkelse, eller det udseende, en given ting har. Form er i 
denne forstand noget fysisk, som når vi siger 'Arnold Schwarzenegger er i 
form'. De former, Platon er interesseret i, er derimod kun tilgængelige 
gennem tænkning, som når vi siger 'Arnold Schwarzenegger er et menneske og 
det er Stephen Hawking også.' Uanset hvor forskellige de er i fysisk 
fremtoning, er det korrekt at tale om dem og tænke på dem som mennesker. Det 
kan vi kun, fordi de begge er udtryk for den ene, evige, uforanderlige og 
tænkelige form ’menneske’. 
</p><p>
Hos Platon optræder formen altså nærmest som indbegrebet af en given ting. Den 
kan muligvis opfattes som en kasse, der indeholder en fuld forklaring på, 
hvad tingen er. Formen skal derfor sprogligt udtrykkes som en definition. 
Hos Platon jagter Sokrates næsten altid definitioner på centrale etiske 
begreber. 
</p><p><b>Fænomener</b></p><p>
Et fænomen er det, der kommer til syne for sansningen (som regel). Fænomener 
er altså for det meste enkeltting som f.eks. Schwarzenegger og Hawking. 
Fænomenerne adskiller sig fra formerne ved at de hele tiden forandrer sig: 
håret vokser (eller værre: svinder), det skifter farve over tid osv. I 
modsætning til enkelttingen Arnold har formen ’menneske’ ikke noget hår og 
den forandrer sig ikke osv. I sig selv er fænomenerne umulige at erkende. 
For det der er sandt om et fænomen i dag, kan være falsk i morgen 
(fænomenerne forandrer sig jo hele tiden). Den eneste grund til at vi kan 
tale meningsfuldt om fænomenerne er, at der findes former. Fænomenet er et 
ufuldkomment udtryk for formen og er i sin eksistens afhængig af formen, 
ligesom en skygge er afhængig af det som kaster den. Hele vores omverden er 
en fænomenverden. Vi er selv kun skygger (fænomener) og holdes fanget i en 
skyggeverden, som det fremgår af Hulebilledet i Staten. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/kultur/boger/ECE2549807/forsker-ikon-platon-er-imidlertid-en-rigtig-lurendrejer/">Forsker-ikon: »Platon er 
imidlertid en rigtig lurendrejer«</a></p><p><b>Erotik</b></p><p>
Sokrates siger et par steder, at det eneste, han forstår sig på, er erotik. 
Eros er begær og begær retter sig mod at opnå noget, man endnu ikke har (men 
gerne vil have). Det Sokrates gerne vil have, men ikke har, er visdom 
(sofia). Han er altså egentlig ’elsker af visdom’ (filo-sof). Når Sokrates 
derfor siger, at han kun forstår sig på erotik, betyder det nok, at han som 
det eneste forstår sig på at filosofere. Sokrates ved hvordan man skal nærme 
sig visdommen, kurtisere den og prøve at vinde den for sig. Filosofi er 
altså ikke en følelsesmæssigt distanceret aktivitet. Filosofi er ligesom 
vild forelskelse: den ændrer dit syn på verden, på dig selv og på den du 
elsker. Erotikken hæver filosoffens blik op over det dagligdags og trivielle 
og sætter alting i et bedre og klarere lys. 
</p><p><b>Dygtighed</b></p><p>
Blev tidligere ofte oversat ’dyd’. Dygtighed (arete) udtrykker den bedst 
mulige tilstand ved en given ting. Hestens dygtighed består i at være den 
bedst mulige hest (altså have fysisk styrke, disciplin, udholdenhed eller 
hvordan en hest nu end er ’bedst’). Knivens dygtighed består i at udføre 
knivens funktion på den bedste måde (altså at skære godt) osv. Menneskelig 
dygtighed er primært etisk (mod, retfærdighed, selvbeherskelse osv.). I 
Platons dialoger spørger Sokrates igen og igen efter definitioner af de 
karaktermæssige (etiske) former for dygtighed. Sokrates mener, at 
menneskelig dygtighed i virkeligheden er viden af en særlig slags. Tanken 
er, at hvis du ved, hvad der er bedst, vil du også automatisk gøre, hvad der 
er bedst. Han skelner altså ikke skarpt mellem tænkning og handling (teori 
og praksis). 
</p><p><b>Viden</b></p><p>
Viden består i at angive årsagen til, at noget forholder sig som det gør. 
Viden er altså at råde over grunde, der forklarer et sagforhold. Platon 
mener tilsyneladende, at en korrekt definition giver viden. Imidlertid er 
det ikke nok at sidde inde med definitioner. Den vidende skal også kunne 
forklare og forsvare sin viden, hvis han bliver udfordret til det i en 
debat. Han skal kunne forklare sig (logon didonai hedder det på græsk). Til 
viden hører derfor også den dialektiske evne til at (ud)spørge andre og 
(for)svare (sig) selv. Viden opnås altså ikke empirisk, men på baggrund af 
dialog. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/kultur/ECE2553846/platons-hulelignelse-genfortalt-vi-ved-jo-ikke-om-vi-bare-er-nede-i-hulen-agtigt/">Platons hulelignelse 
genfortalt: »Vi ved jo ikke, om vi bare er nede i hulen-agtigt«</a></p><p><b>Menneske</b></p><p>
Platon ser ud til at være på jagt efter en ny forståelse af, hvad det vil sige 
at være et menneske. Han ved selvfølgelig godt, at mennesket har en række 
fysiske kendetegn, men han opfatter dem tilsyneladende som underordnede 
(skyggeagtige). I egentlig forstand er et menneske sin sjæl. For Platon er 
’det indre menneske’ altså det egentlige menneske. Sokrates arbejder 
utrætteligt for at få andre til at passe på deres sjæl, altså i 
virkeligheden at passe på sig selv. 
</p><p><b>Staten</b></p><p>
En stat er et fællesskab af mennesker (indgået gennem en slags kontrakt). 
Fællesskabet gør arbejdsdeling og professionalisme mulig og heraf følger 
handel og til sidst en pengeøkonomi. Der er en indbygget tendens i sådanne 
fællesskaber til at komme i strid med sig selv eller andre fællesskaber om 
fordelingen af ressourcer. Platons politiske tænkning handler i meget høj 
grad om at indrette samfund eller stater på en sådan måde, at de forbliver 
stabile og harmoniske helheder. 
</p><p><b>Ironi</b></p><p class=" bl-elem">
Sokrates bliver ofte beskyldt for at være ironisk. Heri ligger en anklage om 
at holde noget potentielt meget værdifuldt tilbage fra andre (nemlig viden). 
Mange af dem Sokrates taler med har på fornemmelsen, at Sokrates godt kunne 
sige mere, men at han bare ikke vil sige mere. Sokrates afslører andres 
uvidenhed men påstår altid, at han ikke selv ved noget om det virkelig 
vigtige. Ironikeren er altså det modsatte af en pralhals: Hvor pralhalsen 
siger »jeg scorede det afgørende mål« (selvom han ikke gjorde), siger 
ironikeren »jeg scorede ikke det afgørende mål« (selvom han muligvis 
gjorde). 
</p>	
</div>
</div></body></html>
