---
layout:     post
title: 	    "Magtkampen i Iran vil fortsætte efter atomaftale"
post_author:	    
post_date:	    Thu, 02 Apr 2015 08:33:18 +0200
post_site:	    politiken.dk 
post_link:	    http://politiken.dk/udland/int_mellemoesten/ECE2614801/magtkampen-i-iran-vil-fortsaette-efter-atomaftale/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Forholdet mellem Iran og USA står i centrum for en rammeaftale om Irans 
atomprogram, som kan være indgået ved den udskudte deadline for 
forhandlingerne, der var sat ved midnat til i dag. 
</p><p>
Men en aftale ventes ikke at føre til normalisering af de iransk-amerikanske 
relationer. 
</p><p>
»Man kan ikke fjerne årtiers fjendtlighed med den aftale. Normale relationer 
til USA er stadig et tabu i Iran«, siger en iransk embedsmand anonymt til 
Reuters. Men Hassan Rouhani, der blev Irans præsident i sommeren 2013, har i 
realiteten brudt det tabu ved at engagere sig åbent med USA. 
</p><p>
»Så længe Ali Khamenei forbliver Irans øverste leder, er der ringe chancer for 
normalisering. Tilnærmelse med USA er en større eksistentiel trussel imod 
Khamenei end fortsat konflikt«, siger iraneren Karim Sadjadpour, forsker ved 
tænketanken Carnegie i Washington. 
</p><h3>
Venter på økonomisk mirakel 
</h3><p>
Spændingerne mellem høge og pragmatikere er dæmpet, siden Khamenei offentligt 
støttede de internationale forhandlinger, men den øverste leder taler 
fortsat om USA som »den store Satan«, og fjendskabet over for USA har siden 
den islamiske revolution i 1979 været grundlaget for Irans konservative 
præsteskab. 
</p><p>
»Der er forskellige holdninger til normalisering med USA, når atomkonflikten 
er løst, men Khamenei er imod, og han har det sidste ord at skulle have 
sagt. Men for at rette op på økonomien er han parat til at gå langt«, siger 
ovennævnte anonyme iranske embedsmand. 
</p><p><b class="ext-link">OVERBLIK </b><a class="embeddedlink" href="http://politiken.dk/udland/int_mellemoesten/ECE2611813/overblik-det-har-verdens-ledere-paa-spil-i-atomforhandlinger/">Det har verdens ledere på spil i 
atomforhandlinger</a></p><p>
Sanktionerne mod Iran har betydet halvering af landets olieeksport fra lidt 
over en million tønder olie om dagen i 2012. Dertil kommer, at faldende 
oliepriser også rammer Iran hårdt. 
</p><p>
Flertallet af iranerne menes at støtte præsident Rouhani, og hele 86 procent 
støtter en atomaftale, ifølge det internationale analyseinstitut iPOS. 
Iagttagere i og uden for Iran ser iranerne som de mest proamerikanske i den 
islamiske verden trods præstestyrets antiamerikanisme. 
</p><p>
Almindelige iranere hungrer efter ophævelse af sanktionerne. Til New York 
Times siger skuespilleren Mitra Hajjar: »Min fader er ved at miste synet. 
Medicinen er ikke sanktioneret, men importører kan ikke købe den på grund af 
sanktionerne imod vore banker. Mon han vil kunne se i fremtiden?«. 
</p><p>
Bogholderen Ehsan siger: »Min løn svarer til omkring 200 dollars om måneden, 
min husleje er 170. Og glem ikke, at vi ikke tjener dollars, men rial, der 
har tabt 300 procent i værdi. Jeg venter på et mirakel«. 
</p><h3>
Vestlige interesser 
</h3><p>
Blandt uønskede konsekvenser af en aftale kan blive, at Rouhani holdes i 
strammere snor, når det gælder reformer og menneskerettigheder. 
</p><p>
»For at forhindre øget popularitet og indenrigspolitisk styrke for Rouhani er 
presset på reformfløjen øget og vil fortsætte med det«, siger den iranske 
analytiker Saeed Leylaz til Washington Post. 
</p><p>
Irans høge frygter, at en atomaftale vil betyde, at Vesten begynder at 
interessere sig mere for iranernes menneskerettigheder. På sin officielle 
hjemmeside skriver Khamenei: »Hvis vi ikke havde et atomprogram, ville 
amerikanerne finde en anden undskyldning som bekymring for 
menneskerettigheder«. 
</p><p>
USA og Iran har flere fælles interesser i Mellemøsten. De har i det stille 
samarbejdet imod al-Qaeda i Afghanistan og nu imod Islamisk Stat i Irak. Men 
en utilsigtet konsekvens af en atomaftale kan blive, at Iran med 
sanktionernes ophævelse får bedre råd til at støtte regimet i Syrien. 
</p><p class=" bl-elem">
»Der er stor afstand mellem denne aftale og den Islamiske Republik Irans 
ønsker. De røde linjer, som vi udstak, er ikke blevet fulgt«, sagde Hossein 
Shariatmadari, redaktør ved avisen Kayhan, der ses som budbringer for Irans 
høge, i forhandlingernes sidste runde til Fars News. 
</p>	
</div>

</div></body></html>
