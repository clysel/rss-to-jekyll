---
layout:     post
title: 	    "Antiautoritære kunstnere vil gerne have ridderkorset"
post_author:	    
post_date:	    Wed, 15 Apr 2015 22:30:28 +0200
post_site:	    politiken.dk 
post_link:	    http://politiken.dk/kultur/ECE2629640/antiautoritaere-kunstnere-vil-gerne-have-ridderkorset/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Ordener hænger man nu også på 68’ere, gamle protestsangere og kulturradikale. 
For både den politiske og kulturelle modstand mod kongehusets dekoreringer 
er løjet kraftigt af, og i stigende grad takker, bukker og nejer landets 
udøvende kunstnere, når de får tildelt et ridderkors af hoffet. 
</p><p>
I forbindelse med dronning Margrethes 75-års fødselsdag i morgen har hun 
udvalgt omkring 35 personer, som skal dekoreres med Dannebrogordenen, 
heriblandt et stort antal kulturpersoner. 
</p><p>
»Modstanden er klart under opblødning. Vi har ikke ret mange, som siger nej 
tak til et ridderkors. Det var der før i tiden af forskellige årsager, såsom 
at man syntes, ordensvæsnet var noget pjat. Jeg tror, at mange har fået en 
forståelse for, at det at få en orden ikke er udtryk for noget automatisk, 
men at det er et anerkendende skulderklap«, siger kongehusets 
ordenssekretær, Henning Fode. 
</p><h3>
Venstrefløjsideologien er blegnet 
</h3><p>
Politiken har analyseret databasen med de næsten 8.600 nulevende modtagere af 
Dannebrogordenen. 
</p><p>
Her finder man kunstnere, som normalt forbindes med den mere antiautoritære 
del af kulturlivet: Per Fly, Anne Linnet, Povl Dissing, Søren 
Kragh-Jacobsen, Line Knutzon, Sebastian og Ib Michael. 
</p><p>
Ib Michael var i audiens på Amalienborg for fem år siden for at takke for det 
ridderkors, han modtog ved dronningens 70-års fødselsdag. Forfatteren 
forklarer, at han ser sig selv som antiautoritær. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/kunst/ECE2338392/kunstnerduo-smelter-dronning-margrethe-haeder-om-til-rolex-ur/">Kunstnerduo smelter Dronning 
Margrethe-hæder om til Rolex-ur</a></p><p>
»Nogle vil sige, at jeg derfor ikke kan holde af dronningen. Men det er 
forkert – det er en falsk modstilling«. 
</p><p>
Historikere med speciale i kongehuset har også registreret, at stadig flere 
venstreorienterede tager imod et ridderkors. 
</p><p>
»Før var det for hele venstrefløjen uacceptabelt at tage imod en 
Dannebrogorden. Ordensvæsenet var man imod af ideologiske grunde, men den 
antihierarkiske indstilling er blegnet på samme måde som hele 
venstrefløjsideologien«, siger Sebastian Olden-Jørgensen, lektor ved 
Københavns Universitet. 
</p><h3>
von Trier: Man skal holde sin sti ren 
</h3><p>
Historisk har en række partier med Socialdemokratiet i spidsen kæmpet for at 
afskaffe ordensvæsnet. 
</p><p>
I dag understreger Socialdemokraterne, at partiet ikke er imod ordener. Helle 
Thorning-Schmidt ønsker ikke at kommentere, om regeringens ministre bør lade 
sig dekorere. 
</p><p>
De radikale holder dog fast i partiets 110 år lange modstand. Med EU-kommissær 
Margrethe Vestagers ord: 
</p><p>
»Ordener hænger man på idioter«. 
</p><p><b class="ext-link">SE OGSÅ</b><a class="embeddedlink" href="http://politiken.dk/fotografier/historiskefoto/ECE941689/foto-dronning-margrethes-liv-i-billeder/">Foto: Dronning Margrethes liv i 
billeder</a></p><p>
Filminstruktør Lars von Trier modtog i 1997 et ridderkors. Men da han følte 
sig moralsk forpligtet til at omtale kongehuset mere positivt, leverede han 
det tilbage tre år senere. 
</p><p>
»Mange mener, at det er harmløst at modtage. Men det var uforeneligt med mine 
principper som republikaner. Folk, der siger ja tak til ridderkorset og 
giver slip på deres principper, mister deres standard. Man skal holde sin 
sti ren, og det valgte jeg selv at gøre – med forsinkelse«, siger von Trier, 
der før dagens omfattende fejring af dronningen tilføjer: 
</p><p class=" bl-elem">
»Der er gået galskab i majestæteriet. Alle er blevet fuldstændig skamløse. 
Engang var der 20-30 personer, der ikke rejste sig for kongen i Det Kgl. 
Teater på grund af deres principper. Nu rejser alle sig – ikke mindst de 
kulturradikale«. 
</p>	
</div>

</div></body></html>
