---
layout:     post
title: 	    " Dansk initiativ: Få en international lederuddannelse online"
post_author:	    1474715
post_date:	    Thu, 19 Mar 2015 10:34:58 +0000
post_site:	    karriere.jobfinder.dk 
post_link:	    http://karriere.jobfinder.dk/artikel/dansk-initiativ-faa-en-international-lederuddannelse-online-2843
---
<html><body><div><section class="body"><p>Steen Frederiksen havde igennem en længere periode været irriteret over aldersgennemsnittet til FIDIC­-konferencerne:</p>
			<p>»Som jeg plejer at sige: De har allesammen fremtiden bag sig,« siger han om den gruppe af direktører og bestyrelsesformænd, som var det typiske klientel til konferencerne.</p>
			<p><a href="http://www.jobfinder.dk/jobs/?utm_source=Karrieresite&amp;utm_medium=Link&amp;utm_campaign=Se%20nyeste%20job?utm_source=Karrieresite&amp;utm_medium=Link&amp;utm_campaign=Se+job">Nye udfordringer? Tjek Jobfinder</a></p>
			<p>Så da han fik mulighed for at sidde i den organiserende komité frem mod konferencen i København i 2004, ville han gøre noget for at tiltrække flere unge ingeniører. Midlet blev et online videreuddannelseskursus, som han selv udviklede og i dag er underviser på. Et middel, der viste sig at blive ganske succesfuldt.</p>
			<p><aside class="plugin right box"><br/><strong>FIDIC</strong></aside></p>
			<ul><li>FIDIC er en international paraply­organisation for de nationale foreninger af rådgivende ingeniører.   </li>
			<li>Foreningen repræsenterer over 100 forbund og flere end 1,5 mio. inge­niører verden over.  </li>
			<li>Det danske medlem er Foreningen af Rådgivende Ingeniører, FRI.<br/></li>
			</ul><h2>Et enestående format</h2>
			<p>Steen Frederiksen har siden søsættelsen undervist over 500 unge inge­niører fra et utal af lande gennem et enestående kursusformat.</p>
			<p>»Det specielle ved kurset er dels, at vi samler kursister fra en række forskellige lande, dels at det er relativt billigt forstået på den måde, at kursisterne ikke skal rejse for at deltage,« forklarer han.</p>
			<p>»Vi har en deltager i år fra Syd­sudan. Jeg tror ikke, at der udbydes ret mange management-kurser for ingeniører i Juba og omegn, men han kan altså sidde der i Sydsudan og deltage i kurset over nettet,« siger Steen Frederiksen.</p>
			<p>Deltagerne er typisk cirka 40 år, og på tilmeldingslisten finder man hvert år et par danskere, ligesom der ofte er op mod 20 procent kvinder med, hvilket er en højt andel i ingeniørbranchen.</p>
			<p>Selve undervisningen er baseret på cases, som er faktiske problemer fra den rådgivende ingeniørverden. De fokuserer på administration, drift og markedsføringsforhold.</p>
			<p>Kursisterne besvarer individuelt spørgsmål i relation til casen, som man diskuterer intensivt med resten af gruppen i en webbaseret classroom session, hvor de studerende præsenterer deres svar. Her sidder Steen Frederiksen sammen med en mentor klar til at kommentere, korrigere og supplere.</p>
			
			<p>Kurset kulminerer i september til den årlige FIDIC-konference, hvor gruppen har deres sidste sessioner, den såkaldte future leaders-­workshop. Her bliver de bedt om at formulere deres forventninger til fremtidens krav inden for lederskab i den rådgivende ingeniørbranche, for som Steen Frederiksen plejer at sige til sine kursister: ‘You are the future leaders in our industry’.</p>
			<h2>Internationalt netværk</h2>
			<p>De fleste kursister ender i administrative lederstillinger efter at have gennemført kurset.</p>
			<p>»Det er helt tydeligt, at deltagerne avancerer, fordi det er teknikere, som får en management-overbygning. Langt de fleste får en højere stilling efterfølgende,« siger Steen Frederiksen.</p>
			<p>En af de store fordele ved at deltage i onlinekurset hos FIDIC er det store internationale netværk, man får.</p>
			<p>»Det, at de på det her kursus møder mennesker fra 30 andre lande, er helt enestående. Den dag, de pludselig har et job i det pågældende land, kan de sende en mail til deres gamle medkursist. Det er en kolossal fordel,« siger han.</p>
			<p>Siden 2004 er kurset vokset. Hvor den første årgang bestod af 16 kursister, er der i år 65 tilmeldte. Dermed har Steen Frederiksens idé udviklet sig til et succesfuldt foretagende, og det oprindelige mål med at lokke flere unge til FIDIC-konferencerne er også opnået. Der deltager i gennemsnit cirka 700 til konferencerne, og med dette tiltag stiller Steen Frederiksen let med et hold på 70-80 unge ingeniører:</p>
			<p>»Ad den her vej er det lykkedes at forynge deltagerne til konferencerne, hvilket jo på sin vis var den oprindelige hensigt med de her kurser.«</p>
		</section></div></body></html>
