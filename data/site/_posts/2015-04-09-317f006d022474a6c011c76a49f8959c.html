---
layout:     post
title: 	    "Et graduateforløb er hårdt, men åbner mange døre"
post_author:	    15300
post_date:	    Thu, 09 Apr 2015 08:00:09 +0000
post_site:	    karriere.jobfinder.dk 
post_link:	    http://karriere.jobfinder.dk/artikel/et-graduateforloeb-er-haardt-men-aabner-mange-doere-2923
---
<html><body><div><section class="body">
			<p>Novo Nordisk, Danfoss, Novozymes. Siemens, Carlsberg – mange af de helt store ingeniørarbejdspladser tilbyder efterhånden deres egne graduate-programmer. Og spørger man Novo Nordisk, er der flere gode grunde til det.</p>
			<p>»Kampen om talenterne er skærpet. De store virksomheder er optaget af at tiltrække dygtige mennesker, og mange opfatter graduate-programmer som et koncept til at tiltrække dygtige, unge kandidater,« lyder det fra Ove Munch Ovesen, seniorrådgiver hos Novo Nordisk, som sidste år ansatte 60 graduates og regner med at ansætte 42 i år.</p>
			<p><a href="http://www.jobfinder.dk/jobs/?utm_source=Karrieresite&amp;utm_medium=Link&amp;utm_campaign=Se%20nyeste%20job?utm_source=Karrieresite&amp;utm_medium=Link&amp;utm_campaign=Se+job">Jobfinder er fuld af muligheder - tjek selv.</a></p>
			<p>Ove Munch Ovesen kalder graduate- programmet oplagt for de ingeniør­kandidater, som har fagligheden, personligheden og engagementet, men som måske ikke er helt skarpe på, hvad de egentlig vil bruge de næste 40 år af deres arbejdsliv på:</p>
			<p><aside class="plugin right box">
			  Fakta: Graduate-programmer</aside></p>
			<ul>
			<li><p>Et graduate-program er et karriereudviklingsprogram af typisk to års varighed for ingeniører og andre akademikere med en kandidatgrad.</p></li>
			<li><p>Som regel arbejder man i forskellige afdelinger i organisationen. Ofte kan der også være udlandsophold involveret.</p></li>
			<li><p>Virksomheder som Danfoss, Grundfos, Siemens, Nordea, Danske Bank, Energinet, Arla og Carlsberg tilbyder alle graduate-­programmer.</p></li>
			<li><p>Du finder opslag om graduate-programmer <a href="http://karriere.jobfinder.dk/artikel/www.studiejobfinder.dk">her</a>.</p></li>
			</ul>
			<p>
			</p>
			<p>»Hvis du står som ung ingeniør og ved 100 procent, hvad du vil, så søg et permanent job. Hvis det imidlertid er sådan, at du gerne vil prøve forskellige aspekter af i en international farmaceutisk virksomhed – salg, lean i vores produktion eller produktudvikling – så skal du gå efter et graduate-program.«</p>
			<p>I Novo Nordisks tilfælde er der, som i de fleste graduate-programmer, tale om et toårigt forløb, hvor kandidaten kommer ud i tre forskellige rotationer og mindst ét udlandsophold.</p>
			<h2>Videntung branche</h2>
			<p>Også i management consulting-virksom­heden Valcon er toårige gradu­ate-programmer et hit. Sidste år fik rekrutteringschef Bjarke Reffstrup over 500 ansøgere til otte stillinger.</p>
			<p>For Valcon er graduate-programmerne en oplagt måde at introducere de unge kandidater til en branche, der lever af erfaring og højt specialiseret viden.</p>
			
			<p>»Vi er i en branche, hvor vores kunder forventer, vi er eksperter og skarpere og dygtigere end dem. Når det er sagt, så er der også plads til og brug for at lære nyuddannede op i konsulentfaget. Efter en årrække med vækst og stor tilgang af erfarne konsulenter er vi nået dertil, hvor vi nu også kan absorbere og ønsker at opfostre vores egne,« siger han.</p>
			<p>Både Novo Nordisk og Valcon ansætter kun graduates med en kandidat­eksamen. I Valcons tilfælde har man gode erfaringer med kandidater inden for Management Engineering samt Design og Innovation.</p>
			<h2>Krævende nomadeliv</h2>
			<p>For Ove Munch Ovesen betyder uddannelsesretningen ikke det store. Det er hans overbevisning, at teoretisk inge­niør­viden kan foldes ud i mange hjørner af en organisation.</p>
			<p>Men han understreger, at et graduate­program intet har med et trainee- eller praktikforløb at gøre. Der skal leveres resultater, og det kræver sit at leve et nomadeliv, hvor man arbejder med lean i Bagsværd i otte måneder kun for så at pakke rygsækken og tage til Sydney for at arbejde med salg de følgende otte.</p>
			<p>»Noget af det, man skal overveje, er, at det er krævende. Det er krævende forstået på den måde, at man tre gange inden for to år skal falde til jobmæssigt og socialt inden for tre meget forskellige områder. Og det stiller selvfølgelig sine krav,« påpeger Ove Munch Ovesen.</p>
		</section>
		  </div></body></html>
