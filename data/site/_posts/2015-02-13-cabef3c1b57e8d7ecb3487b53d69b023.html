---
layout:     post
title: 	    "Kommentar: Tåbelige cookieregler får os til at sidde fast i trafikken"
post_author:	    Daniel Bergsagel
post_date:	    Fri, 13 Feb 2015 08:00:05 +0000
post_site:	    ing.dk 
post_link:	    http://ing.dk/artikel/leder-taabelige-cookieregler-faar-os-til-sidde-fast-i-trafikken-174076?utm_medium=feed&utm_source=version2.dk&utm_campaign=it_nyheder
---
<html><body><div><section class="body"><p><strong>Bilister, der parkerer</strong> på Aalborg Havn, får med store skilte besked på, hvilken vej de hurtigst kommer til motorvejen. De sparer tid, som de havde brugt i kø ved valg af den forkerte rute, og de sparer miljøet for udslip af partikler og NOx.</p>
			<p><strong>Systemet i Aalborg</strong> er en forsmag på, hvad moderne teknologi kan gøre for at hjælpe trafikken på rette vej. Det er enkelt at installere, billigt og har potentiale til at udnytte vores veje bedre med positive følger for både økonomi, tidsforbrug og miljø. Derfor benytter mange andre kommuner, flere lufthavne og vejmyndigheder samme princip.</p>
			<p><strong>Der er bare ét problem:</strong> Det er forbudt. Systemet bygger på en teknologi, som EU’s politikere i en misforstået frygt for overvågningssamfundet blokerer for. De vil ikke tillade indsamlingen af de unikke adresser, MAC-adresser, som trafikanternes mobiltelefoner udsender fra indbygget wifi og Bluetooth. Den slags indsamling kræver brugernes godkendelse.</p>
			<p><strong>Det er naturligvis urealistisk</strong> at forestille sig, at bilisterne på landets indfaldsveje surfer ind på en hjemmeside, mens de sidder bag rattet, og trykker ja til at registrere deres MAC-adresser, uanset hvor gerne de ville ledes gennem myldretiden. Men sådan lyder det uomtvistelige krav, der følger af EU-direktivet om de cookies, som også møder brugerne på internet.</p>
			<p><strong>Indsamlingen af data</strong> fra mobil­telefonerne sker ellers med et  system, som netop tager hensyn  til brugernes privacy. Leverandøren, Blip Systems, sørger for, at ingen bilister kan identificeres. Det sker ved at hashe MAC-adresserne på en måde, så de aldrig kan spores tilbage til den enkelte bilist. Der er altså ingen risiko for, at hverken firmaet selv, myndighederne eller evt. hackere kan følge den enkelte bilists færden. Selv nogle af landets skarpeste kritikere af overvågning har meget lidt at kritisere Blip Systems og kommunernes brug af det for.</p>
			<p><strong>Endnu bedre systemer</strong> kan naturligvis designes helt fra bunden, men det smarte er, at mobiltelefonerne med MAC-adresser er der her og nu. Det er en meget lavthængende frugt at udnytte dem til at lede os bedre gennem bilkøer og lufthavne. Alligevel har flere kommuner måttet stille systemet i bero, og resten vil utvivlsomt følge efter. Erhvervsstyrelsen har hidtil været meget forsigtig med at håndhæve reglerne, men ifølge en række eksperter, som Ingeniørens it-medie, Version2, har talt med, er der ingen tvivl om lovovertrædelsen.</p>
			<p><strong>Det kræver en ændring</strong> af  EU’s cookie-direktiv, hvis vi igen skal drage nytte af systemerne til at lette de værste bilkøer. Sådan en ændring kan tage årevis, så det bedste, der er at sige om den sag, er, at det hastede i forvejen. Lovgivningen fejler også med tvungne advarsler mod harmløse cookies, mens den ikke hindrer, at f.eks.  reklamenetværk kan kortlægge vores færden på nettet og jagte os med budskaber, vi ikke har bedt om.</p>
			<p><strong>Velmenende politikere</strong> har vedtaget cookiereglerne for at beskytte vores privatliv, men de har været alt for detaljerede. Teknologien udvikler sig med rivende hast, og deres lovgivning rammer ved siden af. Nu får de travlt med at ændre den og sørge for, at den ikke står stille i fremtiden.</p>
		</section></div></body></html>
