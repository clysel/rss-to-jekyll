---
layout:     post
title: 	    "Ildsjæle har skabt nyt liv med fælles virksomhed i Odsherred "
post_author:	    
post_date:	    Fri, 13 Mar 2015 10:33:32 +0100
post_site:	    politiken.dk 
post_link:	    http://politiken.dk/oekonomi/bolig/ECE2583979/ildsjaele-har-skabt-nyt-liv-med-faelles-virksomhed-i-odsherred/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4 class="">
Serie</h4>
<h5>
Det Delte Land</h5>
<p class="fakta-body" data-buildingblock="embedded_factboxlink">
Boligfesten er i gang i København og andre store byer. Imens står huspriserne 
i stampe ude på landet, og mange flytter væk. Men ikke alle har givet op. 
Politiken undersøger ugen igennem det skæve Danmark med udgangspunkt i 
København - og Odsherred, der mod alle odds har skabt en positiv udvikling i 
det nordvestlige hjørne af Sjælland. 
</p>
</div><p>
Æbler i alle afskygninger ruller op ad båndet. Grønne og røde æbler. 
Kuglerunde og halvskæve. Skinnende og plettede. 
</p><p>
Men de rådne æbler kommer ikke langt. 
</p><p>
Bevæbnet med gule handsker og et årvågent blik spotter Morten Hylleberg og 
andre frivillige de dårlige æbler. Med raske bevægelser smider de alle 
ildelugtende og brune æbler ned i en stor trækasse. Så de ikke forurener de 
friske æbler, der presses til mørkegul æblemost og sælges i flasker under 
navnet Egebjerg Most. 
</p><h3>
Æblerne lå bare og rådnede op 
</h3><p>
Æblerne blev sidste efterår samlet ind fra haverne i Egebjerg og omegn i 
Odsherred og lagt i trækasser. Hver kasse indeholder 300 kilo æbler og har 
ligget lagret i et kølerum hos Sidinge Gårdbutik kun to kilometer fra 
Egebjerg. 
</p><p>
»Det var ærgerligt, at æblerne faldt ned af træerne i alle haverne, og at 
ingen magtede at samle dem op. De lå bare og rådnede op. Så vi spurgte, om 
folk ville samle dem ind til os. Eller også tilbød vi, at vi selv kom ud og 
hentede æblerne«, fortæller Morten Hylleberg. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/oekonomi/bolig/ECE2582601/landsbyerne-blomstrer-naar-byboerne-kommer/">Landsbyerne blomstrer, når 
byboerne kommer</a></p><p>
Den firskårne 43-årige mand med de barkede hænder og det brede smil har mange 
kasketter. Deltidsbetjent, selvbygger, landmand, iværksætter, direktør og 
aktivist. En ildsjæl, som er svær at stoppe, når han først har fået smurt 
stemmebåndene. Eller som han selv udtrykker det: 
</p><p>
»Jeg er helt fantastisk til at formøble min tid. Jeg er bare skruet sådan 
sammen, at jeg er et meget engageret menneske. Jeg kan ikke lade være med at 
involvere mig. Og så er jeg god til at få folk med«. 
</p><h3>
Hjælper iværksættere 
</h3><p>
Det var netop, hvad han og andre ligesindede gjorde, da de stiftede 
andelsvirksomheden Egebjerg Landsbyvirksomhed (ELV) for godt to år siden. 
Som det hedder i formålsparagraffen: »En socialøkonomisk virksomhed, som vil 
agere fødselshjælper for iværksættere og ildsjæle i Egebjerg og omegn«. 
</p><p>
»Vi er en kuvøse for iværksættere. Folk kan begynde her, og hvis projektet 
vokser, kan de gå ud igen og stifte deres egen virksomhed. Det vigtigste er, 
at der bliver skabt aktivitet og arbejdspladser her i lokalområdet«, siger 
Morten Hylleberg, som er ulønnet direktør i landsbyvirksomheden. 
</p><h3>
Produktionen giver allerede overskud 
</h3><p>
Et af projekterne under landsbyvirksomheden er Egebjerg Most. Det første år i 
2013 blev der samlet og plukket et par ton æbler, og sidste år blev høsten 
næsten fordoblet. Så i år bliver det til cirka 2.800 flasker med hver 75 
centiliter æblemost. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/bolig/ECE2583986/odsherreds-borgmester-faar-aandenoed-af-lokale-ivaerksaetteres-tempo/">Odsherred har succes med 
lokale iværksættere</a></p><p>
»Vi sælger æblemosten i den lokale brugs og har udvidet salget til andre 
butikker«, fortæller Morten Hylleberg. 
</p><p>
Indehaveren af Sidinge Gårdbutik, Mogens Bentsen, har lånt sit produktionsrum 
ud til de frivillige fra Egebjerg, og han kalder sidste års høst for »rigtig 
god«. 
</p><p>
»Når æblerne lagres hen over vinteren, omdannes syren i æblerne til sukker, så 
mosten får en rund og fyldig smag«, nikker han anerkendende, mens han følger 
de frivilliges arbejde. 
</p><div class="art-quote article-box">
<p class="quote"/>
<blockquote>
<p class="quote-txt">
Vi ville ikke kræve alt muligt af politikerne. I stedet skrev vi ned, hvad vi 
har i området, og hvad vi gerne vil. Det blev et uforglemmeligt borgermøde i 
Egebjergs historie
</p>
<p class="sender">
Morten Hylleberg 
</p>
</blockquote>
</div><p/><p>
Selv om Egebjerg Most kun er i opstartsfasen, giver produktionen overskud. 
Omkring 25 procent af indtægten går til Egebjerg Landsbyvirksomhed, der 
tager sig af regnskab og praktiske udgifter. 
</p><p>
»De sidste penge går til projektejerne. Vi har valgt at lade pengene stå, så 
vi kan investere i at udvide produktionen. Vi har også en ide om at lave 
Egebjerg Is«, fortæller Morten Hylleberg. 
</p><h3>
Drømmen om et gældfrit hus 
</h3><p>
Landsbyvirksomheden har bidraget til udvikling i den økonomisk trængte 
Odsherred Kommune. Den er et resultat af et samarbejde mellem tilflyttere og 
familier, som i generationer har boet i Egebjerg og omegn 25 kilometer nord 
for Holbæk. 
</p><p>
I selve Egebjerg bor der knap 400 mennesker, men når oplandet regnes med 
tredobles antallet. Landsbyen har da også stadig egen brugs, forsamlingshus, 
idrætsforening, børnehave og skole. 
</p><h3>
Under himlen 
</h3><p>
For 10 år siden var Morten Hylleberg en af pionererne i den økologiske 
byggeforening Fri og Fro i udkanten af Egebjerg. Her byggede omkring 25 
voksne tilflyttere selv 16 huse i genbrugs- og naturmateriale. Og med det 
samme antal børn har tilflytterne været med til at puste nyt liv i 
landsbyens børnehave og skole. 
</p><p>
»Der var en pløjemark, da vi kom herud første gang«, fortæller Morten med et 
glimt i øjet. Gadenavnet blev da også ’Under himlen’. 
</p><p>
Det tog Morten Hylleberg og hustruen Hanne Lerstrup Pedersen tre år at bygge 
halmhuset med græs på taget og muslingeskaller under gulvet. Siden fik de 
børnene Gerda og Anton, der nu er 5 år og 3 år. Parrets ide var at bygge et 
hus på natur- og genbrugsmaterialer, så de fik et »gældfrit« hus, som Morten 
formulerer det. 
</p><h3>
Vokset op i en traditionel landmandsfamilie 
</h3><p>
Selv er han vokset op i en traditionel landmandsfamilie i Jylland og uddannet 
landmand. Siden rejste han verden rundt og tog en uddannelse til 
politibetjent. Senere flyttede han sammen med Hanne i en lejlighed i Valby i 
København. 
</p><p>
Men økologi og miljø har altid interesseret parret, og derfor byggede de deres 
bæredygtige drømmehus i Egebjerg. 
</p><p>
Gældfriheden gør, at familien kan leve af Mortens løn som deltidsbetjent hos 
lokalpolitiet i Nykøbing Sjælland. Tre dage om ugen tager han sig af alt 
lige fra voldssager til cyklistprøver på skoler, mens Hanne er begyndt på 
arkitektstudiet. 
</p><h3>
Et historisk borgermøde 
</h3><p>
Men i 2012 skete der noget, som fik parret og de andre tilflyttere til at 
løfte blikket fra deres økologiske samfund. Den lokale skole var 
lukningstruet på grund af for få børn og besparelser. Og da byrådet 
indkaldte til borgermøde om udviklingen i området, mødte borgerne i Egebjerg 
og omegn velforberedt op. 
</p><p>
»Vi ville ikke kræve alt muligt af politikerne. I stedet skrev vi ned, hvad vi 
har i området, og hvad vi gerne vil. Det blev et uforglemmeligt borgermøde i 
Egebjergs historie«, fortæller Morten Hylleberg. 
</p><p>
Omkring 150 fra Egebjerg og omegn mødte op, og Morten Hylleberg fremlagde 
tankerne for 12 byrådspolitikerne med borgmester Thomas Adelskov (S) i 
spidsen. Ideerne boblede frem på mødet: Byforskønnelse, iværksætterhus, 
fjernvarme, fibernet og digitalt nyhedsbrev. 
</p><h3>
Flere børn 
</h3><p>
Landsbyvirksomheden og et bylaug blev etableret efter mødet. Det hele er 
baseret på en tovholderstruktur, hvor folk melder sig til at være ansvarlige 
for at uddelegere opgaverne og føre projekterne ud i livet. 
</p><p>
»Det har skabt en anden fortælling om området. Nu er vi i gang med udvikling 
frem for afvikling. Vi har fået mere stolthed og lokalpatriotisme«, siger 
Morten Hylleberg. 
</p><p>
Målet er at få flere børnefamilier til at flytte til området. Ligegyldigt om 
de så skal pendle ind til Holbæk, Roskilde eller København, eller om de får 
arbejde lokalt i Odsherred. 
</p><p>
I november sidste år åbnede landsbyvirksomheden i samarbejde med kommunen et 
iværksætterhus i Egebjerg med stærk internetforbindelse, mødelokale, 
konferencefaciliteter, foredrag og 21 kontorarbejdspladser. Det har skabt 
stor lokal aktivitet. 
</p><p>
Samtidig er kurven knækket i børnehaven. Fødekæden til et levedygtigt 
lokalsamfund. Som Morten Hylleberg formulerer det: 
</p><p class=" bl-elem">
»Vi er gået fra 28 til knap 40 børn i børnehaven, så det går den rigtige vej«. 
</p>	
</div>
</div></body></html>
