---
layout:     post
title: 	    "Sportsblik: Hallo, glem nu ikke hele Danmarks brave Battling Nelson"
post_author:	    
post_date:	    Sun, 19 Apr 2015 12:30:27 +0200
post_site:	    politiken.dk 
post_link:	    http://politiken.dk/sport/ECE2633940/sportsblik-hallo-glem-nu-ikke-hele-danmarks-brave-battling-nelson/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Når man tænker på, at vi i dette land har museer for alt fra roehakning over 
rumforskning til sporvogne, så kan det undre mig, at man i Danmarks 
Idræts-Forbund og Kulturministeriet aldrig har haft energi, vilje og format 
nok til at skabe et museum – et levende, aktivt, men også tilbageskuende 
museum – for det, som i mere end 100 år har været med til at samle nationen, 
nemlig de store sportsoplevelser.
</p><p>
Heldigvis arbejdes der lige nu med forskellige initiativer, der måske – og <i>måske</i> 
er det rette ord – i den sidste ende kan føre til et egentligt museum eller 
’oplevelsescenter’, som kan være med til at frisætte den samling af 
klenodier, der bl.a. har været oplagret i en kælder under Idrætshøjskolen i 
Vejle, og som for en del sagers vedkommende i dag udgør en art hengemt 
museum under idrætsbetonbunkeren i Brøndby.
</p><p>
Først kommer der et såkaldt ’virtuelt museum’, som kan opleves på 
computerskærmen – og hvis alle interessenterne, altså idrættens bagland, 
organisationerne, kan blive enige om mening og retning med et grundmuret 
museum, kan man henvende sig til de kapitalfolk, der altid har haft et godt 
blik til sporten, bl.a. Carlsberg, og som forhåbentlig stadig er indstillet 
på at spytte i kassen og gøre tankeværket til virkelighed.
</p><h3>
Valhalla
</h3><p>
Men indtil da må vi klare os med de gode initiativer, som forskellige 
specialforbund og behjertede ildsjæle tager for at hindre, at de folk, der 
har tegnet den danske sportsverden ude og hjemme gennem deres 
bemærkelsesværdige præstationer i sportens opblomstring og pionertid, ikke 
glemmes.
</p><p>
Og et af initiativerne er skabelsen af en dansk version af den professionelle 
boksnings Hall of Fame – eller Berømthedernes Hal, ja måske endda <i class=" bl-elem">Boksningens 
Valhalla.</i></p><p>
Man kan spørge, om det nu er på sin plads. Om ikke dansk professionel boksning 
er så nicheagtig, at den næppe kan bære en Hall of Fame alene, uden at det 
bliver en slags <i>Mogens Palles Glade Gildesal</i> – i erkendelse af, at 
den hjemlige professionelle boksescene har været totalt domineret af 
’prommeren’ Palle i 60 år?
</p><p>
Svaret er – ja, sørme er det på sin plads. Helt bestemt. Uden diskussion.
</p><p>
Og det tør jeg godt slå fast, selv om hukommelsesstærke læsere nok kan huske, 
at jeg har et noget anstrengt forhold til boksning. For i bund og grund 
synes jeg, at en idrætsgren, som går ud på at slå modstanderen i hovedet – 
og så kan man nok så højstemt kalde den for ’forsvarets ædle kunst’ – ikke 
kan anbefales.
</p><p>
Men samtidig indrømmer jeg gerne, at jeg har set mange boksekampe i årenes løb 
– af professionelle grunde. Men også, at jeg er blevet revet med af 
stemningen og er blevet imponeret af den seriøsitet, det mod og den 
veltrænethed, boksesporten altid har repræsenteret. Og så hører det i øvrigt 
også med, at boksningen har andel i skabelsen af den moderne danske idræt og 
rummer nogle fantastiske fortællinger og eventyr.
</p><p>
Og selvfølgelig er der andre boksere i spil til Hall of Fame end Mogens Palles 
udvalgte.
</p><h3>
De gode gamle ’old timers’
</h3><p>
Folkene bag initiativet, som sørger for, at bokserne ’udstilles’ i Idrætshuset 
i København, har fundet forskellige temaer frem – bl.a. pionererne, de gode 
gamle ’old timers’, moderne tid, nutiden og personligheder uden for ringen.
</p><p>
Og den første i pionerkategorien – og her skal man have sluttet karrieren 
senest i 1915 – er Jim Smith, der blev født som Nørrebro-drengen Johannes 
Jørgensen tilbage i 1867, og som har status som vort lands første 
professionelle sportsmand. Han boksede i Australien, USA og England og førte 
den professionelle boksning til Danmark.
</p><p>
Dick Nelson – oprindelig Richard Christensen – er den første ’old timer’ i 
Boksningens Valhalla, en fyr, som tog til New York efter sin debut i Danmark 
og skabte sig et stort navn med over 300 kampe. Respekt for det.
</p><p>
Men så er det, jeg springer ind fra venstre og siger: Hallo – glem ikke den 
måske mest karismatiske og mytebærende danske bokser i historien: Battling 
Nelson, der voksede op i København som Oscar Mattheus Nielsen, men som altså 
udvandrede til USA, hvor han – dæleme blot 14 år gammel – debuterede som 
professionel for én dollar. 3. september 1896. Og han blev verdensmester i 
letvægt under navnet ’The Durable Dane’, altså den holdbare eller udholdende 
dansker.
</p><p>
Og det var der en grund til – nogle af kampene gik jo over 40 omgange. Og en 
af dem, som gav Battling størst hæder, fandt sted i 1902, hvor han mødte 
Christy Williams. Danskeren var i gulvet 9 gange, men værre var det for 
Williams, der blev slået ud i 17. omgang – efter at have været i gulvet 42 
gange. De i alt 51 gulvture er vist stadig verdensrekord for en boksekamp.
</p><p class=" bl-elem">
Mon ikke Battling kommer med på det danske sportsmuseum – når det engang 
bygges. Og i Hall of Fame? Uden tvivl.
</p>	
</div>

</div></body></html>
