---
layout:     post
title: 	    "København sælger flere p-licenser, end der er pladser"
post_author:	    
post_date:	    Mon, 23 Feb 2015 11:24:13 +0100
post_site:	    politiken.dk 
post_link:	    http://politiken.dk/oekonomi/bolig/ECE2558650/koebenhavn-saelger-flere-p-licenser-end-der-er-pladser/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Det koster beboere en licens på 720 kroner om året at parkere nær hjemmet i 
det centrale København. Men det er ikke det samme som, at der faktisk er 
plads til at parkere. 
</p><p>
Det viser en opgørelse fra kommunens Center for Parkering, hvor det fremgår, 
at kommunen i 6 af de 17 beboerlicenszoner i og omkring centrum har solgt 
flere p-licenser, end der er pladser. 
</p><p>
I zonen Rosenvængets Allé på indre Østerbro var der i august 2014 solgt 3.289 
beboerlicenser til områdets 2.867 offentligt tilgængelige parkeringspladser. 
Overbookningen afspejles også i kommunens egne optællinger af det faktiske 
daglige parkeringspres, der viser en belægning på 104 procent i området. 
</p><h3>
Konsertativ politiker kalder det dårlig stil
</h3><p>
Tallene vækker forargelse hos det konservative medlem af 
borgerrepræsentationen Jakob Næsager: 
</p><div class="art-quote article-box">
<p class="quote"/>
<blockquote>
<p class="quote-txt">
Havde det været en biografejer, der havde solgt flere billetter, end der var 
sæder, så var han jo blevet sat i spjældet for fusk og bedrageri
</p>
<p class="sender">
Jakob Næsager, (C) 
</p>
</blockquote>
</div><p>»Jeg synes, det er dårlig stil af Københavns Kommune, at man sælger 
licenser til pladser, der ikke findes. Man kan altså ikke modtage pengene 
med den ene hånd uden at ville levere modydelsen. Havde det været en 
biografejer, der havde solgt flere billetter, end der var sæder, så var han 
jo blevet sat i spjældet for fusk og bedrageri«, siger han. 
</p><p>
Billedet af misforholdet mellem antallet af solgte licenser og pladser går 
igen flere steder i centrum, på Christianshavn og Vesterbro. I 
parkeringszonen Skydebanehaven i sidstnævnte brokvarter var der således 
solgt 2.159 beboerlicenser til et område med i alt 1.844 pladser. I de 
kommunale parkeringstællinger har zonen en daglig belægning på 101 procent. 
</p><h3>
Der kan alligevel være et overskud af pladser
</h3><p>
Et overskud af solgte licenser betyder dog ikke nødvendigvis, at belægningen 
alle steder ligger permanent over de 100 procent. Det skyldes, at nogle 
beboere af den ene eller den anden grund ikke parkerer i nærheden af 
privaten alle dage eller benytter private parkeringspladser. Belægningen i 
zonen ’Nørre Vold’ ligger således på 94 procent, selv om der er solgt 1.617 
licenser til områdets 1.526 offentligt tilgængelige pladser. 
</p><div class="art-quote article-box">
<p class="quote"/>
<blockquote>
<p class="quote-txt">
Licensen giver jo ikke ret til en plads, men til at parkere inden for en 
bestemt zone
</p>
<p class="sender">
Jakob Hougaard (S) 
</p>
</blockquote>
</div><p>En parkeringslicens er ikke en pladsgaranti, anfører Jakob Hougaard 
(S): 
</p><p>
»Licensen giver jo ikke ret til en plads, men til at parkere inden for en 
bestemt zone. Men problemet er grundlæggende, at der mangler 
parkeringspladser. Der er ganske enkelt ikke kantsten nok til alle de 
biler«, siger næstformanden i kommunens teknik- og miljøudvalg. 
</p><p>
Derfor vil både Socialdemokraterne og kommunens borgerlige opposition nu bygge 
flere pladser i de pressede områder. Det skal blandt andet ske ved at tvinge 
byens bygherrer og boligselskaber til at realisere 4.000 af de pladser, som 
de gennem årene har fået dispensation til at undlade at oprette, når de 
byggede nyt. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/forbrugogliv/boligogdesign/ECE2558415/nye-parkeringspladser-i-hovedstaden-vil-koste-lejere-dyrt/">Nye parkeringspladser i 
hovedstaden vil koste lejere dyrt</a></p><p>
Men det vil stride imod kommunens klimamålsætning om en lavere andel af biler 
i byen, mener teknik- og miljøborgmester Morten Kabell (Ø): 
</p><p>
»I by efter by over hele verden laver man lige nu tiltag, der ikke blot 
handler om gulerod i forhold til cykler og kollektiv trafik, men som også er 
pisk i forhold til ikke at bruge sin bil så meget eller eje en overhovedet«. 
</p><p>
Parkeringspresset i København er ikke lige stort i alle kvarterer. Og mens de 
automobile københavnere altså nogle steder cirkler frustrerede rundt for at 
finde et sted at holde, bør det i følge opgørelsen være anderledes let 
omkring for eksempel Fælledparken. Her er der solgt 920 beboerlicenser til 
1.927 pladser og er målt en belægning på kun 43 procent. 
</p><p class=" bl-elem">
Der er i alt solgt 33.522 licenser til de 35.770 pladser i kommunens 17 
centrale beboerlicenszoner, som samlet oplever en belægning på 83 procent, 
fremgår det af opgørelsen. 
</p>	
</div>
</div></body></html>
