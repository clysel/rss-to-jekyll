---
layout:     post
title: 	    "Bogholderen fra Auschwitz anklaget i Tysklands sidste kz-sag "
post_author:	    
post_date:	    Tue, 21 Apr 2015 12:00:24 +0200
post_site:	    politiken.dk 
post_link:	    http://politiken.dk/udland/ECE2636979/bogholderen-fra-auschwitz-anklaget-i-tysklands-sidste-kz-sag/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Godt 70 år efter at russiske soldater fra Den Røde Hær indtog dødslejren 
Auschwitz i Polen og befriede de sidste fanger, indledes den formentlig 
sidste sag mod ansatte og udstationerede i Hitlers kz-lejre i dag ved retten 
i den nordtyske by Lüneburg. 
</p><p>
Omkranset af 50 tidligere fanger fra Auschwitz, hvoraf flere skal vidne i 
sagen, er den 93-årige Oskar Gröning anklaget for medvirken ved og medviden 
om drab på 300.000 fanger i lejren. 
</p><p>
Mordene fandt sted i løbet af blot to måneder fra maj til juli 1944, mens 
gaskamrene i Auschwitz nærmest kørte i døgndrift. 
</p><p>
Lægerne har sagt god for at gennemføre retssagen mod Oskar Gröning, der kaldes 
’Bogholderen fra Auschwitz’, fordi han i en periode stod for at registrere 
og optælle de penge, SS-vagterne stjal fra de fanger, som skulle i 
gaskammeret. Pengene skulle sendes til Berlin og bruges i den tyske 
krigsmaskine. 
</p><p>
Sagen mod Oskar Gröning har fået stor opmærksomhed, fordi han selv har 
beskrevet sin tid i dødslejren indgående, og fordi det – antager mange – 
bliver den sidste retssag mod tidligere ansatte i kz-lejrene på tysk grund. 
Både bødler og ofre fra lejrene er ved at dø ud. 
</p><p>
»Det afgørende er ikke, om hr. Gröning kommer til at se et fængsel indefra, om 
han har helbred til at tåle en indespærring, men at man overhovedet 
gennemfører sagen«, siger den tyske forfatter Christoph Heubner, der er 
vicepræsident i Den Internationale Auschwitz Komite, til nyhedsbureauet AFP. 
</p><p>
Det specielle ved sagen mod Oskar Gröning er, at han aldrig har benægtet, at 
han var i Auschwitz og så, hvordan den systematiserede aflivningsfabrik 
virkede. Tværtimod. Den tidligere SS-mand har i årevis kæmpet mod 
holocaustfornægtere som den tidligere tyske soldat Thies Christophersen, der 
boede i Danmark i en årrække, inden han blev udleveret til retsforfølgelse i 
Tyskland, hvor han døde i 1997. 
</p><p>
Da Oskar Gröning på et tidspunkt så Thies Christophersens afvisning af 
massemordet i pamfletten ’Jeg var i Auschwitz/Auschwitz-løgnen’, blev han så 
oprørt, at han skrev til forfatteren, der på det tidspunkt boede og drev et 
trykkeri i Kollund i Sønderjylland: 
</p><p>
»Jeg så alt, gaskamrene, krematorierne, selektionen. Halvanden million jøder 
blev myrdet i Auschwitz. Jeg var der«. 
</p><h3>
Fritaget for tjeneste
</h3><p>
Siden har han forklaret både sin familie og myndighederne om systemet i 
Auschwitz, der efter eget udsagn fyldte ham med væmmelse, så han bad om at 
blive forflyttet. I en 87 sider lang skrivelse til sine nærmeste beretter 
han blandt andet om mordet på en baby straks ved ankomsten til Auschwitz: 
</p><p>
»En baby græder. Barnet ligger på perronen, indhyllet i tæpper. En mor har 
ladet det ligge. Måske fordi hun vidste, at kvinder med børn blev sendt 
direkte i gaskammeret. Jeg så en anden SS-soldat løfte babyen op i benene. 
Gråden irriterede ham. Han smadrede babyens hoved imod jernsiden af en 
lastbil, indtil der blev stille«. 
</p><p>
Til sidst lykkedes det Oskar Gröning at blive fritaget for kz-tjeneste, og ved 
krigens slutning blev han taget til fange ved fronten og interneret i 
England. Da han vendte tilbage til Tyskland, lykkedes det ham at leve et 
normalt liv uden nogensinde at blive straffet. 
</p><p>
Trods sin viden betragter han sig selv som »et uskyldigt lille tandhjul i den 
store maskine«. At Oskar Gröning hidtil har undgået tiltale, undrer ikke 
næstformanden i Auschwitz-komiteen. 
</p><p>
»Han har fortalt meget om, hvad han så i Auschwitz, som øjenvidne. Men han har 
nægtet at indrømme sin medvirken til at holde denne dødsfabrik kørende. Selv 
et lille hjul i en stor mordmaskine spiller også en rolle«, siger Christoph 
Heubner. 
</p><p>
Over for AFP gør han status forud for den formentlig sidste retssag om 
kz-lejrene i Tyskland: 
</p><p>
»Det tyske retsvæsen har været miserabelt og fejlet stort. Det er en fortsat 
skandale i vores efterkrigshistorie. Da krigen sluttede, var 6.500 
mennesker, som havde arbejdet i kz-lejrene, stadig i live. Af dem har i alt 
har 43 SS-mænd været for retten, 9 af dem fik fængsel på livstid, mens 25 
andre fik kortere fængselsstraffe. Alle andre gik fri. Det er kun en lille 
brøkdel, der overhovedet har været for retten«, slår Christoph Heubner fast. 
</p><p>
»Forbryderne kunne dybest set bare vende tilbage til det samfund, de kom fra. 
De forsvandt tilbage i deres gamle nabolag. I mange år var der ingen, som 
bekymrede sig om, hvad de havde lavet. For de overlevende fanger er det et 
bittert faktum, at der var så lidt interesse for at domfælde dem for 
forbrydelser mod menneskeheden«, siger han. 
</p><p>
Et af de vidner, der er rejst langt, er den 87-årige Hedy Bohm. Hun var fange 
i Auschwitz, men bor nu i Canada. Til avisen Die Zeit siger hun 
</p><p class=" bl-elem">
»Han er måske nok gammel, men det er de overlevende også. Der er ingen grund 
til, at han ikke skal stilles for retten. I holocaust var enhver, der blot 
var et lille hjul i maskinen, medansvarlig for mordene«. 
</p>	
</div>

</div></body></html>
