---
layout:     post
title: 	    "3D-model af Mars får Nasas forskere til at glemme, at de er på Jorden"
post_author:	    
post_date:	    Fri, 01 May 2015 13:26:32 +0200
post_site:	    politiken.dk 
post_link:	    http://politiken.dk/viden/ECE2651331/3d-model-af-mars-faar-nasas-forskere-til-at-glemme-at-de-er-paa-jorden/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Til sommer får forskere fra Nasa mulighed for at gå rundt som avatarer i en 
virtuel 3D-fremstilling af Mars, baseret på data fra de robotter, der har 
indsamlet viden om planeten. 
</p><p>
Allerede for et år siden begyndte Nasa at teste en prototype af systemet på 
blandt andre geologen Fred Calef og hans kollegaer, der arbejder i teamet 
bag robotten Curiosity, som indsamler data fra Mars.
</p><p>
»Vores team er spredt mange forskellige steder i verden, så vi kan bedrive 
bedre videnskab hurtigere, når vi kan mødes i en virtuel fremstilling af 
Mars«, fortæller Fred Calef over en telefon fra Nasa i Californien.
</p><p/><p>
Realismen i den nye model er det, der har overrasket ham mest.
</p><p>
»Du glemmer, at du er på Jorden. Du kan gå rundt på Mars, bøje dig ned efter 
en sten - først når du gerne vil samle den op, kommer du i tanke om, at du 
stadig er på Jorden«, siger Fred Calef.
</p><p>
Geologerne vil gerne undersøge sten på Mars - deres placering, og hvilke lag 
de er lavet af. Formålet med undersøgelserne er at finde ud af, om der i 
Mars’ fortid var områder, som var velegnede til mikrober eller andet liv. 
Populært sagt: jagten på livets gåde. Programmet er fodret med data fra 
robotterne, der har givet forskerne information om Mars, og modellen er 
effektiv til planlægning af, hvad robotterne skal kigge efter fremover. Der 
er dog stadig nogle begrænsninger.
</p><p>
»Vi kan ikke løfte eller føle sten eller vide, hvor langt ned under overfladen 
stenen rækker«, siger Fred Calef
</p><p>
Han fortæller, at den næste robotmission er planlagt til at have en radar, der 
kan sende data hjem fra under planetens overflade. Så måske vil man kunne 
fodre den virtuelle verden på Mars med den slags data, og så bliver modellen 
noget mere kompleks og mere givende at bevæge sig rundt i.
</p><p>
Forskerne bevæger sig rundt på planeten som avatarer med en tynd blå streg ud 
fra synsfeltet, så man kan se, hvor de kigger hen. »Det er som at være med i 
en tegneserie«, siger Fred Calef.
</p><p>
Illusionen lader sig gøre med et par digitale briller, som er udviklet af 
Microsoft, og som bliver kaldt for HoloLens. Inde i brillen bliver digital 
grafik lagt hen over den virkelighed, personen med brillerne ser. ’Hololens’ 
er en sammentrækning af ’hologrammes’ og ’lenses’. Det er egentlig lidt 
misvisende, for der er ikke tale om et rigtigt hologram, men om en ren 
grafik, der kun findes inde i brillen.
</p><p class=" bl-elem">
»Hololens skaber en illusion af tredimensionalitet, så det er mere en 
3D-brille, end det er et holografi – men når man er så stor som Microsoft, 
kan man åbenbart godt kalde det for et holografi alligevel«, kommenterer 
Jesper Glückstad, professor ved DTU Fotonik.
</p>	
</div>

</div></body></html>
