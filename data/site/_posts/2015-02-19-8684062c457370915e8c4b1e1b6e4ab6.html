---
layout:     post
title: 	    "Rekonstruktion: 13 timer og 27 minutter"
post_author:	    
post_date:	    Thu, 19 Feb 2015 13:41:23 +0100
post_site:	    politiken.dk 
post_link:	    http://politiken.dk/magasinet/feature/ECE2553780/rekonstruktion-13-timer-og-27-minutter/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<h3>
Krudttønden 
</h3><p>
Lørdag 14. februar om eftermiddagen er der arrangement i Krudttønden på 
Østerbro i København. Krudttønden er et offentligt drevet kulturhus, som af 
mange beboere i området betragtes som deres forsamlingshus. Dagens 
arrangement, ’Kunst, blasfemi og ytringsfrihed’, er arrangeret af Lars Vilks 
Komiteen. 
</p><p>
Til stede ved arrangementet er, foruden tilhørerne, et panel bestående af den 
ukrainske feminist Inna Shevchenko, den polske kunstner Agnieszka Kolek og 
den kontroversielle svenske tegner Lars Vilks, der mest er kendt for at have 
tegnet Muhammed som en hund. Blandt tilhørerne er blandt andre Frankrigs 
ambassadør François Zimeray og den svenske kunstner Dan Park. Desuden 
befinder der sig i Krudttønden to svenske politibetjente, som skal passe på 
Lars Vilks, og mindst tre danske betjente, hvoraf i hvert fald to er i 
uniform. De to står blandt andet for at kontrollere alle, der vil ind til 
debatmødet. Tasker og overtøj bliver undersøgt med en metaldetektor, og 
mødedeltagerne bliver grundigt kropsvisiteret. 
</p><p>
Mødet er begyndt kl. 15. Udenfor Krudttønden, der ligger lige over for 
Fælledparken, er der almindelig lørdagsstemning. Folk går tur eller jogger. 
</p><p>
En kvinde, Politiken har talt med, og som ønsker at være anonym, kommer sammen 
med sin mand og to børn cyklende hen ad P.H. Lings Allé langs med Parken med 
kurs mod Østerbrogade. Kvinden, der kører ved siden af sin søn, den ældste 
af de to børn, er kommet lidt foran sin mand og datteren. Mor og søn 
standser for at vente på de to andre. Hun kigger til venstre, ser en mand, 
der skrår over vejen imod dem – og bliver forskrækket. Fordi manden har 
skjult den nederste del af ansigtet, mund og næse, bag et spraglet tørklæde 
i gult, orange og grønt. 
</p><p>
Hun kigger ham ikke direkte i øjnene. Men bemærker dem alligevel. 
</p><p>
»Fordi de … hvordan skal jeg forklare det … er så fokuserede«, fortæller hun. 
</p><div class="art-fakta article-box">
<header><h4 class="">
Terror i København</h4>
</header><div class="fakta-body" data-buildingblock="embedded_factboxlink">
<span class="img-contimg-fl-right"><img class="image inlineLightBox" src="http://multimedia.pol.dk/archive/00914/ny-Oversigtskort_914637w.jpg" alt="" border="0"/></span>
</div>
</div><p/><p/><p>
Manden går bag om de to cyklister og op på fortovet. Kvinden forsøger at dæmpe 
sin forskrækkelse. Familien har lige været på skitur, og når man løber på 
ski, vikler man tit et tørklæde om mund og næse for at beskytte mod kulden. 
Så måske har han bare frosset, tænker hun. 
</p><p>
Lidt efter cykler hun og sønnen videre. De passerer manden, der nu befinder 
sig lige ved den indgang til Østerbro Stadion, som ligger tættest på 
Østerbrogade - skråt overfor Krudttønden - og ser ham derefter ikke mere. 
</p><p>
Inde i Krudttønden har mødet været i gang i lidt over en halv time. På en 
lydoptagelse, foretaget af britiske BBC, kan man høre, at en kvinde har 
ordet. Det er ukrainske Inna Shevchenko. 
</p><p>
»Ja«, siger hun på engelsk. »Der er ytringsfrihed, men … og omdrejningspunktet 
er dette ’men’. Hvorfor siger vi stadig ’men’, når vi …«. 
</p><p>
Klokken er 15.33, da Inna Shevchenko bliver brat afbrudt af lyden af et skud. 
</p><p>
Ude på fortovet foran glasdøren ind til Krudttøndens foyer står en mand iført 
mørke bukser og mørk skijakke. Han har et spraglet tørklæde over den 
nederste del af ansigtet og en bordeauxrød hue trukket godt ned i panden. 
Han hedder Omar Abdel Hamid el-Hussein, er 22-årig dansk-palæstinenser og 
har, viser politiets senere efterforskning, været en tur rundt om bygningen 
for at finde andre åbne indgange end hovedindgangen. Men det er ikke 
lykkedes. 
</p><p>
Det er ham, der har affyret skuddet, som er rettet mod den 55-årige 
filminstruktør Finn Nørgaard. Han er deltager i debatmødet, men har forladt 
det og er gået udenfor. Skuddet rammer ham i brystet. 
</p><p>
Umiddelbart efter begynder Omar el-Hussein at skyde med, hvad flere vidner 
beskriver som en maskinpistol ind gennem glasdøren til foyeren. Våbnet, der 
senere på dagen bliver fundet ved nogle boldbaner i Mjølnerparken, er dog 
ikke en maskinpistol, men et M 95-automatgevær, der er stjålet fra en 
hjemmeværnsmand. Det er standardvåben i forsvaret i Danmark såvel som i en 
række andre lande, og er et særdeles slagkraftigt våben, der kan affyre op 
til 900 skud i minuttet. 
</p><p>
Et vidne, der befinder sig i Café Stafetten, cirka 100 meter væk skråt over 
for Krudttønden, siger til Politiken, at gerningsmanden på et tidspunkt også 
åbner døren ind til foyeren og skyder ind gennem den åbne dør. 
</p><p>
Inde i Krudttøndens sal kan man på BBC’s lydoptagelse høre, at efter de første 
ni skud, som falder inden for blot et par sekunder, bliver stole skubbet ud 
og vælter, og der udbryder tumult i lokalet. Men ingen skriger. Da skuddene 
ophører, falder noget, der lyder som et metalrør, til jorden. Og man hører 
nu lavmælte stemmer. 
</p><p>
I alt bliver der i løbet af 15-16 sekunder affyret omkring 35 skud, kan man på 
lydoptagelsen tælle sig frem til. Politiets senere tekniske undersøgelser 
viser, at 28 af de fundne patronhylstre stammer fra gerningsmandens våben, 
mens resten derfor må være fra politiets pistoler. Den Uafhængige 
Politiklagemyndighed, der efterforsker straffesager, som involverer 
politiansatte, har i forbindelse med efterforskningen inddraget i alt fem 
tjenestevåben, danske såvel som svenske. Efterforskerne har desuden, som det 
hedder, ’sikret’ seks patronhylstre, der alle stammer fra de danske våben. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00914/Krudtt_nden_914629" data-id="914629" data-imgtype="jpg" data-caption="Grafik: Jens Mørch"/><p>
En af mødedeltagerne, Dennis Myhoff-Brink, der er ekspert i religionssatire, 
ser ikke noget til gerningsmanden, fordi han opholder sig sammen med de 
andre deltagere inde i selve mødelokalet, forklarer han til BBC. Mens 
skuddene lyder, gemmer nogle sig bag borde og stole, mens andre leder efter 
udgange og prøver at komme ud. Og man kan høre en person råbe noget på 
arabisk, siger Dennis Myhoff-Brink, som i første omgang tror, at der er tale 
om affyring af fyrværkeri og ikke om skud. 
</p><p>
Da skydningen er ophørt, løber nogle ud på gaden, men Dennis Myrhoff-Brink tør 
ikke selv forlade lokalet. To PET-betjente kommer ind med trukne pistoler, 
den ene er såret og bløder. Dennis Myrhoff-Brink synes ikke, det ser ud til, 
at de har helt kontrol over situationen. 
</p><p>
»Still alive in the room«, tweeter den franske ambassadør François Zimeray 
ifølge B.T. umiddelbart efter. 
</p><p>
Ude på fortovet forsøger forbipasserende samt deltagere i mødet og senere 
redningsfolk at hjælpe den hårdt sårede Finn Nørgaard, men forgæves. Han dør 
af skuddet i brystet. Tre betjente såres, men ingen af dem livsfarligt. 
</p><p>
Der er delvist modstridende vidneforklaringer om, hvordan gerningsmanden 
flygter – men dog ikke om, at det sker til fods. Til TV 2 fortæller Suzanne 
Lorenzen i en mail: 
</p><p>
»Jeg kom cyklende mod Krudttønden, da jeg hørte skuddene. Mange skud. Vidste 
ikke, om det var fyrværkeri eller skud, og hvad jeg skulle gøre (…) 
Pludselig kommer der en mand ud fra Krudttønden med et maskingevær. Han går 
lige så roligt væk derfra. Imod mig på den modsatte side (…) Han går bare 
roligt forbi både mig og den flok løbere, der også var der«. 
</p><p>
Men til Politiken forklarer et andet vidne, der vil være anonymt, og som har 
set begivenhederne fra vinduet i sin lejlighed i umiddelbar nærhed af 
Krudttønden, at gerningsmanden efter at have affyret skuddene løber væk i 
højt tempo gennem en passage ved siden af Krudttønden. Passagen fører ind 
til Øster Fælled Torv i den bagvedliggende bebyggelse. 
</p><p>
Ifølge Københavns Politi kaprer Omar el-Hussein kort efter en sort VW Polo ved 
at stoppe den og true den mandlige fører til at forlade sin bil. El-Hussein 
sætter sig ind i bilen og fortsætter flugten. 
</p><p>
Senere på dagen finder politiet bilen efterladt på Borgervænget ud for nummer 
25. Videoovervågning i området viser billeder af en mand, der svarer til 
signalementet af gerningsmanden. På optagelser fra et overvågningskamera på 
Kildevældsskolen, der ligger nogle hundrede meter fra Borgervænget 25, kan 
man se, at gerningsmanden foretager et opkald på sin mobiltelefon. Kort tid 
efter ankommer en taxa, som han sætter sig ind i. Klokken er nu lidt i 16. 
</p><p>
Et kvarters tid senere viser billeder fra overvågningskameraer i Mjølnerparken 
på Nørrebro taxaen med gerningsmanden ankomme og gå ind i en opgang. Klokken 
16.37 forlader han stedet, nu iført en lysegrå jakke med flerfarvede lyse 
felter. 
</p><h3>
Krystalgade 
</h3><p>
I timerne efter skudangrebet på Krudttønden lørdag eftermiddag bliver to 
politibetjente sat ind for at beskytte den jødiske synagoge i Krystalgade i 
det indre København. Også en frivillig jødisk vagt, 37-årige Dan Uzan, 
bliver posteret ved indgangen til synagogen. Men der er ingen afspærringer, 
og folk kan gå gennem gaden som på en hvilket som helst anden lørdag aften. 
</p><p>
Selve synagogen er lukket, men i et menighedshus, der ligger bag synagogen, 
afholder en familie Bat Mitzvah, som er den jødiske konfirmation for piger. 
Omkring 80 mennesker er forsamlet, og Dan Uzan skal kontrollere, at kun 
inviterede får adgang ind gennem den sikrede adgangssluse. 
</p><p>
Klokken 00.43 går en ung mand hen ad Krystalgade med kurs mod synagogen. Det 
er Omar Abdel Hamid el-Hussein. Han slingrer, og på et tidspunkt standser 
han, tilsyneladende for at kaste op. De to betjente tror, at der er tale om 
en fulderik. Derfor kan manden uhindret bevæge sig helt tæt på indgangen og 
den ubevæbnede vagt Dan Uzan, uden at de to betjente, som er iført skudsikre 
veste og bevæbnet med MP 5-maskinpistoler, aner uråd. 
</p><p>
Ved portåbningen ind til synagogen trækker Omar Abdel Hamid el-Hussein to 
pistoler. På klos hold skyder han Dan Uzan i hovedet. Han er dræbt på 
stedet. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00914/Krystalgade_914624" data-id="914624" data-imgtype="jpg" data-caption="Grafik: Jens Mørch"/><p>
Derefter retter el-Hussein våbnene mod betjentene og skyder. Begge bliver 
såret. Den ene betjent bliver ramt af skud i armen, den anden i benet. I alt 
afgiver el-Hussein to skud med en kaliber 7,65 mm pistol og syv skud med en 
9 mm pistol. Betjentene får skudt tilbage mod gerningsmanden, men ifølge TV 
2 kun et enkelt skud, angiveligt fordi deres maskinpistoler ikke fungerer 
ordentligt. Politiet har efterfølgende sat en undersøgelse af våbnene i 
gang, oplyser Mogens Lauridsen, leder af beredskabet i Københavns Politi, 
til Politiken. 
</p><p>
Ifølge Politikens kilder flygter Omar Abdel Hamid el-Hussein blandt andet via 
Gyldenløvesgade og Turesensgade mod Mjølnerparken. 
</p><p>
Straks efter angrebet foran synagogen i Krystalgade evakuerer politiet 
Nørreport Station. Et større område i det indre København bliver afspærret. 
Svært bevæbnede betjente og hundepatruljer bliver sat ind. 
</p><p>
I de næste timer foregår en omfattende menneskejagt på gerningsmanden i 
København. 
</p><h3>
Svanevej 
</h3><p>
Søndag morgen ved 5-tiden bliver de betjente, der overvåger området omkring 
Mjølnerparken, opmærksomme på en mand, der svarer til beskrivelsen af 
gerningsmanden fra Krystalgade. Alle politiets enheder i området får melding 
om observationen, og små tyve minutter senere ser to betjente fra Politiets 
Aktionsstyrke Omar Abdel Hamid el-Hussein i nærheden af Nørrebro Station, få 
hundrede meter fra Mjølnerparken. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00914/nySvanevej_914635" data-id="914635" data-imgtype="jpg" data-caption="Grafik: Jens Mørch"/><p>
De to betjente, der kører i en mørk varevognslignende bil, følger efter 
manden. Ud for Svanevej 1 råber de ham an. Han trækker to pistoler og skyder 
straks fra hoften mod betjentene. Våbnene viser sig senere at være identiske 
med de to pistoler, han har brugt ved attentatet mod den jødiske synagoge i 
Krystalgade. Han når at affyre to skud, hvoraf det ene rammer ratstammen i 
politiets køretøj. 
</p><p>
De to betjente besvarer ilden med henholdsvis et automatvåben og et håndvåben. 
De affyrer omkring 30 skud mod manden. Et eller flere af skuddene dræber 
Omar Abdel Hamid el-Hussein. 
</p><p><i class=" bl-elem">Kilder: Lydfil fra BBC, videoer fra TV 2, B.T. og Ekstra Bladet, artikler 
fra Politiken, Jyllands-Posten, B.T., Ekstra Bladet samt pressemeddelelser 
fra Københavns Politi.</i></p><p class=" bl-elem"><i class=" bl-elem">Publiceret 19. februar 2015</i></p>	
</div>
</div></body></html>
