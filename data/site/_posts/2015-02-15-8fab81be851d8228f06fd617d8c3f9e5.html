---
layout:     post
title: 	    "»Jeg kan ikke skrive noget uden at klæde folk af«"
post_author:	    
post_date:	    Sun, 15 Feb 2015 17:01:40 +0100
post_site:	    politiken.dk 
post_link:	    http://politiken.dk/magasinet/interview/ECE2546465/jeg-kan-ikke-skrive-noget-uden-at-klaede-folk-af/
---
<html><body><div><div class="art-body"><h3>
Uhyggelig på den gotiske måde 
</h3><p>
Kirsten Hammann har også tidligere taget parforholdet under uheldsvanger 
behandling, og forlaget har været tæt på at kalde hendes nye roman for en 
kærligheds<i>thriller</i>, for den er uhyggelig på den der gotiske 
måde, som flere kærlighedsromaner er det for tiden. Gillian Flynns ’Kvinden 
der forsvandt’ (2013) for eksempel, og Liane Moriartys ’Min mands 
hemmelighed’ (da. 2014), der begge sætter spørgsmålstegn ved, hvor godt man 
egentlig kender sin partner og ved, hvad der er sandt, og hvad der måske 
bare er indbildning. 
</p><p>
»Det har været sjovt at lege med gyserelementet, både reelt og så med den 
angst, Sara har for, at der sker noget bag hendes ryg. Jalousi og paranoia 
er jo ofte bare fantasi ...«. 
</p><p>
Sara bekymrer sig for alt. Kærligheden, sit biologiske ur, sit udseende, 
miljøets tilstand og verdens undergang. Og noget tyder på, at hun måske har 
grund til at føle sig udfordret på sin position som Philips kæreste, for 
hvorfor bliver hun så træt, så træt, når hun har spist af Frederikkes 
nybagte kager. Lidt underligt smager glasuren altså også ... 
</p><p>
»Jeg kører da gyset ud! Og der er referencer til ’Rosemarys baby’ (Rosemary er 
omgivet af folk, hun ikke kan stole på. Måske ikke engang sin egen mand, 
red.). Det er en bog, jeg tænkte meget over, mens jeg skrev, og så gik det 
op for mig, at hov, det er vist sådan noget, jeg sidder og leger med. Gyset 
kom undervejs, ligesom temaet med overvågning kom, mens jeg skrev ’Se på 
mig’ (2011)«. 
</p><p>
De mørke sider af samlivet interesserer Kirsten Hammann. 
</p><p>
»Parforholdet er der, hvor det gør rigtig ondt, hvis det går galt. Der ligger 
sindssygt meget stof der. Jeg kan godt lide at skrive om kvinder og mænd og 
parforhold og sex. Man må godt nok også sige, at det er emner, der er skruet 
op for i de her år med alt fra kropsbehåring til dating til polyamourøsitet. 
Det er virkelig noget, som vi i vores overskudsverden kaster os over. Jeg er 
selv med på vognen, for det er bare et dejlig saftigt emne og nok vores mest 
tilstedeværende problem i en ellers behagelig tilværelse«. 
</p><p>
Hænger vi stadig fast i det viktorianske kærlighedsideal med håbet om den 
store kærlighed? 
</p><p>
»Jeg bilder mig ind, at det er fundamentalt biologisk, man vil bare have sig 
en mage. Nok så mange kan sige, at der er singlekultur, og at folk vil være 
alene. Men se på, hvad der er af tv-programmer og online datingsider og snak 
om at finde kærligheden; det har aldrig været voldsommere i det offentlige 
rum. Jeg kender ikke nogen, som ikke gerne vil have en hjertenskær. Men jeg 
er sikker på, at der kan være flere ’den eneste ene’ i et liv«. 
</p><p>
Sara er det, som forfatteren vil kalde en overgangskvinde. 
</p><p>
»Rigtig mange nyskilte vil ikke forpligte sig helt. Mænd kommer forslåede ud 
af en skilsmisse og bliver forelskede igen, og så skal overgangskvinden 
sidde og høre på alt det lort i to år, indtil manden får det bedre og næsten 
ikke kan holde ud, at det er det, man har brugt hinanden til. Og så kan en 
ny komme svansende. Det er lidt ligesom i filmen ’Lets Get Lost’ (Martin 
Kongstad og Sidse Babett Knudsen, red.), hvor hun siger, at nu har hun brugt 
et år på at lære ham at slikke fisse, og så går han videre til en anden, som 
så kan nyde godt af det«. 
</p><p>
Er Hammann erklæret feminist? 
</p><p>
»Overhovedet ikke! Eller det er jeg nok! Men jeg gider egentlig ikke sådan 
nogle prædikater«. 
</p><p/><h3>
Hvorfor kiksede kvinder 
</h3><p>
Kirsten Hammanns kvinder er lige til at ruske. Initiativløse og angste gør de 
alting forkert. Hvorfor skriver hun i en Bridget Jones-tradition, hvor 
kvinder er klodsede, uheldige og pinlige? 
</p><p>
»Det er jo, fordi jeg selv synes, de er latterlige, for jeg kan se alt, der er 
svagt og pinligt og grinagtigt. Det interesserer mig at sige alt det, der er 
pinligt – det har jeg gjort lige siden min første digtsamling. Det handler 
om, at man opfører sig ordentligt, at man til daglig er ekstremt styret og 
civiliseret, men indeni er man jo en abe (’Mellem tænderne’, 1992, der 
blandt andet indeholder digtet ’Jeg civiliserer mig om morgenen’, red.)«. 
</p><p>
Men så er der heldigvis det litterære rum, hvor man kan komme ind under huden 
på mennesker: »Det er det, jeg elsker ved litteratur, at vi får lov til at 
vide, hvordan andre har det indeni«. 
</p><p>
Men ligger der så en kvindekritik i hendes valg af svage, selvransagende 
hovedpersoner? 
</p><p>
»Det med at være selvkritisk og ødelægge tingene for sig selv, som Sara gør, 
har måske ikke så meget med køn at gøre. Alle kender til at være ensom, 
ydmyget eller jaloux, og hvis ikke, har man da først et problem, i hvert 
fald med at kunne forstå andre mennesker. Men samtidig tror jeg da, at 
kvinder generelt er mere (selv)kritiske og på godt og ondt mere optagne af 
parforholdet«. 
</p><p>
Mandekønnet i Kirsten Hammanns romaner er nu heller ikke det stærkeste; Philip 
er konfliktsky og manipulerbar. Er det hendes mandesyn? 
</p><p>
»Jeg har i alt fald tænkt over, at de, også offentligt, beklager sig ekstremt 
meget for tiden – om, hvor synd det er for dem, som Mads Kristensen og 
programmer i stil med ’Min kone forstår mig stadig ikke’ – hun tager vores 
højtalere, og når hun så har klippet nosserne af os, går hun fra os, og jeg 
får ikke nok sex. Sådan har Philip det: at kvinderne bestemmer det hele. Der 
tales i de her år meget om, at mændene bliver undertrykt, men så synes jeg 
da, at de skal prøve at rejse sig lidt op«. 
</p><p>
Og så er der det med børn. I Hammanns romaner<i> vil </i>kvinder 
være gravide: »Nogen vil sige, at åårh kan det virkelig være så vigtigt at 
få et barn. Og så er jeg nødt til at sige, at JA, det er det. Prøv at se de 
fora på nettet, hvor kvinder skriver om, at de ikke kan blive gravide, hvor 
optaget de er af udflåd, og om de er ved at have ægløsning, eller om de er 
ved at tabe et barn; mange, mange kvinder, der gerne vil have et barn, 
tænker kun på det. Jeg tror selv, at meningen med livet er at få et barn; 
det er en dyb biologisk trang. Jeg ser meget mig selv som et dyr – vi er sgu 
da ikke andet. Vi dør lige om lidt, vi er her for at lave mere liv, for at 
formere os«. 
</p><p/><p/><hr class="img-placeholder" data-classname="aside-img" data-src="http://multimedia.pol.dk/archive/00913/Kirsten_Hammann_913340" data-id="913340" data-imgtype="jpg"/><h3>
Måske man skulle få flere børn 
</h3><p>
Forfatteren læste for nylig en undersøgelse, der viste, at dem med børn ser en 
større mening med tilværelsen, men at dem uden er lykkeligere. 
</p><p>
»Personlig ville jeg ikke være så bekymret for fremtiden, hvis jeg ikke 
tænkte på, hvordan den bliver for min søn og engang hans børn. Så nu skal vi 
altså også til at have bekymringer, til langt efter vi er døde!«, udbryder 
hun og slår bogens andet store tema an. Angsten for, at verden, som vi 
kender den, bryder sammen. 
</p><p>
»Vi lever meget trygt i et velfærdssamfund, men meget vil formentlig ændre 
sig, stater holder op med at eksistere, og det er langtfra sikkert, at vi 
kan regne med et sundheds- og socialvæsen. Måske kommer det til at handle 
om, hvad vi har af personlige relationer, hvem der kan tænkes at støtte os, 
og hvad nu hvis man ikke har familie, sådan som Sara ikke har?«. 
</p><p>
Sara fantaserer om, hvad der vil ske, hvis det hele bryder sammen. Må man så 
flytte på landet og dyrke sin egen mad eller i det mindste spørge sine 
venner i Roskilde, om man kan bo hos dem? 
</p><p>
»Jeg har en veninde, som har snakket om, at hun godt ville have flere børn, 
fordi hun tænker, at hvem skal hjælpe hende om 50 år, og det er måske ikke 
en dum tanke. Hun kender noget til socialvæsnet og ved, hvor mange flere 
mennesker der i fremtiden skal klare sig selv uden at kunne«. 
</p><p>
Og så er vi tilbage ved det med frøen i gryden. For i forhold til 
velfærdsstatens afvikling og miljøets elendige tilstand sidder vi alle 
sammen i lunkent vand, som meget snart kan blive alt for varmt, og så er det 
for sent. 
</p><p class=" bl-elem"><i class=" bl-elem">Publiceret 16. februar 2015</i></p>	
</div>
</div></body></html>
