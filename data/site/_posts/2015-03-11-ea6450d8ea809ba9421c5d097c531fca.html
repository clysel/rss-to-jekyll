---
layout:     post
title: 	    "Føtex åbner for trådløse betalinger via MobilePay"
post_author:	    Jesper Stein Sandal
post_date:	    Wed, 11 Mar 2015 13:23:16 +0000
post_site:	    www.version2.dk 
post_link:	    http://www.version2.dk/artikel/foetex-aabner-traadloese-betalinger-mobilepay-96272?utm_medium=feed&utm_source=version2.dk&utm_campaign=it_nyheder
---
<html><body><div><section class="body"><p>Danske Bank og Dansk Supermarked vil nu afprøve betalinger ved kassen ved hjælp af MobilePay, som skal kommunikere direkte med kasseapparatet via NFC og Bluetooth. Det oplyser de to firmaer i en fælles pressmeddelelse.</p>

<p>I første omgang bliver løsningen lanceret i Føtex Storcenter Nord i Århus, hvorefter yderligere fire varehuse i løbet af den næste måned vil blive inkluderet i forsøget. Hvis det viser sig at være en succes, vil Dansk Supermarked udbrede løsningen til alle 566 butikker.</p>

<p>»Vi tror, det her bliver fremtidens mobilbetalingsløsning for store kædebutikker i hele dansk detailhandel. Det er en kundevenlig løsning, hvor du får beløbet direkte op på mobilskærmen og godkender betalingen ved at swipe. Samtidig er det baseret på mobiltelefonen, som de fleste danskere altid har ved hånden,« udtaler direktør for e-commerce og digital ved Dansk Supermarked, Kenneth Nielsen.</p>

<p>Han forventer, at i løbet af et år vil fem procent af de 200 millioner betalinger, der foretages om året i Dansk Supermarkeds butikker, blive foretaget med mobiltelefonen, hvis forsøget falder positivt ud.</p>

<p>Betalingen vil foregå via Danske Banks MobilePay-applikation, men vil bruge de trådløse teknologier NFC og Bluetooth til at kommunikere med kasseapparatet frem for et mobilnummer, som bruges, når almindelige brugere overfører penge til hinanden via applikationen. Ifølge Danske Bank vil Android- og Windows-brugere benytte NFC, mens iPhone-brugere vil benytte Bluetooth.</p>



<p>MobilePay er den mest udbredte mobilbetalingsløsning i Danmark med 1,9 millioner brugere. I første omgang blev tjenesten lanceret som en mulighed for at overføre mindre beløb mellem private forbrugere, blot de registrerede sig med et mobilnummer og et Dankort. Siden har Danske Bank udvidet med løsninger til erhvervsdrivende og betaling på nettet.</p>

<p>For at imødekomme konkurrencen fra rivalen Swipp, er MobilePay nu på vej med krav om registrering med cpr-nummer for at sætte beløbsgrænsen op for transaktioner.</p>
  </section></div></body></html>
