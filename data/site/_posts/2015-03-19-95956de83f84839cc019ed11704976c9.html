---
layout:     post
title: 	    "Ny undersøgelse fra DTU bekræfter mistanke om skadelige kemikaliecocktails"
post_author:	    Mie Stage
post_date:	    Thu, 19 Mar 2015 11:53:00 +0000
post_site:	    ing.dk 
post_link:	    http://ing.dk/artikel/ny-undersoegelse-fra-dtu-bekraefter-mistanke-om-skadelige-kemikaliecocktails-174892
---
<html><body><div><section class="body"><p><figure class="plugin full zoomable"><img data-original-image="http://ing.dk/sites/ing/files/images/61521.jpg" src="http://ing.dk/sites/ing/files/styles/article_inline/public/images/61521.jpg?itok=8TIYGxMo" alt=""/></figure><br/>
			Cocktail-effekter er et varmt emne inden for risikovurdering af kemikalier i fødevarer og emballage. For selv om grænseværdierne for hormonforstyrrende stoffer sættes lavt, tages der ikke altid tilstrækkelig højde for den blanding, et menneske kan blive udsat for på en dag eller et liv.</p>
			<p>Det understreger DTU Fødevareinstituttet, som netop har lagt sidste hånd på et fireårigt forskningsprojekt, der viser, at rotter, udsat for en lang række af de mest almindelige hormonforstyrrende stoffer, i mange tilfælde tog alvorlig skade.</p>
			<p>Problemet, understreger forskerne, er, at stofferne virker additivt, altså at man kan lægge effekten af stofferne i blandingen sammen. Så selv om undersøgelserne ikke peger på synergieffekter, dvs. at stofferne negative effekter forstærker eller dæmper hinanden, så kan mange bække små, gøre en stor å, forklarer professor Anne Marie Vinggaard, som har koordineret projektet.</p>
			<p>»Den indsigt har stor betydning for, hvordan vi fremover bør risikovurdere de kemikalier, vi er udsat for gennem de fødevarer, vi spiser,« siger hun.</p>
			
			<p>Projektet er en del af Fødevareforlig 2 med et budget på 35 mio. kroner, hvor forskerne har haft fat i en lang række stoffer, f.eks. pesticider og ftalater, som kan have konsekvenser for den mandlige kønsudvikling.</p>
			<p>Som grundlag for projektet ligger allerede en række resultater, som er ført videre gennem projektet. På et seminar i dag fortalte seniorforsker Sofie Christiansen blandt andet, at en blanding af fire stoffer, to pesticider et ftalat og et lægemiddel viste tydelige skader på hanrotter, som var blevet udsat for stofferne i fostertilstanden.</p>
			<p>Ved blot 10 x NOAEL-værdierne (No-Observed-adverse-effect-level) fik 90 procent af rotterne misdannelser af kønsorganerne, herunder forøget antal brystvorter hos hanrotter eller spaltet penis.</p>
			<p>Et andet eksperiment med en blanding af fem pesticider, som hver især lå under NOAEL-værdien, førte i kombination til forlænget drægtighed hos de gravide hunner samt en alvorlig udvikling af hanungernes kønsorganer.</p>
			
			<p>For hanrotternes vedkommende sås ligeledes problemer med lav sædkvalitet, hvilket blev understøttet af andre dele af forskningsprogrammet.</p>
			<p>Mængden, som rotterne er blevet fodret med, er blevet vurderet ud fra en undersøgelse af danskernes kostvaner, som viste, at vores indtag af sprøjtemidler generelt er begrænset. Dog indtager vi for meget bly, cadmium, PCB og dioxiner, tyder undersøgelsen på.</p>
			<p>Forskerne har derefter udviklet en matematisk model, en ’Cocktail Effect Calculator’ til at gruppere kemikalierne, så de kunne bruges til beregningerne af den additive effekt – et værktøj, som fremadrettet skal kunne bruges til risikovurderinger af cocktail-effekter.</p>
			<p>Et andet af forskerholdene så på fødevareemballage for bl.a. at se, om forbudt emballage med indhold af f.eks. Bisphenol A er blevet erstattet af indpakning med andre problematiske stoffer. Her er forskerne stødt på en række fluorstoffer, som måske kan vise sig problematiske, hvis de bliver overført i kroppen. Det skal nærmere undersøgelser vise.</p>
			<p>Helt konkret fandt de dog Bisphenol A og ftalater i en pizzabakke og to tidligere ukendte kemikalier i et stykke sandwichpapir.</p>
			<p>For nylig var også Roskilde Universitet ude med forskning af stoffers virkning, når de bliver indtaget som cocktails. Her blev akrylamid blandet med to kræftfremkaldende pesticider, hvilket viste store skader på dna.</p>
		</section></div></body></html>
