---
layout:     post
title: 	    "Danske problemer på ny fransk jubeldag ved VM"
post_author:	    
post_date:	    Fri, 20 Feb 2015 23:04:28 +0100
post_site:	    politiken.dk 
post_link:	    http://politiken.dk/sport/cykling/ECE2556981/danske-problemer-paa-ny-fransk-jubeldag-ved-vm/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>Mens de ellevildt begejstrede tilskuere i Saint-Quentin-en-Yvelines’ Velodrome National fik lejlighed til nye ekstatiske jubeludfoldelser, da den franske helt Francois Pervis sikrede sig sin anden guldmedalje på to dage, var der nogenlunde som ventet ikke meget at glæde sig over i den danske lejr ved VM i banecykling.</p><p>Den 18-årige juniorverdensmester i omnium Carsten Pedersen er kommet i menneskehænder ved sin første optræden i opgøret om den maksimale global hæder på eliteplan.</p><p>Efter halvdelen af mangekampens seks afdelinger ligger den unge dansker som nr. 14 blandt de 21 deltagere, men der er stadig håb om en markant forbedring i de afsluttende tre dyster i morgen, så det kan lykkes at hente den placering blandt de 10 bedste, som må anses for et opmuntrende facit.</p><h3>Den skrappeste modstand hidtil</h3><p>Modstanden er imidlertid den hidtil skrappeste Carsten Pedersen har været oppe mod, men samtidig skal det også slås fast, at det under normale omstændigheder er hans favoritopgaver, der resterer – 1000 m på tid, omgang med flyvende start og pointløb.</p><p>Casper Pedersen kom nogenlunde fra start i 15 km scratch, hvor de få sporadiske forsøg på at afværge massespurten mislykkedes.</p><p>Danskeren susede over stregen på en tiendeplads, hvilket var to placeringer bedre end ved den seneste World Cup i London, men dårligere end ved de to første samt ved EM, hvor han blev henholdsvis nr. 1, 7 og 8.</p><p>Scratch havde Elia Viviani som vinder foran briten Jonathan Dibben og colombianeren Fernando Gaviria.</p><h3>Blev næstsidst i forfølgelsesløb</h3><p>I 4 km forfølgelsesløb sluttede Carsten Pedersen næstsidst i 4.35.446 minutter, mens den australske verdensmester fra 2012 Glenn O’Shea sejrede foran Fernando Gaviria – den 20-årige colombianer, der i sidste måned slog briten Mark Cavendish i to landevejsspurter i Tour de San Luis.</p><p>Derimod gik det væsentlig bedre for danskeren i udskilningsløbet, hvor det blev til en ottendeplads, og det bragte ham op på en samlet score på 50 point.</p><p>Også denne afdeling havde Viviani som nr. 1 efterfulgt af den forsvarende franske verdensmester Thomas Boudat og Gaviria.</p><h3>Colombiansk stjerneskud har lagt sig i spidsen</h3><p>Colombianeren lagde sig dermed i spidsen for konkurrencen, hvilket ikke kan betegnes som nogen overraskelse, eftersom sydamerikaneren vandt det eneste World Cup-stævne, han har deltaget i denne vinter – i London umiddelbart inden han tog videre til Tour de San Luis.</p><p>Gaviria har indkørt 110 point, men trues i allerhøjeste grad af Viviani, mens den forsvarende franske verdensmester Thomas Boudat og det belgiske stortalent Jasper De Buyst, der for nylig leverede så flot en indsats i det københavnske skesdagesløb, på de næste pladser begge har 94.</p><h3>Sikrede sig sit andet guld med 87 tusindedele</h3><p>Hos den 30-årige Francois Pervis var der ikke meget at give væk af i 1.000 meter på tid, men for tredje år i træk sikrede han sig titlen i denne eksplosive og udmarvende disciplin.</p><p>Sidste års tyske sølvvinder Joachim Eilers var startet næstsidst og dermed umiddelbart inden franskmanden. Med 1.00.294 minut overtog tyskeren førstepladsen fra newzealænderen Matthew Archibald, der var blevet noteret for 1.00.470.</p><p>Pervis var lige fra den første mellemtid foran, men ganske langsomt reduceredes forspringet, og da han nåede til vejs ende, var det så minimalt – og dog rigeligt – som 87 tusindedele af et sekund.</p><h3>Sjette verdensmesterskab i tre discipliner</h3><p>Det var franskmandens sjette verdensmesterskab i tre forskellige grene og 14. gang han stod på VM-sejrsskamlen siden 2006.</p><p>I weekenden venter så i sprintet det sidste forsøg på at gentage den formidable bedrift fra sidste år i Colombia, da han susede af sted med guldet i både keirin, 1.000 og sprint, men allerede nu har Pervis sikret sig status som en af dette VM’s mest fremtrædende skikkelser.</p><h3>Russisk guldtriumf i jævnbyrdigt pointløb</h3><p>Mændenes 40 km pointløb udviklede sig til en uhyre spændende affære, hvor den sidste af de 16 spurter blev afgørende for medaljefordelingen. </p><p>Guldet gik til Artur Ershov fra det russiske forfølgelseshold, som tidligt havde erobret en omgang sammen med den 18-årige newzealænder Regan Gough – VM’s yngste mandlige deltager og nykåret verdensmester i 4 km holdløb – og King Lok Cheung fra Hongkong.</p><p>De to sidstnævnte fik dog ikke medalje, for i løbets allersidste fase noteredes også først tyskeren Maximilian Beyer og spanieren Eloy Teruel med blot seks omgange tilbage for en rundegevinst, og det betød, at Ershov sejrede med 31 point foran Teruel med 30 og Beyer med 29. Geogh sluttede ligemeds med 29, men var to pladser bag tyskeren i den afsluttende spurt. Cheung nåede op på 27.</p><p class=" bl-elem">Italieneren Liam Bertazzo, der egenetlig scorede flest point i spurterne – 24 – måtte tage til takke med sjettepladsen, fordi hans fem foranliggende konkurrenter hver var blevet godskrevet 20 point for at vinde en omgang.</p>	
</div>
</div></body></html>
