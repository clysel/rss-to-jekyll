---
layout:     post
title: 	    "Der er ingen slinger med Inger"
post_author:	    
post_date:	    Tue, 03 Mar 2015 14:45:32 +0100
post_site:	    politiken.dk 
post_link:	    http://politiken.dk/magasinet/portraetter/ECE2571557/der-er-ingen-slinger-med-inger/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Da journalisten bag denne artikel fra 1993 til 1996 gik på Morsø Gymnasium, 
var der en pige fra Hjerk, der nogle år forinden havde skabt opmærksomhed på 
gymnasiet med en slags kampagne imod Operation Dagsværk. Det kom endda i 
Morsø Folkeblad og Radio Limfjord. 
</p><p>
Pigen hed Inger Støjberg, og den daværende rektor, Lars Scheibel, husker 
stadig tydeligt, da en indigneret Inger Støjberg en dag stod på hans kontor. 
</p><p>
»Hun var jo en meget aktiv ung dame, og så kom hun op til mig og sagde, at det 
med at samle penge ind, det var alle tiders, men formålet med Operation 
Dagsværk kunne hun ikke støtte. Det var rent socialistisk og ikke rimeligt, 
at man så skulle samle ind til det«, husker rektoren, der herefter gav grønt 
lys til et debatmøde. 
</p><p>
»Så det endte med, at der det år var to indsamlinger. En indsamling til 
Operation Dagsværk og så en indsamling til Inger Støjbergs formål, som jeg 
ikke kan huske, hvad var. Men det var et formål, som i hvert fald ikke var 
socialistisk. Det var jo ikke ligefrem et rødt område, gymnasiet lå i, så 
der var mange, der fulgte Inger. Hun var jo også god til det der med at tale 
for sin sag. Der er og var intet filter på«, siger rektoren om Støjberg, 
hvis indsamling i øvrigt gik til nogenlunde samme formål som Operation 
Dagsværk. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00917/V_rdidebat_i_Folket_917786" data-id="917786" data-imgtype="jpg" data-caption="Inger Støjberg på Folketingets talerstol under en værdidebat i januar i år. Foto: Jens Dresling"/><p>
Filter er der heller ikke altid mest af, når hun i dag som Venstres politiske 
ordfører ofte får rettet det samlede danske mediespotlys mod sig og deler 
vælgerhavet med bemærkninger om sit yndlingsemne, flygtninge- og 
indvandrerpolitik. 
</p><p>
Trods gymnasiekælenavnet ’Svinger’ var der heller ingen slinger hos den 
ungliberale kvinde i gymnasiet. Slet ikke den dag, hun troppede op hos sin 
studievejleder, Lauge Larsen, der også var hendes samfundsfagslærer. Han 
havde en stor plads i Støjbergs hjerte – hun kunne jo heller ikke vide, at 
han siden skulle springe ud som socialdemokrat og blive borgmester i 
kommunen. 
</p><p>
Lauge Larsen kendte fra timerne Støjbergs politiske holdninger til 
velfærdssamfundet. Alligevel overraskede det ham, da hun under 
studievejledningen slog fast, at det med su var ikke noget, hun ville tage 
imod. For hun kunne klare sig selv uden. 
</p><p>
»Jeg tænkte, det var da mærkeligt, og sagde: »Tag nu imod det, for du kommer 
til at betale det mange gange tilbage i skat«. Men nej, hun kunne klare sig 
selv, og det tog jeg da hatten af for på en eller anden måde«, siger Lauge 
Larsen. 
</p><p>
Han tilføjer, at den unge Støjberg efter hans erindring var optaget af 
almindelig velfærdspolitik og ikke udlændinge- og integrationspolitikken, 
der de senere år er blevet hendes store varemærke. 
</p><h3>
Venstres hardliner 
</h3><p>
Efter indsamlingen mod Operation Dagsværk blev Støjberg opfordret til at 
stille op til amtsrådsvalget for Venstre, selv om hun endnu ikke var medlem 
af partiet. Samme aften hun blev udpeget som kandidat, meldte hun sig ind i 
Venstres Ungdom og blev efterfølgende som 20-årig valgt til amtsrådet. 
</p><p>
Heller ikke den daværende amtsborgmester i Viborg Amt – nuværende 
regionsrådsformand for Region Midtjylland, Bent Hansen (S) – husker hende 
som optaget af udlændinge og integration, da hun kom i amtsrådet. Hansen 
beskriver hende som en »meget ivrig og engageret VU’er, da hun kom i 
amtsrådet, og som jeg husker det, var det mest uddannelsesspørgsmål, hun gik 
op i«. 
</p><p>
Ikke desto mindre er det særligt de senere år lykkedes Inger Støjberg at få et 
meget klart prædikat som Venstres solide og vedholdende <i>hardliner</i>, 
når det kommer til udlændinge- og integrationspolitikken. Ser man bort fra 
den på Christiansborg sjældent sete Karen Jespersen, synes der at være 
enighed i Venstres folketingsgruppe om, at Støjberg udgør den suveræne 
yderpol på det område. Flere hæfter sig ved, at det umiddelbart er en særlig 
position at have for en politisk ordfører, der i sagens natur gerne skulle 
være hele partiets ansigt udadtil. Men dermed ikke sagt, at man møder mange 
hårde ord mod hende, når man kommer rundt på partifællernes kontorer. Heller 
ikke hvis man lader diktafonen forblive slukket, selv om mange mener, at hun 
er »lidt for fokuseret på det med indvandrere og udlændinge«. 
</p><p>
Derimod anerkender også partifæller, der understreger, at de ikke er enige med 
hende i synet på nydanskere, at de respekterer hende for at stille op til 
tæsk i medierne, hver eneste gang hun måtte støde nogen med sine udtalelser. 
Faktisk kommer en række af Støjbergs partifæller ganske enkelt til kort, når 
de bliver spurgt, hvor hun egentlig ligger i forhold til andre politiske 
emner som for eksempel skattepolitik – til højre eller venstre i forhold til 
resten af gruppen. 
</p><h3>
Venstres tre grupper 
</h3><p>
Groft sagt kan man inddele Venstres folketingsgruppe i tre grupper, når det 
kommer til synet på udlændinge og indvandrere. I højrefløjsgruppen placerer 
de fleste Karen Jespersen, Inger Støjberg og til dels den tidligere 
undervisningsminister Tina Nedergaard. 
</p><p>
Midtergruppen udgøres af langt hovedparten af folketingsgruppen, og her finder 
man blandt andre profiler som formand Lars Løkke Rasmussen, udenrigsordfører 
Søren Pind og næstformand Kristian Jensen. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00917/Finanslovsforhandli_917775" data-id="917775" data-imgtype="jpg" data-caption="Finanslovsdebat i 2004 - tre år efter, at Inger Støjberg blev valgt ind i Folketinget. Til højre Venstre-kollegaen Henrik Vestergaard. Foto: Johnny Frederiksen"/><p>
På ’venstrefløjen’ finder man en lille gruppe, der består af Jakob 
Ellemann-Jensen, Karen Ellemann og menneskerettighedsordfører Jan E. 
Jørgensen. 
</p><p>
Sidstnævnte oplevede eksempelvis for nylig at blive sat på plads offentligt af 
Inger Støjberg, da han formastede sig til i denne avis at tale for, at man 
kunne overveje at følge en opfordring fra Folketingets Ombudsmand om at 
overveje at lempe på vilkårene for udviste udlændinge på såkaldt tålt 
ophold. 
</p><p>
Ifølge Jan E. Jørgensen skal man dog passe på ikke at overfortolke 
forskellene, »for meget af det handler i virkeligheden også om stil og 
facon«, mener han. 
</p><p>
»En af Ingers allerstørste gaver er, at hun er i stand til at udtrykke sig 
meget klart og tydeligt, og det bliver så også nogle gange noget 
unuanceret«, siger han. 
</p><p>
Martin Geertsen, der er partiets integrationsordfører, tilhører også 
midtergruppen. Med Støjberg som politisk ordfører er det dog ikke altid 
integrationsordføreren, medierne ringer til for at få kommentarer på 
området. Og at der er forskel på hans og Støjbergs måde at udtrykke sig på, 
lægger han ikke skjul på. 
</p><p>
»Jeg formulerer mig bestemt ikke på den måde i forhold til de 
problemstillinger, og det er sådan noget, vi driller hinanden med. 
’Caffelatte-Martin’ fra København og ’Sorte Inger fra heden’«, siger han og 
understreger, at de to har et fortrinligt forhold til hinanden. 
</p><h3>
Kronik skabte ballade 
</h3><p>
Med 47 folketingsmedlemmer er det ikke underligt, at der findes mange 
forskellige holdninger i gruppen. Og at det ikke er alt fra Støjberg, der 
glider lige igennem partiets folketingsgruppe, blev særlig tydeligt omkring 
sommergruppemødet i fjor. De tre folketingsmedlemmer Jan E. Jørgensen, Søren 
Pind og Karsten Lauritzen havde længe arbejdet på en udlændingeudspil. 
</p><p>
Efter planen skulle det præsenteres på sommergruppemødet, men forinden blev 
det lækket til pressen, og til de tre penneføreres store fortvivlelse og 
vrede rettede Inger Støjberg forud for sommergruppemødet i en kronik fokus 
på muslimer som et problem, den kommende plan skulle tage vare om. 
</p><p>
I kronikken fastslog hun, at der er »stor forskel på evnen og viljen til 
integration, alt efter om det er en kristen amerikaner eller svensker og en 
muslimsk somalier eller pakistaner«. 
</p><p>
Med sin udtalte skelnen mellem kristne og muslimer gik Støjberg ifølge flere 
partifæller over stregen. Langt over stregen. Allerede forud for 
sommergruppemødet, der skulle finde sted en uges tid senere, var der flere 
gruppefæller, der åbent kritiserede Støjberg for at fokusere på religion og 
dermed fordreje Venstres politik, hvilket må siges at være uheldigt for en 
politisk ordfører. 
</p><p>
Jan E. Jørgensen var som sagt en af de tre forfattere bag udspillet, som 
Støjberg altså med sin kronik kom i forkøbet. 
</p><p>
»Ja, jeg blev sur – af to grunde. Timingsmæssigt syntes jeg, det var 
irriterende. Vi havde virkelig puttet med tingene og ventet på, at det 
skulle præsenteres på sommergruppemødet, og så kom der sådan en kronik et 
par dage før. Det var ikke mindst Søren Pind ret irriteret over«, siger Jan 
E. Jørgensen og griner. 
</p><p>
Han tilføjer, at han også indholdsmæssigt var irriteret over kronikkens 
beskrivelser af henholdsvis en kristen amerikaner sat over for en muslimsk 
somalier. 
</p><p>
»For lige præcis den sætning fik det til at se ud, som om vi ville lave 
forskelsbehandling på baggrund af folks religion. Og det gør vi ikke. Men 
det var en formulering, som ikke bare kunne misforstås, men som også blev 
misforstået. Men jeg tror også nogle gange, at når noget kommer fra Inger, 
så bliver det læst på en anden måde. Men det gav hele debatten en ærgerlig 
klang«, siger han. 
</p><p>
Også gruppeformand og næstformand for partiet, Kristian Jensen, gik i rette 
med kronikken og forklarede offentligt, at han ville have undladt religion 
fra kronikken, da udspillet ifølge ham netop ikke handlede om religion. 
</p><p>
Andre beskriver da også stemningen på det efterfølgende sommergruppemøde som 
anstrengt med mange knubbede ord om og mod partiets politiske ordfører. 
Nogle af dem hørte hun selv; andre faldt bag hendes ryg. 
</p><h3>
Integrationsminister? 
</h3><p>
Sommerens kronik har dog ikke ændret på, at det giver respekt i Venstres 
folketingsgruppe at sige sin mening. Og ingen er i tvivl om, at Støjberg 
rent faktisk siger sin oprigtige mening, når hun sætter sig til tastaturet 
og skriver indlæg på Facebook eller avisernes debatsider om 
udlændingeområdet. 
</p><p>
Hvad enten det handler om at tegne Muhammed på sin husmur eller larmende 
biografgængere, som hun på Facebook får stemplet som indvandrere. 
Sidstnævnte episode skabte tidligere i februar abnormt stor opmærksomhed på 
Facebook, hvor Støjbergs beskrivelser af biografturen har fået knap 9.000 
kommentarer og er blevet delt flere end 2.300 gange. 
</p><p>
Flere folketingskollegaer betragter det som åbenlyst, at Støjbergs rolle som 
politisk ordfører helt bevidst fra formand Lars Løkke Rasmussens side er at 
give Dansk Folkeparti kamp til stregen om de indvandrerkritiske vælgere. 
Formanden selv beskrives nemlig som mere blød på dette område. Ikke mindst 
set i lyset af terrorangrebet for nylig og set i lyset af, at over ti 
procent af vælgerne ifølge en undersøgelse ville foretrække et parti til 
højre for DF, er det nødvendigt med en Venstre-stemmesluger i den del af 
vælgerhavet. 
</p><p>
Og selv om det til tider også skaber kritik og intern uro i partiet, når 
Støjberg kommer med kontroversielle udtalelser, så vurderer flere, at det 
for det meste taler til Venstres fordel. For det hvirvler støv op, som 
efterfølgende giver en saglig debat, der fastholder dagsordenen på de 
problemer, der under alle omstændigheder er. Man lever med andre ord fint 
med, at Støjberg til tider går til stregen – og måske også over den i nogle 
venstrefolks øjne. 
</p><p>
Med til den analyse hører, at det var Lars Løkke Rasmussen, der i februar 
sidste år gennemtrumfede, at Inger Støjberg skulle være partiets politiske 
ordfører, selv om der angiveligt var flertal i gruppen for Sophie Løhde på 
den post. Og at Støjberg var garant for at skabe politisk kant, har hun til 
fulde bevist. 
</p><p>
Det var også Lars Løkke Rasmussen, der som ny statsminister i 2009 gjorde 
Støjberg til ligestillings- og beskæftigelsesminister, og de fleste regner 
med, at hun igen efter næste valg vil være at finde som minister, hvis 
ellers meningsmålingerne holder på valgdagen. Og umiddelbart skulle man jo 
så tro, at integrationsministerposten lå ligefor. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00917/Ministerrokade_917769" data-id="917769" data-imgtype="jpg" data-caption="På Amalienborg Slotsplads som nyudnævnt ligestillings- og beskæftigelsesminister i april 2009. Foto: Jens Dresling"/><p>
I den konservative lejr er der dog skepsis over for det scenarie. Her lyder 
udlægningen, at Støjberg med sin hårde retorik helt åbenlyst udgør en en 
flanke for partiformand Løkke Rasmussen i forhold til DF’s vælgere. Men som 
en konservativ topkilde formulerer det: 
</p><p>
»Hun skal nok blive minister, men jeg tror ikke, Venstre er dumme nok til at 
gøre hende til integrationsminister, for hun vil ikke med konservativ 
opbakning kunne få gennemført en politik, der matcher hendes hårde retorik«. 
</p><p>
Hos Dansk Folkeparti, der tegner til at blive støtteparti for en eventuel ny 
Venstre-ledet regering, ser man anderledes på det. 
</p><p>
»Det ville da være super godt, hvis hun blev det. Jeg synes, hun ville være et 
rigtig godt bud, for hun har nogle klare holdninger, som hun også tør give 
udtryk for«, siger gruppeformand Peter Skaarup. 
</p><h3>
Ros fra Enhedslisten 
</h3><p>
Måske mere overraskende er der også ros fra Enhedslistens politiske ordfører, 
Johanne Schmidt-Nielsen, der for nogle år siden skulle på en rejse med 
folketingsmedlemmer til en afrikansk flygtningelejr og havde sine bange 
anelser, da hun så, at Støjberg også skulle med. 
</p><p>
»Men så viste det sig faktisk, at hun er en overraskende morsom dame. Der er 
en del selvhøjtidelige mennesker på Christiansborg. Hun er ikke en af dem, 
tværtimod. Det er yderst tiltalende«, siger Johanne Schmidt-Nielsen, der er 
mindre begejstret, når det kommer til en politisk vurdering. 
</p><p>
»Politisk synes jeg jo, hun er helt skudt af. Og det, hun havde gang i med 
biografen: Hvad sker der for hende? Populismen løber ned ad væggene. Men jeg 
må tilstå, at hun som person ... hun har virkelig humor«, siger Johanne 
Schmidt-Nielsen, der dog først og fremmest fremhæver Støjbergs selvironi. 
</p><p>
En smag på den selvironi fik man, da Støjberg for en uges tid siden igen var i 
biffen og lagde en video med sig selv og nogle veninder siddende i 
biografsæderne ud på Facebook. 
</p><p>
»Så er jeg simpelthen tilbage i biografen, og jeg går ud fra, at I to .... 
stille og rolig«, formanede Støjberg til sine veninder. 
</p><p>
En af de partifæller, der flere gange har været ude med riven efter Støjberg, 
er den tidligere integrationsminister Birthe Rønn Hornbech. 
</p><p>
Da Støjberg havde fået bragt sin omtalte kronik sidste sommer, sagde Rønn 
Hornbech eksempelvis til Jyllands-Posten, at »der er tale om uliberal 
politik og politik stridende imod konventioner, når Inger Støjberg vil udøve 
negativ særbehandling af muslimer. Hun afslører også ukendskab til 
somalierne. Nogle dansk-somaliere kommer fra høje sociale lag og har bedre 
internationalt udsyn, højere uddannelse og kan flere sprog end Inger 
Støjberg«. 
</p><p>
Også for nylig, da Støjberg efter sin biograftur harcelerede over 
indvandrerdrenge, tog Rønn Hornbech i denne avis til genmæle over for 
partifællen. 
</p><p>
»Hvis det er et angreb på indvandrere – som det ser ud – så er jeg totalt 
uenig«, sagde hun og tilføjede, at hun selv oplevede danske unge larmende, 
når hun gik i kirke. 
</p><h3>
Haarder: Hun er simpelthen sej 
</h3><p>
En anden af Venstres tidligere integrationsministre, Bertel Haarder, mener 
ikke, prædikatet som hardliner er det mest oplagte. 
</p><p>
»Jeg vil hellere sige, at hun er sej. Hun er simpelthen sej. Hun er stædig, og 
hun stikker ikke op for bollemælk. Man kan ikke købe hende for vin og bløde 
kager«, siger Bertel Haarder og tilføjer: 
</p><p>
»Og jeg synes, hun er blevet bedre og bedre som politisk ordfører. Hun ved 
godt, at hun skal passe på med at stemple indvandrere generelt, og hun ved 
også, at der er forskel på islam og islamisme«. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00917/Sp_rgetime_i_Folket_917789" data-id="917789" data-imgtype="jpg" data-caption="Inger Støjberg stod urokkeligt bag Lars Løkke Rasmussen, da denne sidste år var ude i sit hidtil værste politiske stormvejr. Foto: Jens Dresling"/><p>
At hun tidligt i sin politiske karriere havde blik for det hårde spil, som 
politik også kan være, fik Henrik Fogh Rasmussen at mærke tilbage i 
1990’erne. 
</p><p>
Som formand for VU i Viborg Amt havde han givet udtryk for nogle 
småfilosofiske holdninger, som Støjberg og andre VU’ere syntes, var for 
langt ude på det liberale overdrev. 
</p><p>
Spørger man i dag nogle af datidens VU’ere, var det Støjberg, der 
orkestrerede, at Fogh Junior herefter blev vippet af posten. Ja, der findes 
sågar stadig tidligere VU’ere, der bærer nag til Støjberg af samme grund. 
</p><p>
Selv mener Støjberg, at historien med tiden er blevet mere kulørt og har 
placeret hende i en mere central rolle, end tilfældet rent faktisk var. 
</p><p>
Nogle år efter episoden med Henrik Fogh Rasmussen blev Inger Støjberg valgt 
til Folketinget i 2001, hvor formanden også hed Fogh Rasmussen – men Anders 
til fornavn. Og her indhentede den gamle historie hende måske. 
</p><p>
»Mit gæt er, at Anders Fogh ikke så med milde øjne på mig i starten, og det 
kan jeg sådan set godt forstå. Jeg kan godt forstå, at han lige skulle se 
mig an, og det gjorde han tydeligvis«, fortæller hun, der dog siden fik 
posten som politisk ordfører. 
</p><p>
En post, hun som bekendt nu igen besidder i Venstre. Men hvad er ambitionerne, 
hvis Venstre igen efter næste valg vinder regeringsmagten? 
</p><p><i class=" bl-elem">Vil du gerne være integrationsminister?</i></p><p>
»Det ved jeg ikke ... om jeg vil være integrationsminister«, siger hun og 
tygger lidt på ordet, inden hun fortsætter: 
</p><p>
»Først og fremmest tror jeg bare, det går ud på, at vi skal vinde valget, og 
så må vi se, hvad det bringer efterfølgende. Men det er jo rigtigt, at jeg 
interesserer mig meget for værdipolitik«. 
</p><h3>
Kunne ikke være DF'er 
</h3><p>
Støjberg tilføjer, at området faktisk har optaget hende, siden hun gik på 
efterskole. 
</p><p>
Og selv om hun fastholder, at det oprigtigt kom bag på hende, hvor stor 
opstandelse hende facebookopdatering om biografen vakte, så er hun bevidst 
om den profil, hun har i medierne. 
</p><p>
»Selvfølgelig ved jeg godt, at når jeg skriver nogle bestemte ting, så kan det 
give lidt diskussion. Der er vel ikke ret mange mennesker, i hvert fald ikke 
mange politikere, der lægger noget på Facebook, uden at de også ønsker, at 
der skal komme diskussion ud af det«. 
</p><p><i class=" bl-elem">Hvorfor skulle du absolut skrive ’kristen amerikaner’ og ’muslimsk 
somalier’ i din kronik? Hvorfor skulle religion flettes ind – det var det, 
mange stejlede over?</i></p><p>
»Ja, det kan jeg jo forstå efterfølgende. Det var egentlig mere ment som en 
analyse af den situation, vi er i. Og også en analyse, som jeg mener, holder 
fuldstændig vand. Der er bare nogle grupper, som er rigtig svære at 
integrere, og det kan vi se i alt lige fra arbejdsløshedsstatistikker til 
kriminalitetsstatistikker. Det var den virkelighed, jeg selv synes, jeg 
beskrev i kronikken. Så er det efterfølgende blevet vendt og drejet, og 
sådan er det jo, når man skriver kronikker. Det er jeg selvfølgelig bevidst 
om, og sådan var det også året før, da jeg skrev en kronik hos jer 
(Politiken, red.) om at male profeten på min husmur«, siger hun. 
</p><p><i class=" bl-elem">Kommer det bag på dig, når kritikken også kommer internt fra Venstre?</i></p><p>
»Jeg synes, at når man har været oppe at slås med sine egne, så kender man 
værdien af at slås med en socialdemokrat. Det er alt andet lige sjovere at 
slås med de andre«. 
</p><p><i class=" bl-elem">Gør det ondt, når for eksempel Birthe Rønn kritiserer dig?</i></p><p>
»Jeg har det faktisk sådan, at politiske debatter gør aldrig ondt på mig, men 
bliver det mere personligt, er det noget andet. Jeg har aldrig slået mig på 
en politisk debat, hvor jeg efterfølgende har tænkt, »hold da op, det var 
ikke godt««. 
</p><p><i class=" bl-elem">Kunne du være medlem af DF?</i></p><p>
»Nej, for jeg er liberal, og Dansk Folkeparti er ikke et liberalt parti. Jeg 
går for eksempel ikke ind for, at man skal forbyde tørklæder, for man har 
ret til at klæde sig fuldstændig, som man vil. Men for mig er tørklædet et 
kvindeundertrykkende symbol«, svarer hun og tilføjer: 
</p><p>
»Jeg er da godt klar over, at på udlændingeområdet har jeg måske nogle lidt 
mere markante holdninger, end en del af Venstres gruppe eller medlemmer har 
(...) Jeg har måske knap så markante holdninger på skatteområdet, som jeg 
har på den det værdipolitiske område«. 
</p><h3>
Løkke-loyal 
</h3><p>
I Venstres formandsopgør i fjor stillede Inger Støjberg sig ubetinget bag Lars 
Løkke Rasmussen. Noget hun blandt andet begrunder med, at hun er ud af en 
ren Venstre-familie, hvor snart sagt alle har været engageret i partiet. 
</p><p>
»Jeg føler, at jeg står på ryggen af min far, som står på ryggen af sin far. 
Og hvis jeg så som den første, der faktisk er valgt til noget i Venstre, 
skal være den generation, der ødelægger partiet, det ville jeg simpelthen 
være så ked af. Jeg havde det decideret svært ved at ringe hjem til mine 
forældre i den periode«. 
</p><p>
Så stålsat var Inger Støjberg i den periode, at hun ifølge rygtet skulle have 
meddelt sin kredsbestyrelse, at hvis den som andre lokale Venstre-kredse 
havde tænkt sig at vende Lars Løkke Rasmussen ryggen, så måtte kredsen finde 
en anden folketingskandidat end Støjberg. 
</p><p>
På spørgsmålet, om det er sandt, svarer Inger Støjberg med sit sædvanlige lave 
tonefald: 
</p><p>
»Det må blive mellem kredsbestyrelsen og mig«. 
</p><p>
Inger Støjberg griner til gengæld og begynder straks at fortælle anekdoter, da 
hun hører, at jeg har talt med hendes gamle rektor og samfundsfagslærer. Hun 
husker også tydeligt sin indsamling. Den nåede i øvrigt ifølge årbogen fra 
det år op på knap 16.000 kroner mod de knap 46.000 kroner, Operation 
Dagsværk samlede ind. 
</p><p>
Søren Kybelund-Hansen husker også Støjbergs indsamling. Som elev på gymnasiet 
det samme år var det ham, der stod i spidsen for Operation Dagsværk og måtte 
duellere med Støjberg. Søren Kybelund-Hansen husker Inger Støjberg som en 
værdig modstander. 
</p><p>
»Hun rettede kritik mod Operation Dagsværk-komiteen, der sad i København og 
styrede det. Hun var ikke efter os på nogen måde, selv om jeg selvfølgelig 
dengang syntes, det var vildt irriterende, at hun gjorde det«, siger han, 
der også husker den første gang, han så pigen ovre fra Hjerk igen efter 
gymnasiet: 
</p><p>
»Noget tid efter at vi var blevet studenter, kørte jeg hjem for at besøge mine 
forældre og kørte forbi en mark, hvor der var placeret kæmpe valgplakater 
med billeder af Inger«. 
</p><p class=" bl-elem"><i class=" bl-elem">Publiceret 3. marts 2015</i></p>	
</div>
</div></body></html>
