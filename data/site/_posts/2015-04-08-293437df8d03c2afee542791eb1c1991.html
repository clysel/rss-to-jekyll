---
layout:     post
title: 	    "20-årig dansk debutant til skrap eksamen mod verdensstjerner"
post_author:	    
post_date:	    Wed, 08 Apr 2015 09:29:54 +0200
post_site:	    politiken.dk 
post_link:	    http://politiken.dk/sport/cykling/ECE2619331/20-aarig-dansk-debutant-til-skrap-eksamen-mod-verdensstjerner/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
I dansk cykelsport generelt og på det hjemlige professionelle mandskab Cult 
Energy i særdeleshed næres der en udbredt tillid til, at den 20-årige 
debutant Michael Carbel vil kunne udvikle sig til en sprinter med mulighed 
for at begå sig blandt de skrappeste på den globale scene.
</p><p>
Og i dag får den danske juniormester fra 2013 så en forsmag på, hvad der 
kræves for at få opfyldt drømmene, når han og holdkammeraterne kaster sig ud 
i den 103. udgave af det 200 km lange Scheldeprijs på landevejene omkring 
Antwerpen.
</p><h3>
Den hidtil mest krævende opgave
</h3><p>
Sportschef Michael Skelde, der normalt er en forsigtig og realistisk mand, 
viger ikke tilbage for at skrue forventningerne til sit unge håb i vejret, 
selv om bossen heller ikke lægger skjul på, at det er en ekstremt krævende 
opgave, der forestår.
</p><p>
»Dagens løb bliver en stor udfordring for Michael Carbel, men vi har udset ham 
til at være manden som vi satser på i den sprinterfinale, strabadserne 
sandsynligvis munder ud i«, siger Michael Skelde.
</p><p>
»Det er langt det vanskeligste job for Michael hidtil, men de øvrige i truppen 
skal undervejs søge at skabe ham optimale muligheder, og det kommer også til 
at kræve hårdt arbejde, for vi er oppe mod nogle af de bedste sprinterhold i 
verden«.
</p><p>
Michael Carbels bedste placering i denne sæson er en tredjeplads i Dwars door 
Drenthe efter italieneren Manuel Belletti (Southeast) og hollænderen Barry 
Markus (Lotto-Jumbo).
</p><p>
Foruden Michael Carbel stille Cult Energy med Martin Mortensen, Mads Pedersen, 
Rasmus Quaade, tjekken Karel Hnik samt luxembourgerne Alex Kirsch, Joel 
Zangerle.
</p><h3>
Michael Mørkøv får ansvar i stedet for Sagan
</h3><p>
Hos Tinkoff-Saxo er en dansker ligeledes udset til en hovedrolle, selv om det 
russiske mandskab også ved denne læejlighed møder med sin slovakiske stjerne 
Peter Sagan.
</p><p>
»Sagan er først og fremmest med for at få yderligere vigtige kilometer i 
benene til Paris-Roubaix på søndag, så der hviler ikke noget specielt ansvar 
på ham i dag«, fastslår Tinkoff-Saxos hollandske sportsdirektør Tristan 
Hoffman.
</p><p>
»I stedet håber vi på, at enten Michael Mørkøv eller russeren Nikolay Trusov 
kan sikre os en topplacering. I hvert fald får de chancen for at lave et 
resultat, og så må de undervejs tale sammen om, hvem der føler sig bedst 
kørende, så den ene kan hjælpe den anden i selve finalen«.
</p><p>
Tinkoff-Saxo skulle oprindelig også have haft Matti Breschel til start, men 
han er taget hjem på grund af familieforøgelse, så truppen består foruden de 
nævnte af Christopher Juul-Jensen, russeren Pavel Brutt, italieneren Matteo 
Tosatto og polakken Maciej Bodnar.
</p><p>
Foruden de i alt seks danskere på Cult Energy og Tinkoff-Saxo er en i 
øjeblikket uhyre velkørende Lars Bak med hos Lotto Soudal og Lasse Norman 
hos Cannondale-Garmin.
</p><h3>
Wiggins på næstsidste job for Team Sky
</h3><p>
Både Carbel og Mørkøv får virkelig noget at se til, hvis de formår at holde 
sig fremme til det ultimative opgør om hæderen, for her kan de forvente at 
blive konfronteret med øjeblikkets dominerende skikkelse, den fænomenale 
nordmand Alexander Kristoff (Katusha).
</p><p>
Ganske vist har sæsonens mest vindende rytter – 10 sejre er det blevet til – 
Paris-Roubaix som det altoverskyggende mål, inden han holder en velfortjent 
pause, men det skulle undre meget, om han med sin aktuelle kanonform vil 
undlade at blande sig, hvis feltet kommer samlet hjem.
</p><p>
Team Sky lancerer italieneren Elia Viviani som sin trumf og stiller endnu 
engang med et imponerende kollektiv, som også omfatter blandt andre 
waliseren Geraint Thomas samt englænderne Bradley Wiggins og Ian Stannard.
</p><p>
For Wiggins bliver det næstsidste opgave for Team Sky, inden han på søndag i 
Paris-Roubaix kaster sig ud i sin afsluttende, gigantiske satsning på 
landevejene.
</p><h3>
To tredobbelte vindere har meldt fra
</h3><p>
Tre særdeles prominente navne, som ellers er vant til at udfolde sig i denne 
lange, flade udfordring, der nok rummer drilske brostensstrækninger, men 
ellers ikke byder på terrænmæssige vanskeligheder, savnes på dagens 
startliste.
</p><p>
Det gælder først og fremmest de seneste tre sæsoners tyske vinder Marcel 
Kittel (Giant-Alpecin), der gennem længere tid har kæmpet med 
helbredsproblemer på grund af en virus, og endnu ikke er blevet klar til at 
genoptage aktiviteterne.
</p><p>
Briten Mark Cavendish (Etixx-Quick Step), der ligeledes har vundet løbet tre 
gange – i 2007, 2008 og 2011 – holder pause frem til Tyrkiet Rundt, og 
tyskeren André Greipel (Lotto Soudal) er sygemeldt efter Flandern Rundt.
</p><h3>
To deltagere har prøvet at vinde løbvet før
</h3><p>
To tidligere vindere er til gengæld at finde i feltet. Det drejer sig om 
amerikaneren Tyler Farrar, der sejrede i 2010, samt den italienske veteran 
Alessandro Petacchi, som stod øverst på podiet i 2009.
</p><p>
Begge var i øvrigt også med fremme sidste år, da Farrar var tættest på at true 
Marcel Kittel, mens Petacchi blev nr. 4. De to har siden skiftet 
arbejdsgiver, og italieneren repræsenterer nu hjemlandets Southeast, mens 
amerikaneren kører for sydafrikanske MTN-Qhubeka.
</p><p class=" bl-elem">
25 firmahold er til start, og heraf har de 12 WorldTeam-licens. De fem fra det 
fineste selskab, som ikke er med, er australske Orica-GreenEdge, spanske 
Movistar, italienske Lampre-Merida, schweiziske IAM og amerikanske BMC.
</p>	
</div>

</div></body></html>
