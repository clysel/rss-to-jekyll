---
layout:     post
title: 	    "'Mågens' på Nørrebro Teater er kun en halvfed vingeskudt havmåge"
post_author:	    
post_date:	    Tue, 24 Feb 2015 14:06:15 +0100
post_site:	    politiken.dk 
post_link:	    http://politiken.dk/kultur/scene/teateranmeldelser/ECE2560480/maagens-paa-noerrebro-teater-er-kun-en-halvfed-vingeskudt-havmaage/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Jeg er smagsdommer. Og så arbejder jeg for en bøsseavis. 
</p><p>
Det siger Irina Arkadina i ’Mågen’ af Anton Tjekhov. 
</p><p>
»Alle ved, at Politiken er en bøsseavis«, siger hun. Eller det siger Tammi 
Øst, som spiller Irina i ’Mågens’ på Nørrebro Teater. Øst har engang fået 
»en pissedårlig anmeldelse« og har det derfor lidt stramt med anmelderne. 
</p><div class="art-fakta article-box">
<h4 class="">
Teateranmeldelse</h4>
<div class="fakta-body" data-buildingblock="embedded_factboxlink">
<div class="clearfix m-top5 m-bottom5">
<img class="pol-rating-img" src="http://politiken.dk/graphics/ratings/3_hjerter_red.png" alt="Politiken synes"/></div>
<p>
Nørrebro Teater, Mågens. 
</p><p>
Manus: Ditte Hansen og Louise Mieritz, frit efter Anton Tjekhovs Mågen. 
</p><p>
Iscen: Heinrich Christensen, scen. og kostumer: Maja Ravn, komponist: 
Carl-Christian Riestra og Tammi Øst, videodesign: Arthur Steijn, lysdesign: 
Henrik Kegnæs Spangsbo, lyddesign: Roxholms. 
</p><p class=" bl-elem">
Til 19. april. 
</p>
</div>
</div><p>
Hun og de andre skuespillere hopper ind og ud af rollerne som sig selv og 
deres karakterer, for ’Mågens’ er det, man kalder en moderniseret klassiker. 
Og hvis du, kære læser, synes, det er selvsmagende at indlede en anmeldelse 
med at skrive om sig selv, så skulle du se ’Mågens’. Det er én lang 
namedropping, særligt af komikernavne, Casper Christensen, Andreas Bo, 
Christian Fuhlendorff osv. </p><p>
Sidstnævnte er med i forestillingen og synes selv, at han er den fedeste af 
dem alle sammen. Det er selvfølgelig gas, standupperattitude. Men det passer 
meget godt med karaktererne i ’Mågen’, hvor Irina er en ældre, falleret 
skuespillerinde, og Boris (Christian Fuhlendorff) er en selvglad 
succesforfatter. 
</p><h3>
Battle mellem teater og standup 
</h3><p>
Vi er ikke på landet i 1900-tallets Rusland, men i Hornbæk, Tisvilde eller 
Skagen lige nu – med det københavnske jetset på sommerferie. Hovedpersonen, 
Konstantin (Andreas Jebro), er ikke en mislykket ung dramatiker, men en 
forkælet teenager, der roder med noget performance og spiller guitar i et 
elektropop-rockband. 
</p><div class="art-quote article-box">
<p class="quote"/>
<blockquote>
<p class="quote-txt">
Der er ikke nogen derude, der kender Tjekhov
</p>
<p class="sender">
Christian Fuhlendorff 
</p>
</blockquote>
</div><p>
Og det er her, ’Mågens’ ligger rent genremæssigt. Halvvejs mellem teater, 
standup, performance og koncert. En form, den netop afgåede teaterdirektør, 
Kitte Wagner, og hendes kollega Jonatan Spang i sin tid udviklede, blandt 
andre i samarbejde med forestillingens instruktør, Heinrich Christensen. 
</p><p>
’Mågens’ er en slags battle mellem teater og standup, mellem højkultur og 
lavkultur. Med et sideblik til ’Mågen’, hvor der er en diskussion om 
symbolistisk versus realistisk teaterkunst. 
</p><p>
»Der er ikke nogen derude, der kender Tjekhov«, siger Christian Fuhlendorff og 
peger ud imod os i salen. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/scene/teateranmeldelser/ECE2557202/udfordrende-performance-taender-koedets-revolutionaere-ild/">Udfordrende performance tænder 
kødets revolutionære ild</a></p><p>
Det kan godt være, at hans shows kun handler om pik og patter. Men han tjener 
penge, siger han, mens skuespillere må hutle sig igennem på dagpenge. 
Skuespillerne fastholder til gengæld, at deres kunst handler om levende 
mennesker og et »magisk nu«. 
</p><p>
Og: »Vi hader Medina!«. 
</p><h3>
Saboteret ironi 
</h3><p>
Det har ikke meget med ’Mågen’ at gøre, men det er en underholdende leg med 
teatrets virkemidler og konventioner. Tammi Øst spiller røven ud af bukserne 
som den aldrende diva med hængepatter, svigtende popularitet og »tør skede«. 
</p><div class="art-quote article-box">
<p class="quote"/>
<blockquote>
<p class="quote-txt">
Det er Tjekhov til tiden og god samtidssatire
</p>
</blockquote>
</div><p>
Hun stjæler rampelyset – også helt bogstaveligt, når hun kæmper fysisk med 
sine medspillere om følgespottens lyskegle. Rikke Lylloff taler som Medina 
og synger Medina-sange i rollen som Nina, der er elsket af Konstantin, men 
selv er forelsket i Boris, som mest af alt elsker sig selv. </p><p>
Som altid hos Tjekhov er der ingen, der får deres udkårne. Heller ikke Masha 
(Lise Baastrup), der elsker Konstantin, men selv er elsket af skolelæreren 
Simon. Benjamin Kitter er en ren underspillet fornøjelse som den stammende 
skolelærer i hvide tennissokker og fodformede sandaler, der indimellem lige 
skal forklare os, hvem ham der Tjekhov egentlig var. 
</p><p>
Det er intelligent skrevet af Ditte Hansen og Louise Mieritz, der for eksempel 
lader Konstantin slette Nina som ven på Facebook, da de bryder med hinanden. 
Det er Tjekhov til tiden og god samtidssatire. Men i længden bliver det bare 
for indforstået med den hyperironiske namedropping og hudfletning af dansk 
showbiz. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/scene/teateranmeldelser/ECE2549419/the-black-rider-paa-betty-nansen-er-legende-og-gennemmusikalsk/">'The Black Rider' på Betty 
Nansen er legende og gennemmusikalsk</a></p><p>
Der er fuld dækning for både indspisthed og dekadence hos Tjekhov, men den er 
mere universel. Det er alligevel begrænset, hvor sjovt det er at høre om 
Alexander Kølpin og Martin Kongstads sommerferie. ’Mågens’ har fat i humoren 
hos Tjekhov, men tager livet af alvoren, der giver komikken dybde. 
</p><p class=" bl-elem">
Selv når der er ansatser til et ’magisk nu’ – især hos klovnefiguren Mågens, 
der spilles af Kristian Holm Joensen – bliver det saboteret i ironi. Det 
giver kun en halvfed vingeskudt havmåge. Synes jeg, anmelderen fra 
kulturelitens hoforgan. 
</p>	
</div>
</div></body></html>
