---
layout:     post
title: 	    "Fejl i afgangsprøver kan have medført forkerte karakterer i årevis"
post_author:	    
post_date:	    Tue, 12 May 2015 17:58:19 +0200
post_site:	    politiken.dk 
post_link:	    http://politiken.dk/indland/uddannelse/ECE2666826/fejl-i-afgangsproever-kan-have-medfoert-forkerte-karakterer-i-aarevis/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
En fejl i de digitale afgangsprøver for landets 9. klasser kan have betydet, 
at elever har fået en forkert karakter i geografi og biologi, siden de 
digitale prøver blev indført i fagene i 2007. 
</p><p>
Det erkender Styrelsen for It og Læring under Undervisningsministeriet, efter 
at man i går opdagede en fejl i en digital læseprøve, som 13.600 elever tog 
som en del af et pilotforsøg i sidste uge. 
</p><p>
Fejlen i den digitale læseprøve er nemlig også tilstede i de digitale 
geografi- og biologiprøver, som en del af hver afgangsårgang i folkeskolen 
har været oppe i de sidste 8 år. 
</p><p>
Det bekræfter Rasmus Vanggaard, kontorchef i Undervisningsministeriets kontor 
for Prøver, Eksamen og Test, over for Politiken. 
</p><p>
»Der er fejl i det it-system, som vi bruger til at afvikle de selvrettende 
prøver i nogle af folkeskolens fag. Fejlen betyder, at et stort antal elever 
kan have fået gemt en forkert besvarelse i systemet på den opgave, de har 
været i gang med, da prøvetiden udløb«, siger Rasmus Vanggaard og 
fortsætter: 
</p><p>
»Det kan, for nogle elever, have den konsekvens, at de har fået en lavere 
karakter. Vores formodning er, at karakteren i langt de fleste tilfælde vil 
være gået nedad«. 
</p><p>
Som en konsekvens af fejlen er de digitale prøver i biologi og geografi i 
morgen aflyst. Prøverne gennemføres i stedet på gammeldags manér - på papir. 
</p><h3>
Elever kan være blevet bedømt to karakterer dårligere 
</h3><p>
Fejlen kan bedst forklares ved at tage udgangspunkt i den digitale læseprøve, 
hvor fejlen blev opdaget. 
</p><p>
Læseprøven varer en halv time. Opgaven består af fem delopgaver, der hver 
indeholder ti spørgsmål, som hver giver et point. 
</p><p>
Elevens svar bliver gemt, når vedkommende går videre til næste opgave eller 
trykker på en afslut-knap. Men svarene bliver ikke gemt, hvis eleven ikke 
har trykket gem eller er gået videre til næste delopgave, når prøvetiden 
udløber. I så fald bliver ingen af de svar, eleven har givet i den 
pågældende delopgave, gemt. 
</p><p>
Det betyder, at eleven kan miste op til 10 ud af de i alt 50 point, man 
maksimalt kan få. De point kan svare til to karakterer, så en elev 
eksempelvis kan være faldet fra 10 til 4 på den nye skala, oplyser Rasmus 
Vanggaard. 
</p><h3>
Uvist hvor mange elever, der er blevet ramt 
</h3><p>
Styrelsen for It og Læring kan ikke oplyse, hvor mange elever, der siden 2007 
kan have fået forkerte karakterer, men det kan være mange. Biologi og 
geografi er nemlig såkaldte udtræksfag, som betyder, at nogle elever på hver 
årgang skal til eksamen i faget. 
</p><p>
I år er der fire udtræksfag i den pulje, fagene bliver udtrykket fra, hvorfor 
25 procent af årgangen på cirka 60.000 elever skal op i et af de to fag. 
</p><p>
Men i de tidligere år har der kun været tre fag i den pulje, de blev udtrukket 
fra, hvorfor to tredjedele af eleverne har været til eksamen i enten den 
digitale afgangsprøve i geografi eller biologi. 
</p><p>
»Men det er vores vurdering, at fejlen i biologi, geografi har ramt et mindre 
antal elever, og at fejlen ikke kan være så stor som tilfældet har været med 
læseprøven. Den værste konsekvens i de fag har været en nedgang på en 
karakter«, siger Rasmus Vanggaard. 
</p><p>
»Opgaverne i læseprøven er nemlig udformet på en anden måde end prøverne i de 
andre fag«, slår han fast. 
</p><h3>
Omprøve i næste uge 
</h3><p>
Undervisningsministeriet har nu valgt, at man tilbyder de 13.600 elever, der 
tog den digitale læseprøve i sidste uge, en ny eksamensmulighed. 
</p><p>
»Det vil selvfølgelig være urimeligt, hvis en fejl skulle betyde, at en elev 
blev bedømt to karakterer dårligere, end vedkommende burde. Derfor har vi 
valgt at tilbyde en omprøve«, siger Rasmus Vanggaard. 
</p><p>
Den prøve afholdes torsdag i næste uge, 21. maj. Eleverne, der tager imod 
tilbuddet, vil ende med at få den højeste af de karakterer, de har fået i de 
to prøver. 
</p><p class=" bl-elem">
Den nye læseprøve bliver aflagt som papirprøve. 
</p>	
</div>

</div></body></html>
