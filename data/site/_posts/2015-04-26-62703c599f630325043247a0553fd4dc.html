---
layout:     post
title: 	    "Syriens regime melder om henrettelse af civile i tabt by"
post_author:	    
post_date:	    Sun, 26 Apr 2015 13:29:41 +0200
post_site:	    politiken.dk 
post_link:	    http://politiken.dk/udland/int_mellemoesten/ECE2643786/syriens-regime-melder-om-henrettelse-af-civile-i-tabt-by/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Syrisk tv siger, at islamistiske oprørere, som har indtaget en vigtig by i det 
nordvestlige Syrien, er begyndt at henrette civile, men overvågningsgruppen 
Syriens Observatorium for Menneskerettigheder afviser rapporterne.
</p><p>
»Nogle af regeringens tilhængere holdes tilbage af oprørerne, men ingen er 
blevet dræbt«, siger Syriens Observatorium for Menneskerettigheder.
</p><p>
Militsfolk fra syriske grupper, der er allieret med al-Qaeda, indtog i 
weekenden den sidste af de større regeringskontrollerede byer i den 
nordvestlige provins Idlib, oplyste overvågningsgruppen i går.
</p><p>
Ligene af mindst 60 soldater fra regeringsstyrkerne lå i gaderne i byen Jisr 
al-Shughour efter oprørernes angreb, siger observatoriet.
</p><h3>
Syrisk bombardement af by
</h3><p>
Islamisternes angreb på byen blev indledt torsdag, efter at oprørerne i sidste 
måned indtog provinshovedstaden.
</p><p>
Syriske bombefly bombarderede i går og i dag mål i Jisr al-Shughour fire 
gange. Syriens Observatorium for Menneskerettigheder siger, at mindst 27 
blev dræbt under de første bombardementer.
</p><p>
»Dødstallet ventes at stige, da bombardementerne fortsatte søndag«, siger 
gruppen.
</p><h3>
Nusra i krise
</h3><p>
I sidste måned hed det, at Nusra Fronten, der er al-Qaedas syriske gren, er 
kastet ud i dyb krise, efter at bevægelsens militære leder er blevet dræbt - 
øjensynligt ved et af hærens luftangreb.
</p><p>
Bevægelsen er i forvejen i en vanskelig situation, da den både bekæmper det 
syriske regime omkring præsident Bashar al-Assad og Islamisk Stat.
</p><p>
Den militante sunnimuslimske gruppe, der er loyal mod Osama bin Ladens 
efterfølgere, har brudt med Islamisk Stat, som tager afstand fra al-Qaeda, 
fordi denne ikke er radikal nok ifølge Nusra Fronten.
</p><p class=" bl-elem">
Over 220.000 mennesker er blevet dræbt, siden krigen i Syrien begyndte i marts 
2011.
</p>	
</div>

</div></body></html>
