---
layout:     post
title: 	    "Jødehadet har et stort og begejstret publikum"
post_author:	    
post_date:	    Tue, 24 Feb 2015 17:42:52 +0100
post_site:	    politiken.dk 
post_link:	    http://politiken.dk/magasinet/feature/ECE2561115/joedehadet-har-et-stort-og-begejstret-publikum/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Det er et år siden nu. Komikeren Dieudonné M’Bala M’Bala opfordrede sine fans 
på Facebook – dem havde han dengang godt en halv million af – til at gå på 
gaden og demonstrere. 
</p><p>
26. januar 2014 gjaldede råbene gennem gaderne i Paris: 
</p><p>
»Jøde, skrid, Frankrig er ikke dit land«. 
</p><p>
Hundredvis af stemmer. Igen og igen. 
</p><p>
»Jøde! Jøde! Jøde!«. 
</p><p>
Det var dagen før Auschwitz-dag, den officielle mindedag for holocaust. 
Demonstranterne hyldede holocaustbenægteren Robert Faurisson: 
</p><p>
»Faurisson a raison, les chambres à gaz c’est du bidon!«. »Faurisson har ret, 
gaskamrene er fup!«. 
</p><p>
De hånede nazisternes masseudryddelse af jøder med et ord fra en kendt sketch, 
hvor Dieudonné bevæbnet med ananasfrugter gør nar af shoah, som holocaust 
kaldes i Frankrig. 
</p><p>
»Shoah-nanas! Shoah-nanas!«. 
</p><p>
Nu, et år efter, står Dieudonné M’Bala M’Bala på en scene i et tætpakket 
teater og fortæller jødevittigheder. Billetterne koster næsten 400 kroner. 
Der er udsolgt til begge aftenens forestillinger. Han har fået næsten 
dobbelt så mange følgere på Facebook – nu nærmer tallet sig en million. 
</p><p>
»I skolen lærte I, at jøder er de evige ofre. Men jeg vil fortæller jer om 
jødernes rolle i den sorte verden«, siger han. 
</p><p>
Så tegner han et billede: En sort slave – som han kalder Anelka efter den 
franske fodboldstjerne – og hans jødiske slaveejer. 
</p><p>
En jødisk slaveejer? Dieudonné, der selv har skrevet manuskriptet til 
forestillingen, trækker på skuldrene, som om han vil sige, »ja, det kan jeg 
da ikke gøre for«. Han siger, at han ville have foretrukket, at slaveejeren 
havde en anden baggrund. Så griner han: 
</p><p>
»Men nu er han altså jøde«. 
</p><p>
Publikum brøler af grin. De får, hvad de er kommet efter. Théâtre de la Main 
d’Or ligger i det centrale Paris, tæt ved Bastillen. Det er Dieudonnés eget 
teater. Hvis man køber billet, kommer man til at høre vittigheder med 
brodden rettet mod jøder og nedsættende bemærkninger om jødeudryddelsen. Det 
ved alle. 
</p><p>
I 2008 inviterede Dieudonné den dengang 80-årige holocaustbenægter Robert 
Faurisson i teateret. Publikum klappede, da Faurisson trådte op på scenen og 
blev omfavnet af komikeren. Faurisson modtog en til lejligheden opfundet 
pris, der blev overrakt af en scenetekniker, som var klædt ud som kz-fange 
med stribet fangedragt og gul davidsstjerne. 
</p><p>
Blandt publikum sad Jean-Marie le Pen, stifteren af det højreekstremistiske 
parti Front National. Det er en politiker, der har beskrevet gaskamrene som 
»en mindre detalje« i historien om Anden Verdenskrig, og som i sin tid som 
partileder inviterede holocaustbenægtere med til partiets kongresser. Le Pen 
er personlig ven med Dieudonné og var få måneder forinden blevet gudfar til 
komikerens tredje barn, der blev døbt i en katolsk kirke i Bordeaux. 
</p><p>
I 2013, på netop denne scene, sagde Dieudonné følgende om en kendt jødisk 
tv-journalist, der først havde sagt, at Dieudonné har en »syg hjerne«: 
</p><p>
»Når jeg hører ham Patrick Cohen tale, siger jeg til mig selv: Gaskamrene ... 
ærgerligt«. 
</p><p>
Også under denne aftens forestilling nævnes Patrick Cohen, men jeg når ikke at 
fange joken, for Dieudonné går hurtigt videre og begynder at tale om »en 
anden jøde fra medierne«. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00915/Der_skal_forhandles_915927" data-id="915927" data-imgtype="jpg" data-caption="Dieudonné M'Bala M'Bala har sit eget teater i Paris. Plakaterne viser det forbudte show 'Le Mur', der nu er taget af programmet. Foto: Anders Hansson"/><p>
Det er ikke alle hans vittigheder, der handler om jøder. Dieudonné, der er 
modstander af homoægteskaber, langer også hårdt ud efter bøsser. I en af 
sine sketcher forudsiger han, at heteroseksualitet vil være afskaffet i 
2050. Han gør grin med en fransktalende canadier, der lever sammen med en 
gris, og med affekteret stemme imiterer han en transseksuel person. Han slår 
ned på melodigrandprixvinderen Conchita Wurst med en bemærkning om, at man 
lige så godt kunne have udpeget en abe som vinder. 
</p><p>
Så efterligner han sin far (der er fra Cameroun – hans mor er fra Bretagne i 
Frankrig) med dyb stemme og kraftig accent. Det er en kærlig parodi. 
</p><h3>
Politikere i skudlinjen 
</h3><p>
Kærligheden forsvinder, når Dieudonné tager fat på præsident François Hollande 
og premierminister Manuel Valls. Frankrigs to højest placerede politikere 
har selv bragt sig i skudlinjen: De gentager gang på gang, hvor farlige og 
ulovlige Dieudonnés ord er. 
</p><p>
Dieudonné »er ikke længere komiker«, har Valls sagt, men derimod en racist, 
der skal bremses. Hollande har kaldt ham en »professionel antisemit« og 
opfordret myndighederne til at skride hårdt ind. 
</p><p>
Og de franske myndigheder har da også forbudt hans shows flere gange. Der er 
så mange retssager i gang mod Dieudonné, at hans advokat knap kan holde rede 
på dem. 
</p><p>
For et par uger siden blev komikeren anholdt efter at have opdateret sin 
facebookprofil med udsagnet: »Jeg føler mig som Charlie Coulibaly« – en 
typisk Dieudonné-formulering, der forbinder satiremagasinet Charlie Hebdo 
med Amédy Coulibaly, terroristen, der skød og dræbte fire jødiske kunder i 
kosherbutikken Hyper Cacher. 
</p><p>
Den seneste anholdelse har givet anledning til beskyldninger om hykleri. Den 
ene dag demonstrerer landets ledere for ytringsfriheden efter angrebet på 
Charlie Hebdo, den næste hylder de politiet for at anholde en komiker på 
grund af noget, han har skrevet på Facebook. Også mange mennesker, der 
afskyr Dieudonné, har sat spørgsmålstegn ved anholdelsen. 
</p><p>
I sit onemanshow, som han kalder ’Det lede bæst’, gør Dieudonné, hvad han kan 
for at iscenesætte sig selv i rollen som samfundets fjende nr. 1. 
</p><p>
Inden tæppet går, høres brøl som fra en vild løve, og en dramatisk 
speakerstemme siger: »Regeringen er imod dette udyr. Det er farligt og 
uforudsigeligt«. 
</p><h3>
På scenen i fangedragt 
</h3><p>
Og så står Dieudonné på scenen iført en orange dragt magen til dem, USA 
tvinger Guantánamo-fanger til at bære. Han har kæder rundt om kroppen og et 
halsbånd ligesom de slaver, der blev sejlet fra Afrika til Amerika. 
</p><p>
»I ser hadet for jeres øjne. Hadets epicenter«, råber han. 
</p><p>
Ved siden af ham er der et advarselsskilt med et overstreget øre og teksten: 
»Lyt ikke!«. 
</p><p>
Dieudonné kritiserer magthaverne, det kan der ikke herske tvivl om. Men det er 
hans racetænkning, der får antiracistiske organisationer til at fordømme 
ham. Det er hans praksis med at spille på urgamle antisemitiske 
forestillinger om jødisk magt. 
</p><p>
Denne aften går han hele tiden efter den jødiske befolkningsgruppe. Når han 
angriber Hollande eller Valls, nævner han ikke deres etniske baggrund. Ikke 
en eneste gang gør han grin med hvide ikkejøder som gruppe – men når jøder 
står i skudlinjen, er det vigtigt for ham at betone, at de netop er jøder. 
</p><p>
Slavehandel er en »jødisk specialitet«, siger komikeren oppe fra scenen. 
</p><p>
24-årige Ralph fra Paris-forstaden Torcy er lykkelig efter showet. Dieudo, som 
han og kammeraten Frédérick kalder deres idol, har igen serveret sandheder 
for publikum, mener de. 
</p><p>
»Politikerne vil bremse ham, fordi han angriber det jødiske folk og det 
jødiske samfund«, siger Ralph. 
</p><p>
Frédérick nikker. 
</p><p>
»Det er jøder, der styrer medierne. Eller, de styrer dem måske ikke helt, det 
er nok en overdrivelse. Men der er noget om det, Dieudo siger. Journalister 
vender om på ordene og får antizionisme til at blive til antisemitisme«. 
</p><p>
De fleste blandt publikum er som Ralph og Frédérick: unge mænd mellem 20 og 40 
år. Etnisk set er det en meget blandet gruppe. Her er hvide, sorte og folk 
med rødder i Mellemøsten. Følelsen af, at Dieudonné slår nedefra, op mod 
magthaverne, er vigtig for mange. 
</p><p>
»En komiker, som staten vil stoppe, bliver man da nødt til at lytte til«, 
siger Ralph. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00915/_____Intet_navn_____915891" data-id="915891" data-imgtype="jpg" data-caption="Tegning: Anne-Marie Steen Petersen"/><p>
De færreste har lyst til at oplyse deres efternavn. Frédérick siger, at han 
ved, at folk er blevet fyret, fordi de har optrådt i avisen eller på nettet 
i forbindelse med Dieudonné. 
</p><p>
»Særligt hvis de har lavet en <i>quenelle«</i>. 
</p><p>
En quenelle er en gestus, der ligner en nazihilsen, blot hvor den udstrakte 
arm peger skråt nedad mod jorden. Dieudonné fandt på denne hilsen i 2005, og 
den har vundet enorm udbredelse på de sociale medier, og sportsstjerner har 
ligeledes fået opmærksomhed ved at lave en quenelle, når de var i kamp. 
</p><p>
Hele foyeren i Thèâtre de la Main d’Or er fyldt med fotos af folk, der laver 
en quenelle: En bonde med strakt arm foran sin traktor, en bager foran et 
dejtrug, en gruppe venner på solferie, et brudepar i festskruddet og en ung 
mand, der står ved siden af præsident Hollande og laver en quenelle. 
</p><p>
Jeg kan ikke få øje på nogen af de billeder, hvor Jean-Marie le Pen grinende 
stiller sig i den kontroversielle positur, og heller ikke nogen af de 
quenelle-fotos, som Dieudo har taget foran synagoger, ved jødiske skoler 
eller i Auschwitz. Heller ikke billedet, hvor Dieudonnés nære ven Alain 
Sorai, en antisemitisk forfatter, laver en quenelle i Berlin, foran 
mindesmærket for jødeudryddelsens ofre. 
</p><p>
Komikeren selv afviser enhver forbindelse mellem quenelle-hilsenen og Hitler. 
Det handler derimod om magtkritik, siger han, om at proppe noget langt op i 
magthavernes røv. Ordet quenelle betyder en aflang fiskebolle, men er også 
slang for stikpiller. 
</p><p>
»I journalister lyver helt vildt. Om quenelle og om alting«. 
</p><p>
Ordene kommer fra en 32-årig kasketklædt mand, der sælger Dieudo-merchandise: 
Quenelle-trøjer, oplukkere, bøger og dvd-film med tidligere shows. Sælgeren 
hedder Jo Damas og er Dieudonnés nevø. Det viser sig, at han har holdt øje 
med mig under forestillingen. Nu er han mistænksom. 
</p><p>
»Du tog kun noter, når han lavede sjov med jøder«, siger Jo Damas. 
</p><p>
»Hvorfor taler han så meget om jøder?«, spørger jeg. Jo Damas, der selv er 
standupkomiker, kaster sig ud i en større udredning om uretfærdighed. 
</p><p>
»Jeg mødte engang en sort mand, der sagde, at holocaust var værre end 
slavehandlen og kolonialismen. En sort mand! Holocaust var forfærdelig, 
millioner af mennesker blev slået ihjel ... men det var overstået efter fire 
år. Kolonialismen varede i 400 år! For mig er det ubegribeligt, at en sort 
mand kan sige sådan. Det er fremmedgørende. Det er jødedyrkelse«. 
</p><p>
Jo Damas synes, at jøder får positiv særbehandling i det franske samfund. Der 
er altid politibevogtning ved jødiske skoler og synagoger, men ingen 
beskytter hvide ikke-jøder, siger han. 
</p><p>
»Det sker, at hvide små drenge får bank af indvandrere. Men man ser ikke 
politi ved deres skoler. Jøderne er gode til at pleje deres egne 
interesser«. 
</p><p>
Jo Damas taler rosende om sin morbror Dieudonnés politiske partner og ven, 
forfatteren Alain Soral. 
</p><p>
»Jeg kender ham også«. 
</p><p>
Alain Soral er en antisemitisk forfatter, der beundrer Dieudonnés 
gennemslagskraft. Soral beskriver sig selv som »nationalsocialist efter 
fransk tradition«. 
</p><p>
»Han har en vision om, at hvide mænd skal være stolte over, at de er hvide. At 
det er godt at være hvid«. 
</p><p>
Jo Damas har ligesom Dieudonné delvis afrikansk baggrund. Den sorte identitet 
er vigtig for ham. Men der er ikke noget selvmodsigende i, at han samtidig 
godt kan lide Soral, siger han. Det er kun godt, at forskellige etniske 
grupper, også de hvide, står fast på deres identitet. 
</p><p>
»I det franske samfund er der meget skyld blandt de hvide. Hvide franskmænd 
vælter sig i skyld over den måde, jøderne blev behandlet på under Anden 
Verdenskrig«. 
</p><p>
Hos Alain Soral og Dieudonné M’Bala M’Bala mødes det ekstreme højre og det 
ekstreme venstre, og det, der forener dem, er jødehadet. Soral var kommunist 
i 1990’erne. Siden blev han kampagneleder for det nationalistiske og 
indvandringsfjendtlige parti Front National. Men han brød sig ikke om 
partiets hårde antimuslimske holdninger. De udsprang af en forkert 
konspirationsteori, mente han. Ifølge Soral kommer truslen nemlig ikke fra 
muslimerne, men fra jøderne. 
</p><p>
Sorals tankegang er urgammel, klassisk antisemitisme: Verden kontrolleres af 
jødiske bankfolk, jødiske medier og jødiske lobbygrupper. 
</p><p>
Det er ikke, fordi Soral ikke har indflydelse i Frankrig. Hans antijødiske bog 
’At forstå imperiet’ er solgt i 80.000 eksemplarer og har ligget på den 
franske afdeling af Amazons bestsellerliste over politiske bøger siden 
udgivelsen i 2011. 
</p><p>
Han er først og fremmest en dygtig internetaktivist, der ifølge 
premierminister Manuel Valls forener »en hidtil uset ekstremistisk front«. I 
2007 stiftede Soral en nationalistisk tænketank, hvis velbesøgte website 
konstant udsender budskaber fra Dieudonné og andre antisemitter. Som mange 
andre nationalister ønsker Soral at gøre op med den traditionelle opdeling i 
højre og venstre og i stedet fremhæve kærligheden til fædrelandet. Hans 
budskaber har stærke undertoner af antifeminisme og homofobi. 
Premierministeren kalder Sorals arbejde »en betændt byld fuld af ubændigt 
had«. 
</p><p>
T-shirt-sælgeren og komikeren Jo Damas forsøger at forklare, hvorfor hans ven, 
nationalsocialisten Alain Soral, lavede en quenelle foran 
holocaustmonumentet i Berlin. 
</p><p>
»Til mig har han sagt, at det handlede om homoseksuelle. Quenelle-tegnet 
handler jo om analsex, du ved. Det er en grov gestus«. 
</p><p><i class=" bl-elem">Ja?</i></p><p>
»Og åbenbart mødes homoseksuelle for at dyrke sex ved det der monument, og det 
var det, Alain Soral henviste til«. 
</p><p>
Jo Damas taler videre om problemerne med den globale kapitalisme, med medierne 
og med jøder. Som mange andre antisemitter er Jo Damas, Alain Soral og 
Dieudonné stærkt optaget af lobbyorganisationen Aipac – American Israel 
Public Affairs Committee – der arbejder for at fremme proisraelske 
holdninger. 
</p><p>
Politikerne er ikke verdens egentlige magthavere, hvis man skal tro Jo Damas. 
Præsidenter og regeringschefer kommer og går. 
</p><p>
»Det er medierne, der styrer, medierne, der sætter dagsordenen, medierne, der 
ødelægger verden med deres løgne«. 
</p><p><i class=" bl-elem">Hvem bestemmer så, hvad aviser og tv skal bringe?</i></p><p>
»Aipac«, siger Jo Damas. 
</p><h3>
I retten – igen 
</h3><p>
Advokat David-Olivier Kaminski vandrer frem og tilbage i retssal 17 i Palais 
de Justice i Paris. Hvorfor kommer Dieudonnés advokat ikke? Dommeren og 
retsassessoren undrer sig også. De er alle klædt i de sorte kapper, som 
franske jurister bærer i retten. 
</p><p>
»Jeg ringer til ham«, siger retsassessoren og fisker en iPhone frem fra sine 
sorte gevandter. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00915/FRANCE_DIEUDONNE_915936" data-id="915936" data-imgtype="jpg" data-caption="Dieudonné hilser i februar 2014 på sine tilhængere uden for det berømte parisiske teater Olympia. Teatret havde aflyst en forestilling med komikeren, som så gennemførte sit show i det fri. Foto: Franck Prevel/AP Photo"/><p>
David-Olivier Kaminski nikker. Han er advokat – og formand for den 
antiracistiske organisation Licra i Paris. Organisationen lægger ofte sag an 
mod Dieudonné. Denne gang vil Licra have nedlagt forbud mod salget af en dvd 
med forestillingen ’Le Mur’, der blandt andet indeholder vittigheden om 
Patrick Cohen og gaskamrene. 
</p><p>
David-Olivier Kaminski vil gerne slå noget helt fast: Dieudonné er ikke 
Charlie Hebdo. 
</p><p>
»Forskellen er helt grundlæggende. Charlie Hebdo angriber ideer, religioner og 
politiske ideologier. Dieudonné spreder had mod mennesker. Pointen i hans 
kommentar om Patrick Cohen er: Nazistene slog ikke tilstrækkeligt mange 
ihjel. De burde have dræbt dem alle sammen«. 
</p><p>
Den antiracistiske advokat sukker dybt. Han husker tilbage på 1990’erne, da 
Dieudonné M’Bala M’Bala var populær blandt antiracister. Dengang han ikke 
var bonkammerat med le Pen, men tværtimod rettede hårde angreb på Front 
National. Dengang han blev folkekær som den ene halvdel af komikerduoen Élie 
et Dieudonné. 
</p><h3>
Isra-heil på tv 
</h3><p>
Élie Semoun, en jødisk komiker med marokkanske rødder, var Dieudonnés ven og 
partner. 
</p><p>
De var vokset op sammen i et middelklassekvarter uden for Paris. Sammen gjorde 
de op med stereotyper, og ifølge Semoun blev de selve symbolet på fransk 
antiracisme. Duoen opløstes i 1997. 
</p><p>
I 2003 chokerede Dieudonné sin gamle ven og store dele af Frankrig. Udklædt 
som ortodoks jøde med de karakteristiske slangekrøller rejste Dieudonné sig 
pludselig op i et tv-program og lavede en Hitler-hilsen. Med strakt arm 
råbte han »Isra-heil«. Élie Semoun forsøgte at få sin barndomsven til at 
droppe den kurs, han var slået ind på. Men radikaliseringen fortsatte. Show 
efter show med antisemitiske indslag. 
</p><p>
»Ytringsfriheden har grænser«, siger David-Olivier Kaminski. Han minder om, at 
det i Frankrig er forbudt at benægte holocaust. 
</p><p>
»Vi er ikke i USA, hvor man må sige alt om alle, når som helst og hvor som 
helst«. 
</p><p>
Døren til retssalen går op. Sanjay Mirabeau, Dieudonnés advokat, går ind med 
hurtige skridt og kappen flagrende efter sig. Et tv-hold følger i hælene på 
ham – de er ved at lave en dokumentarfilm om den 37-årige stjerneadvokat. 
</p><p>
»Undskyld forsinkelsen«, siger Sanjay Mirabeau. 
</p><p>
Han omfavner sin modstander. De to advokater smiler til hinanden. 
</p><p>
»Vi er gamle venner. Men selv en ven kan begå fejl«, siger Sanjay Mirabeau i 
sjov. 
</p><p>
»Jeg siger det samme om dig«, replicerer David-Olivier Kaminski. 
</p><p>
I sin procedure slår han hårdt på, at Dieudonné er en destruktiv kraft. 
</p><p>
»Han sidestiller jøder med mafiaen, der stjæler og myrder. Han skaber had, og 
han skader Frankrig. Hvis vi ser igennem fingre med det her, betyder det, at 
det bliver acceptabelt at sige hvad som helst«. 
</p><p>
David-Olivier Kaminski påpeger, at Dieudonnés show ’Le Mur’ blev forbudt i 
Frankrig på grund af det antisemitiske indhold. Optagelserne til dvd’en blev 
derfor henlagt til Lausanne i Schweiz, da Dieudonné optrådte der. 
</p><p>
»Skal man kunne tjene penge på en forbudt forestilling?«, spørger han. 
</p><p>
Hans modpart, Sanjay Mirabeau, konstaterer tørt, at indtjeningen allerede er 
en kendsgerning: Dvd’en er solgt i 40.000 eksemplarer. 
</p><p>
»Hvis denne dvd kan volde skade, er skaden allerede sket«. 
</p><p>
Sanjay Mirabeau opregner en stribe ting, som gør mennesker vrede eller 
foruroligede, men som ikke desto mindre er tilladt: Charlie Hebdo, 
dyresexfilm, voldelige spil som Grand Theft Auto, hvor »målet er at dræbe 
mennesker og brænde biler«. 
</p><p>
»Hvis man ikke kan lide det, kan man bare lade være med at købe det«, siger 
Sanjay Mirabeau. 
</p><p>
Dommeren lytter til argumenterne og meddeler, at kendelsen bliver afsagt 4. 
marts. 
</p><p>
Men allerede få dage senere skal Sanjay Mirabeau igen møde op i Palais de 
Justice. Denne gang gælder det et retsmøde i sagen om Dieudonnés 
facebookopdatering om terroristen Coulibaly. 
</p><p>
»Dieudonné giver mig lige så meget arbejde som ti almindelige klienter«, siger 
Sanjay Mirabeau med et smil. 
</p><p>
Han fortæller, at Dieudonné M’Bala M’Bala i alt er blevet stævnet 80 gange. 
Lige nu kører der »30-40« retssager mod hans klient. Omkring halvdelen 
handler om ytringsfrihed. Resten er skattesager. 
</p><p>
»Dieudonné mistænkes for at have flyttet penge til sin fars hjemland, 
Cameroun, for at slippe for at betale skat«
</p><p/><hr class="img-placeholder" data-classname="aside-img" data-src="http://multimedia.pol.dk/archive/00915/_____Intet_navn_____915943" data-id="915943" data-imgtype="jpg" data-caption="I selskab med en bodyguard forlader Dieudonné en retsbygning i Paris 4. februar i år. Han var anklaget for, få dage efter angrebet på Charlie Hebdo, at have opfordret til terror på Facebook. Foto: Michel Euler/AP Photo"/><p>
Den franske stat forfølger Dieudonné, siger Sanjay Mirabeau. Det er ufransk, 
mener advokaten, når landets premierminister, Manuel Valls, omtaler 
Dieudonné som »republikkens fjende«. 
</p><p>
»Premierministeren optræder ligesom en jihadist. Det er en hellig krig for ham 
at bekæmpe min klient«. 
</p><p>
Og Dieudonné er slet ikke racist, siger Sanjay Mirabeau. Hans mål er derimod 
at blotlægge hykleri. 
</p><p>
»Hvorfor er det okay, at en avis pisser på muslimer ved at håne deres profet 
eller benægter slaveriets historie, mens det ikke er okay at teste, hvad man 
kan sige om holocaust og jøder?«. 
</p><p><i class=" bl-elem">Hvis vi ser bort fra lovgivningen, hvorfor er det så egentlig, at din 
klient ønsker at fortsætte med at fortælle sine jødevittigheder? De er jo 
åbenlyst antisemitiske. </i></p><p>
Sanjay Mirabeau tænker lidt, før han svarer. 
</p><p>
»Forestil dig, at du har en jaloux kone. Hun beskylder dig for at være utro, 
selv du ikke har været det. Hun bliver ved med at anklage dig. En dag bliver 
du træt af det og beslutter dig for at gå ud og få lidt fisse«. 
</p><p><i class=" bl-elem">Du mener altså, at hvis folk hele tiden kalder Dieudonné antisemit, så 
vælger han på et tidspunkt at påtage sig rollen som antisemit?</i></p><p>
»Måske er det sådan, det hænger sammen«. 
</p><p>
Sanjay Mirabeau synes, at Frankrig »overbeskytter sin jødiske befolkning. Det 
er en positiv særbehandling, mener han, der skyldes skam over Frankrigs 
optræden under jødeudryddelsen. 
</p><p>
»Frankrig har ikke sluttet fred med sin historie«. 
</p><h3>
Skampletten i velodromen 
</h3><p>
Bir-Hakeim ved bredden af Seinefloden er en af de metrostationer, der ligger 
over jorden. 
</p><p>
Eiffeltårnet ligger lige i nærheden. En stadig strøm af mennesker bevæger sig 
hen ad vejen fra stationen til det største turistmål i Paris. 
</p><p>
Der er masser af skilte til Eiffeltårnet, men ingen, der viser vej til det 
mindesmærke tæt ved stationen, der markerer en af de største skampletter på 
Frankrigs historie: Vélodrome d’Hiver-razziaen. 
</p><p>
Vélodrome d’Hiver, eller Vel d’Hiv, var en stor sportshal der blev brugt til 
blandt andet cykelløb, boksning og fægtning. I 1930’erne og 1940’erne holdt 
franske fascister stormøder i hallen. 
</p><p>
I sommeren 1942 gav Vichy-regeringen, der samarbejdede med de tyske nazister, 
ordre til masseanholdelse af jøder. I løbet af to dage, 16. og 17. juli, 
anholdt politiet i Paris over 13.000 jøder. Flere end 4.000 af dem var børn. 
</p><p>
Alle børnefamilier blev spærret inde i cykelarenaen Vel d’Hiv, hvor de hverken 
havde adgang til mad eller toiletter. De, der forsøgte at flygte, blev skudt 
af politiet. Sygdomme spredte sig hurtigt blandt de indespærrede, og flere 
begik selvmord. 
</p><p>
Efter fem døgn blev jøderne sendt videre til koncentrationslejren i 
Paris-forstaden Drancy og derfra videre i godsvogne til dødslejren i 
Auschwitz. 
</p><p>
Skulpturen af den polsk-jødiske kunstner Walter Spitzer forestiller nogle af 
de mennesker, der blev spærret inde i Vel d’Hiv og siden myrdet, herunder 
børn og en gravid kvinde. 
</p><p>
’N’oublions jamais’ står der under skulpturen ved Seinens bred. »Lad os aldrig 
glemme«. Men hvem læser det? Quai de la Grenelle, hvor mindesmærket står, må 
være en af de mest mennesketomme pladser i det centrale Paris. Vi står og 
fryser en halv times tid. Ud over en jogger og en mand, der taler i 
mobiltelefon, passerer ingen mennesker stedet. 
</p><p>
»Jeg hørte ikke et ord om Vel d’Hiv, da jeg gik i skole. Vi hørte meget om 
Anden Verdenskrig, men ingenting om det her«, siger 40-årige Alexandre Feve, 
der arbejder på en byggeplads i nærheden. 
</p><p>
Men i dag kender han til den del af historien. Frankrigs holdning til 
historien om jødeudryddelsen har ændret sig gennem de seneste årtier. 
</p><p>
Den såkaldte Vel d’Hiv-opsamling – og erindringen om den – er et åbent sår i 
Frankrigs selvopfattelse. I årtierne efter krigen fik de tyske nazister 
næsten hele skylden for jødeudryddelsen. Franskmændenes indblanding i 
folkemordet var noget, man fejede ind under gulvtæppet. 
</p><p>
En af de mest aggressive franske jødehadere var den nationalistiske politiker 
Louis Darquier. Flere år før den tyske besættelse blev han valgt ind i 
bystyret i Paris med et voldsomt antijødisk budskab. Under et byrådsmøde i 
1936 kaldte han en anden politiker »en beskidt jøde« og fortsatte: 
</p><p>
»Vores lands eksistens er truet, indtil vi skiller os af med disse mennesker«. 
</p><h3>
Jødehaderne fik deres chance 
</h3><p>
Da nazisterne besatte Frankrig, og Vichy-regeringen blev indsat, fik Darquier 
og andre jødehadere chancen for at gøre alvor af deres ideer. I foråret 1942 
blev han udpeget til chef for Frankrigs ’kommissariat for jødiske 
anliggender’. 
</p><p>
To uger inden Vel d’Hiv-razziaen blev der holdt et møde mellem de franske og 
tyske myndigheder, og Louis Darquier forsikrede ved den lejlighed, at han 
var parat til »at befri den franske stat for jøderne«. 
</p><p>
I løbet af 1960’erne og 1970’erne begyndte yngre generationer af franskmænd at 
sætte fokus på det franske medansvar for holocaust. I 1978 lykkedes det en 
journalist fra avisen l’Express at opspore Darquier, der skjulte sig i en 
lille by i Spanien med hjælp fra nogle fascistiske venner i det spanske 
militær. 
</p><p>
I interviewet lægger Louis Darquier bestemt ikke låg på sit had. Holocaust er 
»en jødisk opfindelse«. Han – der var ansvarlig for, at 75.000 jøder blev 
deporteret fra Frankrig – kalder journalisten en »agent fra Tel Aviv«. Han – 
der krævede, at franske jøder skulle bære en gul stjerne på tøjet og ville 
fratage dem deres statsborgerskab – siger, at journalisten fra l’Express er 
»forgiftet af jødisk propaganda«. 
</p><p>
Folk forstår ikke, hvordan »atmosfæren var i 1930’erne«, siger en irriteret 
Darquier. »Jøderne var over det hele«. 
</p><p>
Journalisten minder Darquier om, hvad han sagde under et møde i Paris i 1937, 
tre år før den tyske besættelse: 
</p><p>
»Det jødiske spørgsmål må løses snarest. Lad jøderne deportere eller 
massakrere«. 
</p><p>
»Det var billedlig talt«, svarer Louis Darquier. »Jeg har aldrig ønsket nogen 
død«, svarer Louis Darquier. 
</p><p>
»Heller ikke de jøder, du sendte til Auschwitz?«, spørger journalisten. 
</p><p>
»Jeg ville have dem til at forsvinde. Det interesserede mig ikke, hvad der 
skete bagefter. Det var ikke mit problem«. 
</p><p>
Interviewet i l’Express i 1978 var sammen med andre afsløringer af, hvad 
franskmænd havde været indblandet i forbindelse med holocaust, med til at 
øge presset på politikerne for at erkende Frankrigs ansvar og sige undskyld. 
</p><p>
Det afviste præsident François Mitterrand i 1980’erne. Hans holdning var: Vel 
d’Hiv var frygteligt, men Frankrig bærer intet ansvar for holocaust. Det var 
ikke det sande Frankrig, der stod bag, men derimod den illegitime 
Vicy-regering – regimet, der erstattede republikkens valgsprog ’frihed, 
lighed og broderskab’ med mottoet ’arbejde, familie, fædreland’. 
</p><p>
Walter Spitzers mindesmærke over Vel d’Hiv blev først indviet i 1994. 
Inskriptionen på soklen afspejler Mitterrands modvilje og stærke behov for 
at distancere sig fra Vichy-regeringen: 
</p><p>
»Den franske republik ærer ofrene for racistisk og antisemitisk forfølgelse og 
forbrydelser mod menneskeheden under ledelse af den såkaldte ’regering’ for 
den franske stat«. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00915/France_Attacks_Prov_915939" data-id="915939" data-imgtype="jpg" data-caption="Dieudonné på vej på scenen ved en pressekonference på sit eget teater i anledning af en af de utallige retssager mod ham. Foto: Michel Euler/AP Photo"/><p>
Bare et år senere gik præsident Jacques Chirac et skridt videre. Han medgav, 
at Frankrig bar en del af skylden for holocaust. Han mindede om, at tusinder 
af franske politifolk og gendarmer hjalp nazisterne med at gennemføre deres 
udryddelsesprojekt. Han omtalte Vel d’Hiv som et svigt over for Frankrigs 
oplysningsideal og over for menneskerettighederne. 
</p><p>
»Frankrig begik den dag det uoprettelige. Landet brød sit løfte og overlod 
dem, der skulle beskyttes, til deres bødler«, sagde Chirac. 
</p><p>
Præsident François Hollande fortsætter i samme spor som Chirac: Vel d’Hiv var 
en forbrydelse begået »i Frankrig, af Frankrig«, har han sagt. 
</p><h3>
Mere fokus på skampletten 
</h3><p>
Nu er Frankrig moden til at sætte endnu mere fokus på den mørke historie om 
Vel d’Hiv. Selve sportsarenaen blev ødelagt af en brand i 1959 (den øde 
plads, hvor Walter Spitzers skulptur står, ligger nogle hundrede meter 
derfra). 
</p><p>
På den grund, hvor hallen i sin tid lå, er et stort forsikringsselskab nu i 
gang med at opføre en kontorbygning. Vi kommer derhen lige i rette øjeblik: 
</p><p>
»Så løfter vi. Nu«, råber en sjakbajs på byggepladsen. Fem bygningsarbejdere i 
orange jakker har fat i en stor stenplade med forgyldte bogstaver: 
</p><p>
4.115 BØRN 
</p><p>
2.916 KVINDER 
</p><p>
1.129 MÆND 
</p><p>
Det er en mindeplade for de jøder, der blev spærret inde i Vel d’Hiv. Hvorfor 
så mange børn, og så få mænd? 
</p><p>
Mange jødiske mænd var blevet advaret og flygtede fra hjemmet inden razziaen. 
De troede ikke, at fransk politi var ude efter kvinder, børn og gamle. De 
tog fejl. »Alle børn skal tages med«, stod der i politifolkenes instrukser. 
</p><p>
Efter nogle ugers fangenskab blev alle børn under 14 år skilt fra deres 
familier. I august 1942 blev børnene sendt til Auschwitz, hvor de blev 
gasset ihjel. 
</p><p>
Nu, i starten af 2015 sætter bygningsarbejderne mindetavlen på plads i en 
midlertidigt rude i det plankeværk, der omgiver byggepladsen. Tanken er, at 
forbipasserende skal kunne se den i de to år, byggeriet kommer til at tage. 
</p><p>
»Tab den nu ikke!«. 
</p><p>
»Så«. 
</p><p>
Mindetavlen er ikke ny, men nu får den en mere fremtrædende placering. 
</p><p>
»Vi skal også anlægge en have til minde om alle de børn, der døde«, siger 
Alexandre Feve, sjakbajsen. 
</p><p><i class=" bl-elem">Synes du som franskmand, at det vigtigt at gøre opmærksom på det, der skete 
i Vel d’Hiv?</i></p><p>
»Ikke for mig. Men for jøderne er det vigtigt«. 
</p><h3>
Barbarernes offer 
</h3><p>
Ilan Halimi blev 23 år. En vinterdag i 2006 blev han fundet nøgen, iført 
håndjern og bundet til et træ tæt ved et jernbanespor uden for Paris. Da 
havde han været forsvundet i 24 dage. Hans ene øre og storetå var skåret af, 
og kroppen var fuld af sår efter knivstik og ætsende syre. Mange af hans 
knogler var brækket. Hans penis var brændt væk. 
</p><p>
Ilan Halimi døde i ambulancen på vej til hospitalet. 
</p><p>
’Barbarerne’ hed den ungdomsbande, der havde bortført Ilan Halimi. Medlemmerne 
var fra samme forstad som deres offer og vidste, at han var jøde. Derfor 
måtte hans familie have penge, tænkte bortførerne. De krævede 450.000 euro i 
løsesum. Forestillingen byggede på en antisemitisk fantasi. Ilan Halimi var 
vokset op i små kår hos sin mor, der var indvandrer og enlig. Selv arbejdede 
han som telefonsælger. 
</p><p>
Da pengene udeblev (ifølge franske medier rådede politiet familien til at 
forholde sig passivt), begyndte bortførerne at torturere Ilan Halimi. I 
løbet af tre uger deltog mindst 19 personer i torturen. De klistrede 
gaffatape rundt om Halimis hoved, så der kun var en sprække til mund og 
næse. De slog ham over hele kroppen, især på testiklerne, skar i ham med 
knive og brændte ham med cigaretter og lightere. 
</p><p>
En af bortførerne tilstod, at han havde slukket en joint i Ilan Halimis 
ansigt, fordi han ikke kunne lide jøder. 
</p><p>
Bandens leder, Youssouf Fofana, flygtede til sine forældres hjemland, 
Elfenbenskysten, men blev anholdt og udleveret til Frankrig. I retten 
smilede han, pegede op mod himlen og sagde »Allahu Akbar«. Da han blev bedt 
om at sige sit navn, svarede han: 
</p><p>
»Araber, fra den afrikanske barbariske salafistiske oprørshær«. 
</p><p>
Youssouf Fofana kastede en sko i retssalen og råbte, at alle verdens jøder var 
hans fjender. Han blev idømt fængsel på livstid. 
</p><p>
Noam Meghira, i dag 26 år og økonomistuderende, var 17 år, da 
Ilan Halimi-sagen blev oprullet. 
</p><p>
»Det var dengang, jeg besluttede mig for at bekæmpe antisemitisme«, siger Noam 
Meghira. 
</p><p>
Han meldte sig ind i Uejf, den fransk-jødiske studenterorganisation. Medlemmer 
besøger mange skoler og holder workshops, der skal nedbryde 
vrangforestillinger og fordomme. 
</p><p>
Vi mødes på en lille café i det nordlige Paris, som Noam har valgt. Der 
strømmer nordafrikansk musik ud af højttalerne. Ligesom Ilan Halimi har Noam 
Meghira rødder i Marokko. Hans forældre, der driver et renseri, flyttede til 
Frankrig i 1980’erne. 
</p><p>
Noam Meghira smiler lidt: 
</p><p>
»Du kender måske udtrykket ’at være lykkelig som en jøde i Frankrig’. Sådan er 
det nok ikke helt lige nu. Men det er en målsætning at sigte efter«. 
</p><p>
Den gamle talemåde bærer på en historie. Frankrig var nemlig et af de første 
lande i Europa, hvor jøder efter århundreders forfølgelse fik samme 
borgerrettigheder som andre. I slutningen af 1800-tallet og begyndelsen af 
1900-tallet var Frankrig tilflugtssted fra mange af de jøder, der flygtede 
fra pogromer i Rusland, Ukraine og Polen. 
</p><p>
I 1960’erne og 1970’erne kom en ny jødisk indvandringsbølge. Hundredtusinder 
af nordafrikanske jøder flyttede hertil, da kolonierne Algeriet, Marokko og 
Tunesien opnåede selvstændighed. Nogle af dem var bange for den voksende 
arabiske nationalisme, der havde antisemitiske undertoner. 
</p><p>
Af verdens 14 millioner jøder bor i dag godt en halv million i Frankrig. Kun 
USA og Israel har en større jødisk befolkning. 
</p><p>
Noam Meghira og mange andre jøder har et stærkt tilhørsforhold til den franske 
republik. 
</p><p>
Da Israels ministerpræsident, Benjamin Netanyahu, efter terrorangrebet i Paris 
opfordrede franske jøder til at udvandre til landet, vakte det irritation i 
fransk-jødiske grupper. Den slags udtalelser svækker de jødiske mindretal i 
Europa, sagde flere franske rabbinere. De understregede, at de fleste 
franske jøder ikke ønsker at flytte. 
</p><p>
»Et Frankrig uden jøder er ikke Frankrig«, erklærede premierminister Valls. 
</p><p>
Det var en vigtig udtalelse, synes Noam Meghira. 
</p><p>
»Vi er franskmænd som alle andre. Det samme gælder franske muslimer. De er en 
vigtig del af vores land«. 
</p><p>
Noam Meghira fortæller, at hans organisation, Uejf, ikke kun bekæmper 
antisemitisme, men også had mod muslimer. 
</p><p>
»Vi lagde for nylig sag an mod en kendt tv-journalist, Eric Zemmour, der 
siger, at alle problemer i samfundet skyldes muslimer. Zemmour er jøde, men 
det er ligegyldigt: Had er had«. 
</p><p>
Uejf lægger et stort arbejde i at stoppe udbredelsen af had på nettet. For 
eksempel hashtagget #unbonjuif (oversættelse: #engodjøde). Noam Meghira 
forklarer: 
</p><p>
»Folk skriver #engodjøde og tilføjer »er en død jøde«. Eller også lægger de et 
billede af en udsultet kz-fange ud og tagger det med #engodjøde«. 
</p><p>
For et par år siden voksede hashtagget #unbonjuif voldsomt i popularitet – det 
blev Frankrigs tredje mest brugte på Twitter. Da det amerikanske selskab 
nægtede at oplyse identiteten på jødehaderne, lagde Uejf sag an mod Twitter 
med et erstatningskrav på 50 millioner dollars. Organisationen vandt, og 
Twitter ændrede politik og udleverede personoplysningerne til de franske 
myndigheder. 
</p><p>
Den farligste af dem, der spreder had på nettet, er Dieudonné M’Bala M’Bala, 
siger Noam. I et videoklip på nettet opfordrer komikeren de franske 
myndigheder til at løslade Youssouf Fofana, lederen af den bande, der 
bortførte Ilam Halimi. Dieudonné taler også om »den jødiske lobby« i 
forbindelsen Ilam Halimi-sagen. 
</p><p>
»Det had, han udbreder, får direkte konsekvenser for almindelige mennesker«, 
siger Noam Meghira. 
</p><p>
Da Dieudonné skulle optræde i Nantes, tog Noam derned sammen med sine venner 
og en stak løbesedler. Da myndighederne forbød forestillingen, rettede 
fansene deres vrede mod Noam og hans jødiske venner: 
</p><p>
»Du er jøde, du er systemet«, råbte de. 
</p><h3>
Et miskmask af vrede 
</h3><p>
Dieudonné M’Bala M’Bala ser helt færdig ud, da han tumler ud i foyeren på sit 
teater. Det er næsten midnat, og han har lige gennemført aftenens sene 
forestilling. Nu skal der skrives autografer og tages billeder sammen med 
fans. 
</p><p>
»Jeg kan ikke tale med journalister. Der er for meget stress på lige nu« siger 
Dieudonné til os. Der spilles reggaemusik på anlægget i foyeren. Dieudonné 
stiller sig hen under et stort sort-hvidt fotografi af en lille dreng. Han 
peger på billedet. 
</p><p>
»Det er Hugo Chávez som dreng«. 
</p><p>
Hugo Chávez, Venezuelas socialistiske præsident, der døde i 2013, var kendt 
for sin uforsonlige holdning til USA. Da han talte til FN’s 
Generalforsamling dagen efter George W. Bush, kaldte Chávez den amerikanske 
præsident »djævlen« og sagde, at der stadig »lugtede af svovl« på 
talerstolen. Samme år mødtes Dieudonné med Chavez – i Syriens hovedstad, 
Damaskus. 
</p><p>
I 2009 rejste Dieudonné til Iran og mødte landets daværende præsident, Mahmoud 
Ahmadinejad. I 2011 besøgte han Libyen for at støtte diktatoren Moamar 
Gaddafi i kampen mod »Vestens aggression«. 
</p><p>
Modstanden mod USA løber som en rød tråd gennem Dieudonnés tankesæt, hvor den 
kobles sammen med antisemitismen. I foyeren sidder et klistermærke, der 
håner Barack Obama. På en anden væg står der ’Hezbollah Club’. 
</p><p>
Det terrorstemplede Hizbollah er en iranskstøttet shiamuslimsk væbnet gruppe i 
Libanon. Den kæmper på diktatoren Bashar al-Assads side i Syrien. Dieudonné 
har mødt Hizbollah-krigere i Libanon sammen med politikere fra Front 
National. 
</p><p>
Antisemitisme, antikapitalisme og antiamerikanisme hænger nøje sammen for 
Dieudonné. 
</p><p>
En typisk Dieudo-bemærkning er: »Jeg griner ad den amerikansk-zionistiske 
akse«. 
</p><p>
En anden er: »Jeg foretrækker bin Ladens karisma frem for George W. Bushs«. 
</p><p>
En tredje: »Jeg vil ikke vælge mellem jøder og nazister – jeg er neutral«. 
</p><h3>
Gammel retorik til ungt publikum 
</h3><p>
Dieudonné har sat sig ved det bord, hvor han skriver autografer, og han 
skyller hurtigt et glas isvand ned. 
</p><p>
Køen af fans er lang. 
</p><p>
Unge overgearede mænd. Alle vil lave en quenelle sammen med deres idol. 
</p><p>
Mobilkameraerne er klar. 
</p><p>
Damien Glez, skribent og satiretegner fra Burkina Faso, har skrevet om 
Dieudonnés fans. I et interview med The New Yorker påpeger Glez, at 
komikeren »anvender sprog og metaforer fra gammeldags fransk antisemitisme 
over for et ungt publikum, der ikke har en ret veludviklet forestilling om, 
hvad antisemitisme er«. 
</p><p>
»De ved ikke, hvem Robert Faurisson er. Så tager man den slags med ud i 
forstæderne, hvor mange unge føler sig ramt af islamofobi og er vrede og 
frustrerede over den måde, palæstinenserne bliver behandlet på. Så bliver 
det hele blandet sammen: Antizionisme, antisemitisme og vrede mod systemet. 
Humor og had. Forbitrelsen fra le Pen og vreden fra nytilflyttede 
indvandrere«. 
</p><p>
I middelalderen blev jøder i Europa beskyldt for at sprede pest, for at 
ritualslagte børn og for at have myrdet Jesus. I Nazityskland skulle jøderne 
udryddes med den begrundelse, at ’den jødiske race’ ødelagde det rene, 
ariske samfund. I Paris i 2015 serveres jødehad på Dieudonnés teater sammen 
med reggaemusik og venstrefløjsretorik. 
</p><p>
Antisemitismen muterer og finder nye former. Men egentlig er der tale om det 
samme gamle had. 
</p><p>
En af de mest aggressive antijødiske bøger, der nogensinde er skrevet, udkom i 
Frankrig i 1886. Den hedder ’La France Juive’. Forfatteren Édouard Drumont 
udpeger jøderne – der er »nærige, beregnende, svigefulde« – som den store 
trussel mod Frankrig. 
</p><p>
Bogen fik stor betydning for den antisemitiske bølge, der rullede i 
forbindelse med Dreyfus-sagen, hvor den jødiske officer Alfred Dreyfus blev 
afskediget efter falske beskyldninger om spionage. 
</p><p>
Skribenter, ikke mindst forfatteren til ’La France Juive’, førte hetz gennem 
pressen. I januar 1898 gik tusinder af mennesker på gaden i Paris. De råbte: 
</p><p>
»Død over jøderne«. 
</p><p>
Dieudonnés ven Alain Soral har genudgivet ’La France Juive’ på sit forlag. I 
teaterets bar sælges Quenelle-vin. På etiketten står en tegnet udgave af 
Dieudonné og laver en quenelle med strakt arm. ’ANTI-SYSTEME’, står der 
ovenover. 
</p><p>
Det kan virke mærkeligt, at Dieudonné, der kæmper imod diskriminering af sorte 
og muslimer, slår sig sammen med nationalsocialisten Alain Sorals hvide 
racistiske projekt. Forklaringen er, at de er enige om, at ’ANTI-SYSTEME’ = 
antisemitisme. 
</p><p>
Sorte og hvide står sammen mod jøderne. 
</p><p><i class=" bl-elem">Oversættelse: Tonny Pedersen </i></p><p class=" bl-elem"><i class=" bl-elem">Publiceret 24. februar 2015</i></p>	
</div>
</div></body></html>
