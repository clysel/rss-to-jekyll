---
layout:     post
title: 	    "Journalisterne bag afsløringen af Jimmy Savile er forsvundet fra BBC"
post_author:	    
post_date:	    Tue, 17 Mar 2015 11:07:11 +0100
post_site:	    politiken.dk 
post_link:	    http://politiken.dk/magasinet/feature/ECE2579217/journalisterne-bag-afsloeringen-af-jimmy-savile-er-forsvundet-fra-bbc/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Historien om den britiske radio- og tv-stjerne Jimmy Savile er et studie i 
bedrag. 
</p><p>
Gennem de mere end 40 år, hvor Jimmy Savile blev båret frem som en af 
tv-stationen BBC's mest fremtrædende og bedst betalte stjerner, svirrede 
samtidig rygterne om pædofile overgreb som en konstant brummen omkring ham. 
Alligevel tog ingen nogensinde for alvor fat om sagen, som Jimmy Savile selv 
løseligt parerede med sjofle vittigheder og latter, når nogen en sjælden 
gang formastede sig til at komme med antydninger. Han hang ud med britiske 
regeringsmedlemmer, lod sig hylde i selskab med medlemmer af det britiske 
kongehus, som enddog adlede ham, og pave Johannes Paul II dekorerede ham med 
en af den katolske kirkes højeste hædersbevisninger. 
</p><p>
Ingen kunne for alvor tro på, at manden, som med insisterende kækhed trængte 
sig ind i de britiske hjem via tv-skærmene uge efter uge, var en umættelig 
seksualforbryder. Og inden Jimmy Savile døde som 84-årig i november 2011 
nåede han at forgribe sig på flere hundrede småbørn, unge piger og mere 
modne kvinder. 
</p><p>
Men historien om Jimmy Savile er ikke kun historien om en hæmningsløs 
tv-stjernes sexmisbrug. Det er også fortællingen om mediehuset BBC, som til 
stadighed mister troværdighed på grund af sin håndtering af skandalen. Så 
sent som i sidste uge kunne avisen The Guardians kommentator Nick Cohen afsløre, 
at alle de journalister og redaktører på tv-programmet 'Newsnight', der 
afdækkede og prioriterede historien om Jimmy Saviles fordækte liv, enten er 
blevet bedt om at forlade BBC eller har følt sig presset ud. 
</p><p>
For to uger siden måtte Meirion Jones som den sidste af de to 
graverjournalister, der dokumenterede historien, forlade BBC - hans 
midlertidige ansættelse ville ikke blive forlænget, lød beskeden. 
</p><p>
»Der er en mindre gruppe af magtfulde personer hos BBC, som mener, at det 
havde været bedre, om sandheden om Savile aldrig var kommet ud. Og de går 
bevidst efter at straffe de journalister, der afslørede den«, forklarer 
Meirion Jones til Nick Cohen. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00921/Britain_Celebrities_921136" data-id="921136" data-imgtype="jpg" data-caption="Tv-stjernen Jimmy Savile omgav sig med kendte - fra premierminister Margaret Thatcher til pave Johannes paul II og den britiske dronningemoder, Dronning Elizabeth II - og her sangerinden Vera Lynn, Storbritanniens darling under Anden Verdenskrig og i årene efter. Foto: Matthew Fearn/AP Photo"/><p>
Lige siden 1970'erne, hvor Meirion Jones så Jimmy Savile køre afsted med unge 
piger fra den skole, som hans tante stod i spidsen for, har mistanken om 
Saviles dobbeltliv rumsteret hos ham. Dagen efter Jimmy Saviles død 
besluttede han sig for sammen med kollegaen Liz MacKean at afsøge de mange 
rygter om Savile, og et år senere kunne de som de første dokumentere 
historien om den pædofile Savile. 
</p><p>
Historien var et scoop. Men BBC valgte - trods opbakning til Meirion Jones og 
Liz MacKean i researchfasen - ikke at bringe det indslag, som de to havde 
lavet. Der var ikke tilstrækkeligt med dokumentation, mente ledelsen, der 
sideløbende havde gang i planlægningen af en stort anlagt mindefejring på 
BBC af Jimmy Savile. Men Meirion Jones og Liz MacKean stod fast på, at 
dokumentationen var tilstrækkelig - og Meirion Jones advarede ledelsen i BBC 
om, at historien i stedet ville blive breaket hos et konkurrerende medie, og 
at BBC risikerede at blive mistænkt for bevidst at have dækket over Savile. 
Skandalen om Jimmy Saviles dobbeltliv endte i stedet på tv-stationen ITV, 
hvor fem kvinder stod frem og rystede Storbritannien med deres fortællinger 
om Saviles overgreb mod dem, da de var børn. 
</p><h3>
Skeletterne væltede ud af skabet 
</h3><p>
Efterfølgende vrimlede vidnehistorierne frem om overgreb begået gennem 40 år. 
Flere hundrede kvinder og mænd kunne fortælle om overgreb begået i Jimmy 
Saviles Rolls Royce, i Saviles omklædningsrum, i BBC's studier, på 
hospitaler og hjem for socialtbelastede børn og unge, hvor Savile i perioder 
var forbi på ugebasis som en del af sit velgørenhedsarbejde. 
</p><p>
Ofte var der adskillige mennesker i umiddelbar nærhed, når Jimmy Savile 
befamlede unge pigers bryster, stak sin tunge ind i munden på dem, lod sine 
hænder glide ind mellem deres lår. Eller gennemførte et regulært samleje. 
Flere af ofrene blev inviteret ind som publikum i Jimmy Saviles 
tv-programmer, hvor de fik mulighed for at møde popstjerner. De fik gaver 
som cigaretter, makeup og slik, og de unge piger flokkedes om ham. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00921/APTOPIX_Britain_Jim_921120" data-id="921120" data-imgtype="jpg" data-caption="Skandalen om den pædofile tv-stjerne Jimmy Savile sendte mediehuset BBC ud i en af selskabets største kriser nogensinde, indrømmede generaldirektør George Entwistle, der her mødes af et massivt presseopbud i oktober 2012. Foto: Lefteris Pitarakis/AP Photo"/><p>
De mange vidnesbyrd i medierne fik Scotland Yard til at iværksætte en regulær 
politiefterforskning. Den bragte dokumentation for seksuelle overgreb på 
mere end 450 personer, hvoraf langt de fleste var piger mellem 13 og 16 år, 
da overgrebene fandt sted. Den yngste var en blot otteårig dreng og den 
ældste en 47-årig kvinde, viste Scotland Yards efterforskning. 
</p><p>
Beretningerne om de mange overgreb på hospitaler og andre 
sundhedsinstitutioner fik det britiske sundhedsministerium til at iværksætte 
en undersøgelse af Saviles færden på 28 sundhedsinstitutioner. Endnu engang 
rystede konklusionerne den britiske offentlighed. Blandt Jimmy Savilles ofre 
var i stor stil personer, som var enten fysisk eller mentalt afkræftede. 
Sundhedsministeriets undersøgelse fortæller for eksempel om en teenagepige, 
som Jimmy Savile befølte på brysterne gennem hendes skjorte, da hun lå i en 
hospitalsseng efter en langvarig operation på et hospital i Leeds. Andre 
vidner forklarede, at tv-stjernen både havde talt om sexuel omgang med lig 
og om smykker lavet af glasøjne, som han havde stjålet fra døde patienter. 
Disse sidste vidneudsagn kunne dog ikke dokumenteres yderligere i 
sundhedsministeriets rapport. 
</p><p>
Afsløringerne fik sidste år den britiske sundhedsminister Jeremy Hunt til at 
undskylde overfor de mange ofre. På hospitalerne misbrugte Jimmy Savile 
angiveligt både børn og voksne, mænd og kvinder, patienter og ansatte. Den 
yngste var fem, den ældste 75, lød det i rapporten 
</p><p>
»Vi svigtede dem på det groveste, og lige meget hvor længe, det er siden, 
lever mange fortsat med smerten«, sagde han blandt andet og betegnede Jimmy 
Savile som en »sygelig seksualforbryder«. 
</p><p>
BBC valgte også at iværksætte en undersøgelse af sagen. Her lød konklusionen, 
at Jimmy Savile havde misbrugt ikke færre end 1.000 personer seksuelt under 
sin ansættelse, der strakte sig over 40 år. 
</p><h3>
Kendte til Saviles overgreb 
</h3><p>
I takt med afsløringerne om Jimmy Saviles dobbeltliv regnede beskyldningerne 
ned over BBC, som hurtigt befandt sig i en af mediehusets værste kriser. 
Ikke alene havde Saviles seksuelle misbrug blandt andet fundet sted i BBC's 
lokaler. Undersøgelserne dokumenterede også, at adskillige ansatte og chefer 
på tv-stationen i årevis havde kendt til overgrebene og havde valgt at tie. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00921/Britain_Savile_Repo_921137" data-id="921137" data-imgtype="jpg" data-caption="Side op og side ned i adskillige rapporter løftede sløret for det bedrag, som var tv-stjernen Jimmy Saviles liv gennem mere end 40 år. Foto: Alastair Grant/AP"/><p>
Både ansatte og chefer på BBC blev afhørt i forbindelse med undersøgelserne. 
Flere forklarede, at de havde haft et vist kendskab til Saviles overgreb, 
som i omfang kulminerede i 60'erne og 70'erne, hvor han som tv-stjerne var 
på sit højeste, men overgrebne fortsatte helt frem til 2006, hvor 
han som 79-årig forgreb sig på en ung pige i forbindelse med optagelser til 
tv-showet Top of the Pops. Mens flere af de BBC-folk, der havde været 
tættest på Savile, nægtede at samarbejde med myndighederne bag 
undersøgelserne, valgte andre at stå frem og indrømme, at Jimmy Savile havde 
udviklet sig til en urørlig BBC-institution, hvis opførsel der ikke blev 
stillet spørgsmålstegn ved. 
</p><p>
Efter afsløringerne af Jimmy Saviles dobbeltliv i 2012 på ITV og 
beskyldningerne om fortielser på BBC, valgte BBC selv at producere en 
dokumentar om organisationens kendskab til Saviles misbrug og en kritisk 
gennemgang af ledelsens forklaringer af fravalget af Meirion Jones og Liz 
MacKeans dokumentar. Kamerafolk, producere og kolleger, der havde arbejdet 
tæt sammen med Savile på BBC kunne fortælle om de utallige rygter om misbrug 
af mindreårige. Fælles for de fleste var, at de end ikke overvejede at 
bringe deres viden videre til ledelsen i BBC. 
</p><p>
»De ville have grint af mig«, »Jeg troede, han lavede fis, når han indikerede, 
at han lige havde haft sex med dem«, lød forklaringerne i BBC-dokumentaren. 
Andre forklarede, at de faktisk lod deres viden sive videre op i 
organisationen, men at der aldrig blev handlet på den viden. Også Meirion 
Jones og Liz MacKean forklarede frustreret om arbejdet med at få de 
misbrugte kvinder til at stå frem med deres fortællinger og BBC-ledelsens 
pludselige afvisning af indslaget til tv-programmet 'Newslight'. 
</p><p>
Efter BBC-dokumentarens kritiske gennemgang af BBC's egen rolle i 
Savile-skandalen, sad kommentator Nick Jones fra The Guardian tilbage med en 
fornemmelse af, at BBC fra nu af ville kæmpe sig ud af troværdighedskrisen 
med åbne kort. 
</p><p>
»Men jeg var et fjols, at jeg kunne tro sådan«, skriver Nick Jones i sin 
seneste kommentar. 
</p><p>
Han har gennemgået de personalemæssige konsekvenser for alle de journalister 
og redaktører på BBC, som mente, at Meirion Jones og Liz MacKeans dokumentar 
skulle have været bragt. Og der har været tale om en regulær klapjagt, som 
har splittet BBC, konkluderer Nick Jones. Tom Giles, der var redaktør for 
Panorama, der bragte den selvkritiske dokumentar om BBC viden om Jimmy 
Saviles dobbeltliv, er blevet fjernet fra nyhedsdækningen. En af de ledende 
chefer, Peter Horrocks, som gennem hele forløbet har understreget, at BBC 
har et etisk ansvar, valgte i september at trække sig fra sin stilling. 
Clive Edwards, der som chef stod bag BBC's selvkritiske dokumentar om 
forløbet, er blevet degraderet. 
</p><p>
Til gengæld er flere personer, som stod bag beslutningen om at droppe Meirion 
Jones og Liz MacKeans 'Newslight'-program, blevet forfremmet. Det gælder 
Helen Boaden, der dengang var nyhedschef, og som nu er med i BBC's øverste 
ledelse, ligesom det gælder Peter Ribbon, der var redaktør af 
'Newslight'-programmet, og som gav beskeden til Jones og MacKean om, at 
deres dokumentar var droppet. Han har nu en lukrativ stilling som leder af 
BBC's arkiv. 
</p><p>
Liz MacKean var klar over, at hun blev nødt til at forlade BBC efter Jimmy 
Savile-skandalen. 
</p><p>
»BBC forsøgte at ødelægge mit ry. De sagde, at de havde forbudt dokumentaren, 
fordi Meirion og jeg havde lavet noget sjusket journalistik. Jeg blev, fordi 
jeg ville kæmpe, men jeg vidste godt, at de ville vinde til sidst. Cheferne 
så direkte gennem mig, som om jeg ikke var der. Jeg stoppede, fordi jeg 
vidste, at jeg aldrig ville komme på skærmen igen«, forklarer hun til Nick 
Jones i The Guardian. 
</p><p class=" bl-elem"><i class=" bl-elem">Publiceret 17. marts 2015</i></p>	
</div>
</div></body></html>
