---
layout:     post
title: 	    "SAS-konflikt holder over 50 fly på jorden i dag"
post_author:	    
post_date:	    Mon, 02 Mar 2015 06:40:25 +0100
post_site:	    politiken.dk 
post_link:	    http://politiken.dk/rejser/nyheder/flyoglufthavne/ECE2569284/sas-konflikt-holder-over-50-fly-paa-jorden-i-dag/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
SAS-passagerer må til morgen fortsat leve med, at deres fly muligvis er aflyst.
</p><p>
For fjerde dag i træk holder en arbejdsnedlæggelse blandt selskabets 
kabineansatte flere fly fra at komme på vingerne. Indtil videre er der 
mandag tale om 51 aflysninger af afgange eller ankomster fra Københavns 
Lufthavn, fremgår det af en oversigt på lufthavnens hjemmeside.
</p><p>
Dagen er udset til at blive en skæbnedag for SAS' kabineansatte, der siden 
fredag har nedlagt arbejdet.
</p><p>
Flyselskabet har fået Arbejdsrettens ord for, at medarbejderne skal vende 
tilbage til deres job, og derfor har SAS givet sine kabineansatte frem til 
mandag klokken 12.00 til hver især at meddele, om de møder op på arbejde.
</p><h3>
Trussel om fyring
</h3><p>
Hvis ikke de ansatte melder sig klar til at arbejde, »vil det være at 
betragte som om, de pågældende medarbejdere har bragt deres 
ansættelsesforhold til ophør«, skrev SAS i går i en 
meddelelse.
</p><p>
De strejkende kabineansatte mødes efter planen klokken ni mandag formiddag for 
at drøfte den tilspidsede situation.
</p><h3>
Ansatte skal flyttes til Cimber
</h3><p>
Striden, der har ført til strejken, drejer sig om 147 ansatte, der skal 
flyttes over i SAS' nye datterselskab Cimber.
</p><p class=" bl-elem">
I forbindelse med flytningen frygter de ansatte, at de ikke længere vil være 
beskyttet af den kollektive overenskomst, som SAS har med kabinepersonalets 
fagforening.
</p>	
</div>
</div></body></html>
