---
layout:     post
title: 	    "Så er det lillebrors tur"
post_author:	    
post_date:	    Mon, 23 Mar 2015 14:48:49 +0100
post_site:	    politiken.dk 
post_link:	    http://politiken.dk/magasinet/portraetter/ECE2600660/saa-er-det-lillebrors-tur/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Det klassiske dilemma står klart, når Jeb Bush forsøger at træde ud af 
slagskyggerne fra George H.W. og George W. 
</p><p>
»Jeg elsker min far og min bror«, sagde Bush i en tale om udenrigspolitik i 
februar. »Men jeg er min egen. Mine synspunkter er formet af min tænkning og 
mine erfaringer«, sagde Bush, før han talte om USA’s rolle i verden. 
</p><p>
Og så kaster man et blik ned over den liste med en snes udenrigspolitiske 
rådgivere, han lod sive til pressen. I spidsen – selvfølgelig! – den snart 
85-årige James Baker, fars nære ven og udenrigsminister, der også stod i 
spidsen for storebrors retsopgør mod Al Gore efter skandalevalget i 2000. Og 
der er Paul Wolfowiz og Stephen Hadley, to af hovedarkitekterne i brormands 
Irakkrig. Også 00’ernes CIA-direktører Michael Hayden og Porter Goss, der er 
rodet i ind i sagen om efterretningstjenestens brug af tortur, dukker op. 
</p><p>
Måske er Jeb Bush sin egen. Men det er hans rådgivere ikke. 
</p><p>
Den 62-årige tidligere guvernør i Florida har igen svært ved at undslippe det 
lillebrorkompleks, der på sin vis har plaget ham længe. En mand, der på en 
gang nyder godt af den vej, der er er banet mod magten, men helst ikke vil 
se ud, som om han når frem ad nedtrampede stier. 
</p><p>
Mange af de pengedonorer med dybe lommer, der nu flokkes om det republikanske 
establishments fortabte søn, har også en lang forhistorie med familien. Jeb 
kan med sit familienavn og forbindelser samle så mange penge ind, at han 
ifølge de fleste politiske iagttagere med det samme er blevet favorit. 
</p><p>
»Medmindre der sker en eller anden atmosfærisk forstyrrelse, så ligner 
præsidentvalget nu Hillary mod Jeb«, skrev Politicos Mike Allen i februar. 
»Den nye logik i republikanernes primærvalg, der engang var helt åbent, er, 
at man skal besejre Jeb for at vinde«. 
</p><p>
Men på den anden side er familienavnet stadig betændt i befolkningen – også i 
brede republikanske kredse. Faderen blev betragtet som et skvat med en 
midtsøgende profil, der ikke længere er på mode. Broderen forlod i 2009 Det 
Hvide Hus med en historisk stor antipati i mod sig fra en krigstræt 
befolkning. 
</p><p>
Fortællingen om Bushs 2016-kampagne er derfor skrevet på forhånd, uanset om 
det lykkes ham at blive republikanernes præsidentkandidat. Hvis Bush vinder, 
er det på grund af hans familie. Og hvis han taber, er det på grund af hans 
familie. 
</p><h3>
Adel forpligter 
</h3><p>
John Ellis Bush – kælenavnet Jeb er dannet af initialerne – blev i 1953 i 
Texas født ind i noget af det nærmeste, USA kommer et aristokrati. Familien 
kan føres tilbage til nogle af 1600-tallets indvandrere fra England, og der 
har deltaget en Bush i alle kapitler af USA’s moderne historie: 
revolutionen, borgerkrigen, guldfeberen, industrialiseringen og så videre. 
</p><p>
Der er en ånd af <i>noblesse oblige </i>over Bush-familien. Rigdom har 
man selvfølgelig, men penge er nu så kedelige, ikke sandt? Det er uhøvisk at 
opgøre sin succes i dem eller kaste dem i grams. Man må stille sig til 
rådighed for noget større, lærer George W., Jeb og deres tre yngre søskende 
– en fjerde søster dør som barn af leukemi. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00923/_____Intet_navn_____923125" data-id="923125" data-imgtype="jpg" data-caption="Tegning: Anne-Marie Steen Petersen"/><p>
Farfar Prescott og far George deltager naturligvis i hver deres verdenskrig, 
opbygger en formue i forretningslivet og går ind i politik. Prescott som 
senator for Connecticut og George som kongresmedlem i Texas, Reagans 
vicepræsident i 1980’erne og herefter USA’s 41. præsident. 
</p><p>
Jeb Bush bliver i 1967 sendt ud på sin rejse mod samfundsnytte på det 
prestigefulde private kostgymnasium Philips College i Andover, hvor også 
hans far og bror har gået. Jeb giver den gas i den stereotype rolle som en 
tumpet forkælet overklasseunge med en skidt karakter og dårlige karakterer. 
Han ryger hash, hører psykedelisk musik og går endda til enkelte møder i en 
socialistisk studiekreds. 
</p><p>
Herfra skulle ruten været gået videre til eliteuniversitet Yale i kølvandet på 
farfar, far og storebror. Sidstnævnte havde allerede bevist, at 
Bush-familiens indflydelse på stedet var rigelig til, at man kunne få sin 
eksamen uden at måtte gå unødigt på kompromis med druk og dovenskab. Men i 
stedet blev Jeb pludselig skubbet radikalt væk fra den udstukne kurs. 
</p><p>
I sit sidste år i Andover tog Jeb Bush et antropologikursus, der indebar et 
tremåneders praktikophold i den centralmexikanske by León. For 17-årige Jeb 
blev det mødet med en fattigdom, han aldrig havde set. Og med den 16-årige 
mexicanske pige Columba. 
</p><p>
»Jeg ved det ikke, måske var det bare rå dyrisk tiltrækning«, fortalte Bush 
forbløffende ligefremt om mødet med kvinden, han nu har været gift med i 40 
år. 
</p><p>
Det var i 1986, hvor Miami Herald lavede et stort portræt af den 33-årige søn 
af den daværende vicepræsident. 
</p><p>
»Det var ligesom i ’The Godfather’, da Michael Corleone kommer tilbage fra 
Sicilien«, fortæller skolekammeraten Lincoln Chaffee til Vanity Fair. 
Pludselig er den privilegerede festabe blevet alvorlig og målrettet. 
</p><p>
»Lynet var slået ned i Jeb i Mexico«, siger Chaffee. 
</p><p>
Mødet med Columba får Jeb til at stille spørgsmålstegn ved, hvem han selv er. 
Men også ved hele det miljø, han er en del af. 
</p><p>
»Jeg var en kynisk lille lort, der gik på en kynisk skole«, sagde Bush om sin 
tid i Andover til Miami Herald. 
</p><p>
Han vil være sin egen. Yale bliver droppet til fordel for det langt mindre 
prestigefulde University of Texas. I stedet for at gå i byen, skriver han 
breve på spansk til Columba og læser latinamerikanske studier. Jeb Bush 
bliver færdig med sin bachelorgrad efter to et halvt af de normerede fire 
år, men slutter alligevel med karakterer i den øverste tiendedel. Han 
konverterer til katolicismen og gifter sig med sit livs kærlighed. 
</p><h3>
Mere begavet end storebror 
</h3><p>
Efter nogle år i Venezuela som bankmand i Texas Commerce Bank – grundlagt af 
fars ven James Baker – slår Jeb og Columba Bush sig i 1980 ned i Miami i 
Florida, hvor han tjener sine penge på ejendomshandel. Det viser sig, at Jeb 
har talent for politik, og han arbejder sig op gennem Det Republikanske 
Parti i delstaten. 
</p><p>
»Jeg synes, at han bør vente 10 år med at stille op, men han spørger ikke mig 
til råds«, siger hans mor, Barbara Bush, i 1986. Måske lytter han alligevel, 
for det er først i 1994, at Jeb Bush udfordrer Floridas demokratiske 
guvernør, Lawton Chiles. 
</p><p>
Men i politik kan man også vente for længe. I 1994 har den ældre bror, George 
W. Bush, fået rettet sig efter mange udsvævende år, og stiller op til 
guvernørposten i Texas, »hvilket familien så som en indtrængning på Jebs 
mere seriøse kandidatur«, skriver The New Yorker. 
</p><p>
Jeb taber på et hårdkogt konservativt program. George W. vinder på sin 
folkelighed og karisma. Fire år senere blev Jeb valgt til guvernør, men da 
havde George W. pludseligt kurs mod Det Hvide Hus. 
</p><p>
Det var lillebror, der skulle have sikret den politiske arv. Nu fik Fredo 
Corleone i sidste øjeblik udmanøvreret Al Pacino. Esau tog den 
førstefødselsret, der var solgt for en skål linser, tilbage. Jeb må nu leve 
med at få sine kvalifikationer vurderet i kontrast til sin nu 68-årige 
storebror. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00923/BATTLEGROUND_FLORID_923135" data-id="923135" data-imgtype="jpg" data-caption="I 2004 støttede Jeb Bush sin storebror George W.'s kampagne for at blive genvalgt som USA's præsident. Nu er det storebror, der støtter lillebrors kamp for at blive republikanernes præsidentkandidat i 2016. Foto: Pablo Martinez Monsivais/AP Photo"/><p/><p>
Jeb er mere begavet, men mindre karismatisk. Mens George W. er evig optimist – 
en virkelig nyttig egenskab, når man udsættes for presset i amerikansk 
toppolitik – er Jeb mere alvorlig og rugende. Jeb arbejder hårdt, hvor 
George charmerer sig igennem. Jeb ligger politisk en smule til højre for sin 
bror, og når han i dag regnes for den moderate fløjs kandidat, siger det 
mest af alt noget om, hvad der er sket med Det Republikanske Parti i de 
sidste 15 år. 
</p><h3>
Privatisering og skattelettelser 
</h3><p>
Jeb Bush er i dyb konflikt med de konservative græsrødder på to områder, der 
var hans mærkesager som guvernør. 
</p><p>
Han var bannerfører for nye testmetoder i grundskolen, der blev til 
skolereformen <i>Common Core</i>. Den er blevet dybt upopulær på 
højrefløjen, fordi de anser den som et forsøg på at luske statslig styring 
ind i skolernes undervisning. Desuden er Bush alt for blødsøden over for 
illegale immigranter. Han har bl.a. foreslået at give de illegale mulighed 
for på længere sigt at få amerikansk statsborgerskab. 
</p><p>
Det har hidtil skygget for, at Bush igennem sine otte år som guvernør var både 
afholdt og faktisk på en række områder meget langt til højre. Han er stadig 
den mest populære tidligere guvernør. 34 procent af indbyggerne i Florida 
svarede i 2012, at Jeb Bush var bedst af de sidste 8 guvernører (på 
andenpladsen kom ‘ved ikke’ med 15 procent). 
</p><p>
En ny biografi af statskundskabsprofessor Matthew Corrigan fra University of 
North Florida, beskriver Bush som en fremragende politiker. Han forstod 
magt. Hvordan man samler den, og hvornår man skal bruge den. 
</p><p>
»Jeb Bushs virkelige politiske eftermæle er, at han fuldstændig forandrede 
Floridas politik og politiske system, mens han var guvernør fra 1999 til 
2007. I modsætning til broderens indsats som præsident lykkedes det Jeb Bush 
at få vedtaget og gennemføre en konservativ dagsorden«, skriver Corrigan. 
</p><p>
Den traditionelle søvnige sydstatskonservatisme, hvor politikere anses for 
bedst, når de ingenting foretager sig – og som brormand i høj grad 
efterlevede i Texas – blev skiftet ud med et klart politisk projekt, der 
skubbede delstaten til højre. 
</p><p>
»Jeg ser frem til den dag, hvor disse bygninger står tomme«, sagde Jeb Bush i 
2003 i sin indsættelsestale efter genvalget og pegede omkring på de 
offentlige kontorer i delstatshovedstaden Tallahassee. 
</p><p>
»Som stille monumenter over en tid, hvor det offentlige spillede en større 
rolle, end det fortjente eller kunne udfylde«, sagde Bush. 
</p><p>
Der blev udliciteret og privatiseret i historisk stil og fyret offentligt 
ansatte i bundter, mens Bush var guvernør. Samtidig blev skatterne nedsat 
med omkring 20 milliarder dollars (140 milliarder kroner), og det økonomiske 
boom sikrede, at pengene alligevel passede. 
</p><p>
Også på det mere værdipolitiske område trak Jeb Bush delstaten markant til 
højre. Florida har en af USA’s mindst restriktive våbenlove underskrevet af 
Jeb Bush. 
</p><p>
Han rullede abortmulighederne noget tilbage. Han er modstander af 
homoægteskaber. 
</p><p>
Alt det vil Bush nu forsøge at bruge de mange millioner, han indsamler hos 
familiens forbindelser, på at minde vælgerne om. 
</p><p>
Spørgsmålet er, om han også kan finde en metode til at få dem til at glemme 
hans efternavn. 
</p><p class=" bl-elem"><i class=" bl-elem">Publiceret 23. marts 2015</i></p>	
</div>
</div></body></html>
