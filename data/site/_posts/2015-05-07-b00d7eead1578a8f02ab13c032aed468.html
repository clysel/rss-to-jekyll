---
layout:     post
title: 	    "Uden mæslingevaccine ville børnedødeligheden være dobbelt så stor"
post_author:	    Jens Ramskov
post_date:	    Thu, 07 May 2015 18:01:10 +0000
post_site:	    ing.dk 
post_link:	    http://ing.dk/artikel/uden-maeslingevaccine-ville-boernedoedeligheden-vaere-dobbelt-saa-stor-175909
---
<html><body><div><section class="body">
			<p>En amerikansk-hollandsk forskergruppe konkluderer på baggrund af data fra USA, England/Wales og Danmark, at de gavnlige virkninger af vaccination mod mæslinger er langt større end hidtil formodet.</p>
			<p>Efter vaccination mod mæslinger blev indført i USA og Storbritannien i midten af 1960’ene, indtrådte et markant fald i dødeligheden fra andre smitsomme sygdomme. Det samme skete i Danmark, efter at MFR-vaccinationer blev indført i midten af 1980’erne.</p>
			<p>Forskerne konkluderer, at i den periode, mæslinger var en almindelig sygdom i disse lande, var den direkte og indirekte gennem et svækket immunforsvar årsag til halvdelen af alle børnedødsfald.</p>
			<p>Michael Mina fra Princeton University og de øvrige forskere skriver i deres videnskabelige artikel i <a href="http://www.sciencemag.org/lookup/doi/10.1126/science.aaa3662">Science</a>, at dette er et vigtigt budskab, da der i mange kredse er opstået en forkert antagelse om, at mæslinger generelt er en mild form for børnesygdom.</p>
			<p>Forskernes analyse dokumenterer, at mæslingevaccination har en beskyttende virkning over for andre smitsomme sygdomme i en periode på to-tre år.</p>
			<p>Børn, der har været ramt af mæslinger, har derimod et svækket immunforsvar efter sygdommen, idet antallet af de såkaldte B- og T-<a href="http://da.wikipedia.org/wiki/Lymfocyt">lymfocytter</a>, der er hvide blodceller, som indgår i immunforsvaret, er mindsket i en efterfølgende periode.</p>
			<p>Mæslinger beskadiger immunsystemet, så det så at sige glemmer, hvordan det skal bekæmpe andre sygdomme.</p>
			<p>Tidligere har man formodet, at den generelt gavnlige virkning af vaccinationen kun har holdt sig i uger eller måneder. Det viser sig nu altså at være i flere år.</p>
			<p>Forskerne skriver, at kun relativt få lande har et statistisk materiale, der kunne vise denne effekt, men de kunne finde relevante data i USA, England/Wales og Danmark.</p>
			<p>Der foreligger ikke data, der kan sige noget om sygeligheden, men forskerne formoder, at effekten kan have været endnu højere på dette område end for dødeligheden.</p>
			<h2>Dansk forskning har længe vist effekten</h2>
			<p>Den gavnlige effekt af mæslingevaccination ud over vaccinationens primære formål har været kendt i mange år.</p>
			<p>Danske forskere med Peter Aaby fra Statens Serum Institut som drivkraft har gennem mere end 30 år <a href="http://cid.oxfordjournals.org/content/59/4/484.full.pdf+html">påvist</a>, at børnedødeligheden i Guinea-Bissau faldt markant, efter at vaccinationsprogrammer mod mæslinger blev indført.</p>
			<p>Denne forskning videreføres nu i <a href="http://www.ssi.dk/Forskning/Forskningscentre%20og%20-konsortier/CVIVA.aspx">Forskningscenter for Vitaminer og Vacciner</a>.</p>
			<p>Centerets leder, Christine Stabell Benn, har tidligere forklaret, at 6.500 børns liv kan reddes hver eneste dag, hvis erfaringen fra bl.a. Guinea-Bissau bruges på verdensplan.</p>
			<p>Hun har påpeget, at det ikke kun vil være i lavindkomstlande, at sundhedstilstanden vil kunne forbedres, men at der også vil være meget at hente i Danmark og andre vestlige lande.</p>
			<p>Det forhold bekræfter den nye undersøgelse beskrevet i Science.</p>
		</section>
		  </div></body></html>
