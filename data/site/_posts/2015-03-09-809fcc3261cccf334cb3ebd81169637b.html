---
layout:     post
title: 	    "Danske Bank måtte genstarte mainframe på lønningsdag"
post_author:	    Jakob Møllerhøj
post_date:	    Mon, 09 Mar 2015 15:01:01 +0000
post_site:	    www.version2.dk 
post_link:	    http://www.version2.dk/artikel/danske-bank-maatte-genstarte-mainframe-paa-loenningsdag-95683?utm_medium=feed&utm_source=version2.dk&utm_campaign=it_nyheder
---
<html><body><div><section class="body"><p>Det var problemer med Danske Banks mainframe, der var årsag til, at flere kunder den sidste fredag i februar ikke kunne komme på netbanken, anvende Mobile Pay og andre af bankens systemer.</p>

<p>»Vi var nødt til at tage vores mainframe en tur ned om aftenen,« siger Jan Steen Olsen, vicedirektør med ansvar for It-teknik og -drift i Danske Bank.</p>

<p>It-problemerne opstod i løbet af formiddagen fredag 27. februar.</p>



<p>»Det kommer oven i, at det er en meget travlt dag. Det er typisk den travleste dag vi har,« siger Jan Steen Olsen.</p>

<p>Banken har et parallelt it-miljø kaldet et availability setup, som der kan skiftes over til. Og det gør banken hver weekend for at lave vedligehold på det primære setup. Men der blev altså ikke skiftet over til det alternative it-miljø før fredag aften, selvom problemerne begyndte at opstå i løbet af formiddagen.</p>

<p>»Det kan give nogle uhensigtsmæssigheder, lige når man gør det. Eksempelvis nedetid. Så vi ønsker at gøre det, når vores erhvervskunder og daglige brugere ikke er på,« forklarer Jan Steen Olsen.</p>

<h2>En ond cirkel</h2>

<p>Da systemerne begyndte at blive utilgængelige på den travle fredag, begyndet problemerne at sprede sig som ringe i vandet. Eksempelvis forsøgte kunder, der ikke kunne komme på mobilbanken, den almindelige netbank og omvendt. På den måde opstod der øget tryk på flere systemer.</p>

<p>»Det er en ond cirkel. Det ene fører det andet med sig,« siger Jan Steen Olsen.</p>

<p>Også bankens telefonsystemer endte med at få problemer i forlængelse af utilgængeligheden i de øvrige systemer, fordi kunder, der ikke kunne komme på it-systemerne forsøgte at ringe for at få hjælp.</p>

<p>Jan Steen Olsen fortæller, at mainframen muligvis er gået ned, som følge af det, han beskriver som 'en konfiguration, der er fejlet'.</p>

<p>»Det tog en times tid, før vi fik identificeret, hvor det var. Og så fik vi den til at køre stabilt i løbet af dagen,« siger han.</p>

<p>Danske Bank har ikke ønsket at komme nærmere ind på, hvad der foranledigede problemerne.</p>

<p>Selvom banken ifølge Jan Steen Olsen har lært af episoden, vil han nødigt lægge hovedet på blokken i forhold til, hvorvidt noget tilsvarende kan ske igen.</p>

<p>»Det er svært at garantere i den verden, vi lever i. Men selvfølgelig har vi lært noget, og vi ved mere om, hvad vi eventuelt skal kigge efter næste gang.«</p>
  </section></div></body></html>
