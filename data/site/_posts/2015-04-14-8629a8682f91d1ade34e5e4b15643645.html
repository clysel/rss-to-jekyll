---
layout:     post
title: 	    "Trafikstyrelsen: Slut med rabat til rejsekort på Sjælland"
post_author:	    Ulrik Andersen
post_date:	    Tue, 14 Apr 2015 11:03:00 +0000
post_site:	    ing.dk 
post_link:	    http://ing.dk/artikel/trafikstyrelsen-slut-med-rabat-til-rejsekort-paa-sjaelland-175408
---
<html><body><div><section class="body">
			<p>Et af hovedformålene med Rejsekortet - at prisen for at bruge kollektiv trafik skal blive lavere, jo mere du bruger det - bliver droppet i <a href="http://www.ft.dk/samling/20141/almdel/tru/bilag/222/1518006.pdf">et nyt forslag</a> fra Trafikstyrelsen.</p>
			<p>‘Når disse rabattyper fjernes bliver det klarere for kunden, hvilken type af rejsehjemmel denne skal vælge. F.eks. fjernes mængderabat i DSB’s takstsæt, således at kunder der pendler dagligt altid med fordel kan vælge et pendlerkort. Dette mindsker usikkerheder omkring hvilke produkter der er billigst at benytte,’ begrunder styrelsen i sit forslag.</p>
			
			<p>I dag er der ikke mængderabat på rejser indenfor Hovedstaden, men det er der på rejser indenfor Movia S og med DSB. De skal altså væk, mener Trafikstyrelsen. Prisforskellen vil dog ikke være så stor efter forenklingen af priserne, fordi normalprisen for at rejse på Sydsjælland i dag er højere end i de øvrige takstområder.</p>
			<p>En anden rabat, der skal væk, ifølge Trafikstyrelsen, er en rabat til pensionister, som Movia S og DSB i dag giver. Det vil medfører relativt store prisstigninger for sydsjællandske pensionister, der i dag får 50 procent rabat. Derfor inkluderer Trafikstyrelsens forslag en anbefaling om at indføre et pensionistkort ved siden af rejsekortet i Movia S’ område.</p>
			
			<p>Forslaget fra Trafikstyrelsen vil betyde, at det vil være billigere at bruge Rejsekort end at købe en billet kontant på 96 procent af rejserne på Sjælland. En af hensigterne med Rejsekortet var, at det altid skulle være billigere at bruge, end at købe kontantbilletter. Den udfordring foreslår Trafikstyrelsen at løse ved at sætte priserne op på de resterende 4 procent af rejserne, hvor det selv efter forenklingen vil være billigst at købe kontantbilletter.</p>
			<p>Egentlig skulle de sjællandske trafikoperatører, Movia, DSB og Metroselskabet, selv have forhandlet et forenklet takstsystem på plads for længst, fordi selskabernes bestyrelser, er den øverste myndighed i forhold til at faslægge takstrukturen. Men selskaberne har ikke kunnet blive enige.</p>
			<p>Derfor bad transportminister Magnus Heunicke (S) Trafikstyrelsen om at udarbejde et forslag til et forenklet system. Han har dog ingen planer om, at bede Folketinget om ret til at presse Trafikstyrelsens forslag igennem.</p>
			<p>»Det er nok meget fornuftigt, at det er trafikselskaberne og ikke Transportministeriet eller Christiansborg, der bestemmer, hvad det skal koste at køre mellem Stege og Vordingborg,« skriver ministeren således en mail til <a href="http://www.dr.dk/Nyheder/Politik/2015/04/14/102409.htm">DR Nyheder</a>.</p>
		</section>
		  </div></body></html>
