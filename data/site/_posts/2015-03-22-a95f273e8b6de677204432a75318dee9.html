---
layout:     post
title: 	    "Riis' milliardærboss venter i dag udbytte af sin kostbare investering"
post_author:	    
post_date:	    Sun, 22 Mar 2015 10:33:48 +0100
post_site:	    politiken.dk 
post_link:	    http://politiken.dk/sport/cykling/ECE2598761/riis-milliardaerboss-venter-i-dag-udbytte-af-sin-kostbare-investering/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Rollefordelingen blandt de otte Tinkoff-Saxo-ryttere, som manager Bjarne Riis 
og den italienskie sportsdirektør Bruno Cenghialta i dag skal søge at styre 
til succes fra servicevognen i Milano-Sanremo, har længe været klokkeklar. 
</p><p>
Alt handler om at få den slovakiske stjerne Peter Sagan så velbeholdent frem 
til finalen, at han kan indfri de tårnhøje forventninger, som ikke mindst 
den russiske milliardær Oleg Tinkov ved flere lejligheder har givet udtryk 
for er knyttet til den lukrative kontrakt, som anslås at indbringe Sagan 
omkring 30 mio. kr. om året. 
</p><h3>
Tinkovs advarsel: Pas nu på Cancellara 
</h3><p>
Rigmandens sidste melding til slovakken inden dagens opgave lød dog mere 
opmuntrende end krævende via det foretrukne kommunikationsmiddel twitter. 
</p><p>
»Fuld gas, Sagan, men pas på Cancellara, han er en gammel ræv«, lød beskeden 
fra Tinkoff-Saxos ejer, og den opfangede den omtalte schweizer i øvrigt og 
tog sig tid til at besvare. 
</p><p>
»Jeg er ingen ræv, jeg er Spartacus«, signalerede Fabian Cancellara med 
hentydning til sit tilnavn og givetvis også med viljen til som den berømte 
gladiator at nedkæmpe al modstand. 
</p><p/><p>
Tidligere har Oleg Tinkov meget utvetydigt tilkendegivet, at han har købt 
Sagan for at denne ikke mindst i de klassikere, som nu indledes med 
Milano-Sanremo kan medvirke til at føre holdet frem til positionen som 
verdens bedste. Og russeren mener ikke, at hans dyrt erhvervede topnavn 
udsættes for overdrevne forhåbninger. 
</p><h3>
Helt naturligt pres for en mand med Sagans gage 
</h3><p>
»Der hviler ikke andet pres på Sagan end det der er helt naturligt for en 
mand, som tjener et anseligt millionbeløb i euro om året«, tweetede Tinkov, 
da spørgsmålet om de krav, han stiller til sin slovakiske nyerhvervelse var 
oppe at vende i forbindelse med Tirreno-Adriatico for nylig. 
</p><p>
»Jeg har også hver dag store forpligtelser, jeg skal leve op til. Sådan er det 
bare, når man befinder sig i en fremtrædende position«. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/sport/cykling/ECE2598373/farer-lurer-paa-favoritterne-i-foerste-svaere-foraarseksamen/">Farer lurer på favoritterne i 
første svære forårseksamen</a></p><p>
Sagan selv kommenterede efter at have vundet næstsidste etape i 
Tirreno-Adriatico i mandags og dermed sat punkt for ni måneders sejrstørke 
diplom atisk den kortvarige debat på twitter omkring sin person således: 
</p><p>
»Det største pres, jeg udsættes for, kommer fra mig selv.Jeg behøver ikke 
andre til at fortælle mig, hvad der ventes af mig«, meddelte Sagan lakonisk. 
</p><h3>
Med i Milano-Sanremo for femte gang 
</h3><p>
Det er femte gang, slovakken, der debuterede som professionel i 2010 – to år 
efter at Fabian Cancellara havde vundet Milano-Sanremo – i dag deltager i 
den italienske klassiker, og efter en pæn, men beskeden 17.-plads ved 
debuten i 2011, var han de to følgende år med helt fremme i kampen om 
podiepladserne. 
</p><p>
I 2012 måtte han se sig overtrumfet af australieren Simon Gerrans, Cancellara 
og italieneren Vincenzo Nibali, og i 2013 var skuffelsen ligeledes til at 
tage at føle på, da han og Cancellara var så optaget af deres indbyrdes 
fight, at de sluttede som nr. 2 og 3 efter tyskeren Gerald Ciolek. 
</p><p>
Sidste år var Sagan atter med fremme, da cirka 25 ryttere nåede samlet til 
mål, men han var alt andet end tilfreds med den tiendeplads, det blev til. 
</p><h3>
Kun én fra sidste års top-10 er ikke med i dag 
</h3><p>
Foran sig havde slovakken nordmanden Alexander Kristoff (Katusha), Cancellara 
(Trek), englænderen Ben Swift (Sky), spanieren Juan José Lobato (Movistar), 
briten Mark Cavendish (Etixx-Quick Step), italieneren Sonny Colbrelli 
(Bardiani-CSF), tjekken Zdenek Stybart (Etixx-Quick Step), italieneren 
Sachal Modolo (Lampre-Merida) og Ciolek. 
</p><p>
Bortset fra Modolo, der ikke er med i truppen hos Lampre-Merida, som 
tydeligvis satser maksimalt på den italienske sejrherre fra 2006 Filippo 
Pozzato, har Sagan mulighed for at opnå revanche i dag mod alle disse 
rivaler. 
</p><p>
Til at bestå sig har slovakken de to danskere Matti Breschel og Christopher 
Juul-Jensen, polakken Maciej Bodnar, der har vist sig at være et markant 
aktiv for Tinkoff-Saxo, russeren Nikolay Trusov, australieren Jay McCarthy 
samt sine to landsmænd Michal Kolar og sin storebror Juraj. 
</p><h3>
Danskere kan se frem til hovedroller på onsdag 
</h3><p>
For Matti Breschel er det ottende gang, han er med i Milano-Sanremo, og han 
har 11.-pladsen fra 2010 som sit bedste resultat. 
</p><p>
Christopher Juul-Jensen, der fortsætter sin meget lovende udvikling, 
debuterede sidste år og gennemførte som nr. 107. 
</p><p class=" bl-elem">
Begge danskere kan se frem til helt andre muligheder for personlig succes 
allerede på onsdag. Her er de nemlig sammen med Michael Mørkøv udpeget som 
trioen, der skal satses på, når det går løs med brostensudfordringerne i 
Dwars Door Vlaanderen – et løb som Matti Breschel vandt i 2010. 
</p>	
</div>
</div></body></html>
