---
layout:     post
title: 	    "Thriller om gadekunst er raffineret og original"
post_author:	    
post_date:	    Fri, 27 Feb 2015 14:22:36 +0100
post_site:	    politiken.dk 
post_link:	    http://politiken.dk/kultur/boger/skonlitteratur_boger/ECE2566021/thriller-om-gadekunst-er-raffineret-og-original/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4 class="">
Den tålmodige snigskytte</h4>
<h5>
Arturo Pérez-Reverte</h5>
<div class="fakta-body" data-buildingblock="embedded_factboxlink">
<div class="clearfix m-top5 m-bottom5">
<img class="pol-rating-img" src="http://politiken.dk/graphics/ratings/5_hjerter_red.png" alt="Politiken synes"/></div><p>
Oversat af Ane-Grethe Østergaard. Cicero, 222 sider, 249,95 kroner. Har du 
Pluskort, får du 15 procent rabat på lagerførte bøger i Boghallen eller fri 
levering hos Saxo.com. Læs mere på politiken.dk/plus
</p></div>
</div><p>
Sammen med andre nyere spanskskrivende forfattere, såsom Javier Marías og José 
Carlos Somoza, har Arturo Pérez-Reverte skrevet det, englænderne kalder for 
’Iberian Noir’. 
</p><p>
Krimiorienterede og komplekse hybridromaner delvis og pletvis påvirket af den 
skandinaviske samfundskrimi, men ofte drejet over i det postmoderne og 
metasproglige, hvor litterær lov og orden ikke hersker ensidigt. Endsige 
overholder socialrealismens færdselsregler med hensyn til episk drive og 
intrige. Snarere noget med karneval, kærlighed og kaos à la gamle Cervantes 
– uden at retfærdigheden sker fyldest til sidst, og verden ved romanens 
fyraften kører hjem i en børnesikret Volvo. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/boger/skonlitteratur_boger/ECE2565485/anmeldelse-kaare-bluitgen-udgiver-kriminelt-kedelig-satire/">Anmeldelse: Kåre Bluitgen 
udgiver kriminelt kedelig satire</a></p><p>
Således, og så trods alt mere genretrofast end andre, er Pérez-Reverte. Han 
slog igennem i 1993 med den kunsthistoriske skakthriller ’Det flamske 
maleri, en speget, spændende og (pseudo)lærd sag, som blev sammenlignet med 
Umberto Ecos ’Rosens navn’. 
</p><div class="art-quote article-box">
<p class="quote"/>
<blockquote>
<p class="quote-txt">
</p><p class=" bl-elem">Typisk for sin forfatter er prosaen både elegant, impressionistisk og økonomisk</p>

</blockquote>
</div><p>
Siden er det blevet til endnu et målspark i den boldgade med ’Dumas-klubben’. 
Derefter blev det mestendels til mere eller mindre melodramatisk mainstream, 
populære og velskrevne bøger, dog også lidt labile i deres litterære 
design.</p><h3>
Faible for genrens grænseland 
</h3><p>
Men med ’Den tålmodige snigskytte’ er Pérez-Reverte tilbage i fin stil som en 
original krimiforfatter med faible for genrens grænseland i retning af det 
magiske og mørkladne. 
</p><p>
Alejandra alias Lex er en erklæret lesbisk, særegent smuk, gennemført sej og 
standhaftig kunsthistoriker et sted i 30’erne med speciale i gadekunst. 
Thrilleren er hendes jegfortælling. Den leveres med tough tunge lige i 
munden uden at kny eller være kryster. Klar og kynisk tale fra et oldebarn 
af Dashiell Hammetts Sam Spade, slagfærdig og desillusioneret, et klogt 
hoved med kontant ære og kold springskalle. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/boger/skonlitteratur_boger/ECE2557928/ny-forfriskende-stemme-hudfletter-familien-paa-humoristisk-vis/">Ny forfriskende stemme 
hudfletter familien på humoristisk vis</a></p><p>
Hun kontaktes som en anden privatdetektiv af en forlægger i Madrid, der gerne 
ser at hun skriver en bog om ’Sniper’, den tålmodige snigskytte, som i 
stedet for en riffel med kikkertsigte er blevet en verdensberømt rebelsk og 
original graffitikunstner med dumdristig spraydåse og sjældent vovemod. 
</p><p>
Hans værker på metro og mure i diverse metropoler er kostbare samlerobjekter 
og eftertragtede artefakter. Men efter at have været skyld i, at en søn af 
en kriminel mangemillionær er faldet fra et tag fatalt og terminalt, er han 
gået under jorden med en kontrakt på sit hoved. Manden med den (for)tabte 
sønnike ønsker at give gadekunstneren et dødeligt skud fra et rigtigt 
skydevåben. Lex skal nu finde ham i et skyggerige af graffiti og genrens 
gangstere. 
</p><h3>
Impressionistisk og økonomisk 
</h3><p>
Typisk for sin forfatter er prosaen både elegant, impressionistisk og 
økonomisk. Det er ikke en manieret raritet, at hans antiheltinde partout er 
homoseksuel eller smart turistet, at vi kommer både til Rom og Napoli. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/boger/skonlitteratur_boger/ECE2557903/smuk-roman-om-20ernes-usa-kraever-at-blive-laest-i-slowmotion/">Smuk roman om 20'ernes USA 
kræver at blive læst i slowmotion</a></p><p>
’Den tålmodige snigskytte’ handler som vanligt hos Pérez om skismaet mellem 
skinnets bedrag og sandsynlighed, synes og væren. Det kunstigt skabte med 
list og løgn over for det såkaldt autentiske liv, men også manden med leen 
forklædt som lidenskab. Så dette er helt igennem en intelligent og spændende 
(kunst)filosofisk thriller. 
</p><p class=" bl-elem">
Raffineret smal og passende stram for en genre, der alt for sjældent kender 
sin begrænsning med hensyn til sider og sludder. 
</p>	
</div>
</div></body></html>
