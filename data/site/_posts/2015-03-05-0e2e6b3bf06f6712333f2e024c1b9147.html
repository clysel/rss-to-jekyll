---
layout:     post
title: 	    "Eksperter: Høj hastighed i Femern-tunnel kan godt forsvares"
post_author:	    Steffen McGhie
post_date:	    Thu, 05 Mar 2015 10:05:16 +0000
post_site:	    ing.dk 
post_link:	    http://ing.dk/artikel/eksperter-hoej-hastighed-i-femern-tunnel-kan-godt-forsvares-174532
---
<html><body><div><section class="body"><p>Når bilerne kører gennem den kommende Femern-tunnel, bliver det 20 km/h hurtigere end i alle andre eksisterende vejtunneler er i landet. Hastigheden i de danske tunneler er i dag på maksimalt 90 km/h, og Femern-selskabet har ambitioner om at sprænge den øvre grænse med 110 km/h.</p>
			<p>Det har affødt kritik af tunnel-planerne. Civilingeniør og daværende formand for Dansk Forening for Tunnel- og Undergrundsarbejder, Jørgen Holst, har eksempelvis skrevet i Ingeniøren, at antallet af alvorlige uheld  i vejtunneler stiger i fjerde potens med hastigheden. Han skriver også, at den maksimale hastighed i danske, tyske og skandinaviske vejtunneler er 90 km/h, og at nedsat hastighed i vejtunneler er et af de vigtigste argumenter for, at vejtunneler kan være lige så sikre som vejstrækninger i åbent land.</p>
			
			<p>Transportminister Magnus Heunicke (S) har i sidste uge fremlagt forslaget til anlægsloven for Femern-forbindelsen, og Ingeniøren efterprøver i disse dage en række udsagn fra Femern A/S selv og fra projektets kritikere i debatten om tunnelsikkerheden.<br/><figure class="plugin full zoomable"><img data-original-image="http://ing.dk/sites/ing/files/2015_02_27_femern_web-01_3.png" src="http://ing.dk/sites/ing/files/styles/article_inline/public/2015_02_27_femern_web-01_3.png?itok=c9N0GQZA" alt=""/></figure></p>
			<h2>100 km/h i Skandinavien og Tyskland</h2>
			<p>I Sverige er den højeste tilladte hastighed i vejtunneler i dag 90 km/h. Trafikverket i Sverige oplyser derimod, at den kommende tunnelstrækning Förbifart Stockholm, som åbner nær den svenske hovedstad i 2024, vil få en fartgrænse på 100 km/h.</p>
			<p>I Norge er fartgrænsen i de fleste vejtunneler på 80 km/h. Statens Vegvesen oplyser imidlertid, at der ikke er særskilte fartgrænser for vejtunneler, så grænserne for tunneler er de samme som på åbne vejstrækninger i Norge. Den højeste fartgrænse i Norge er i øjeblikket på 100 km/h, men enkelte strækninger har en fartgrænse på 110 km/h som led i et prøveprojekt.</p>
			
			<p>Den mest udbredte hastighedsgrænse for vejtunneler i Tyskland er 80 km/h. Derimod er grænsen i delstaten Baden-Württemberg som udgangspunkt på 100 km/h i tunneler med to vejrør og dermed ensrettet trafik, lige som den kommende Femern-tunnel. I delstaterne Nordrhein-Westfalen og Bayern har enkelte vejtunneler også fartgrænser på 100 km/h.</p>
			<p>Det er således ikke korrekt, at den maksimale hastighed i tyske og skandinaviske vejtunneler er 90 km/h, om end langt de fleste tunneler har fartgrænser på 80 eller 90 km/h.</p>
			<p>Det er korrekt, at fartgrænsen i danske tunneler i dag er på 90 km/h. Vejdirektoratet oplyser, at grunden til, at de øvrige lange tunneler - Øresundstunnellen, Guldborgsundtunnellen og Limfjordstunnellen - har fartgrænser på 90 km/h er manglende nødspor. Det er noget, der erfaringsmæssigt øger ulykkesrisikoen. Derimod bliver den kommende Femern-tunnel efter planen udstyret med nødspor.<br/><figure class="plugin right zoomable"><img data-original-image="http://ing.dk/sites/ing/files/femern_illu.jpg" src="http://ing.dk/sites/ing/files/styles/w1120_media_right/public/femern_illu.jpg?itok=Vqu_95Tn" alt=""/></figure><br/><aside class="plugin right box"><strong>Fokus på Femern</strong></aside></p>
			<p><strong>I sidste uge fremsatte</strong> transportministeren lovforslag om den faste forbindelsen ved Femern Bælt, og når det formentlig i sensommeren er vedtaget, kan byggeriet til 46 mia. kr. i princippet gå i gang.</p>
			<p><strong>Den 17,6 km lange</strong> sænketunnel er genstand for stærkt modstridende holdninger: Trafikforskere kan ikke blive enige om trafikprognoserne, økonomer skændes om tilbagebetalingstiden, og tyske miljøaktivister ønsker tunnelen langt væk.</p>
			<p><strong>I en række artikler</strong> op til den politiske vedtagelse forsøger Ingeniøren at give et overblik over, hvad der er op og ned i sagen om Femernforbindelsen.
			</p>
			<h2>20 km/h gør en forskel</h2>
			<p>Sammenhængen mellem fart og trafikulykker er veldokumenteret, men der er ikke foretaget specifikke undersøgelser af sammenhængen mellem fart og vejtunnelulykker. Det fortæller alle de eksperter på området i Danmark og udlandet, som Ingeniøren har talt med.</p>
			<p>Dokumentationschef Jesper Sølund fra Rådet for Sikker Trafik peger generelt på, at hastighedsforskellen på 20 km/h fra 90 til 110 km/h har stor betydning for standselængden.</p>
			<p>»Hvis en bil med en hastighed på 90 km/h og en reaktionstid hos føreren på 1,5 sekunder netop når at stoppe for en forhindring, så vil samme bil  med en hastighed på 110 km/h ramme forhindringen med 75 km/h. I det tilfælde vil en fører i en personbil næppe overleve. Ændres reaktionstiden til 1 sekund, bliver de tilsvarende kollisionshastigheder henholdsvis 71 km/h og 105 km/h; altså kun marginalt ændrede resultater,« siger Jesper Sølund.</p>
			<p>»De 20 km/h fra 90 til 110 km/h gør helt indiskutabelt en stor forskel, hvis der opstår en kritisk situation i tunnelen. Det er indlysende, at hvis hastigheden øges, så stiger dels risikoen for ulykker og dels konsekvenserne ved ulykkerne. Det er naturligvis en væsentlig faktor at tage med, når man åbner en ny tunnel,« siger han.<br/><aside class="plugin right box"><strong>Tunnelsikkerhed</strong></aside></p>
			<p><strong>Både Femern-selskabet og</strong> kritikerne har været aktive i debatten om den kommende tunnels sikkerhed.</p>
			<p><strong>Dette er den tredje</strong> artikel i rækken af faktatjek af udsagn i debatten om tunnelsikkerheden.</p>
			<p><strong>Ingeniøren skrev mandag</strong>, at kritikken af sprinkleranlægget til tunnelen ikke længere holder. <a href="http://ing.dk/artikel/femern-sikkerhed-slut-med-kritik-af-sprinklere-i-tunnelen-174483">Læs artiklen her.</a></p>
			<p><strong>Ingeniøren skrev fredag</strong>, at den pris, som Femern-selskabet ifølge eget udsagn har vundet for tunnelens høje sikkerhedsniveau, i virkeligheden intet har med sikkerhed at gøre. <a href="http://ing.dk/artikel/dommer-underkender-femern-pral-om-sikkerhedspris-174393">Læs artiklen her.</a>
			</p>
			<h2>110 km/h giver stor hastighedsvariation</h2>
			<p>Mens sammenhængen mellem fart og ulykker i vejtunneler ikke er belyst, er enkelte særlige risikofaktorer angående hastighed i tunneler veldokumenterede. En af disse faktorer er den særlige tendens, der viser at nogle bilister reducerer farten betydeligt, når de kører ind i en tunnel. Det medfører store forskelle i hastigheden mellem de bilister, der <em>holder *fartgrænsen og de, der sætter farten *ned</em>. Også her kan de 20 km/h få betydning, siger Niels Agerholm, civilingeniør og ph.d. ved Institut for Byggeri og Anlæg på Aalborg Universitet.</p>
			<p>»Når man har sat lavere fartgrænser i vejtunneler, så handler det også om, at der sker noget mentalt med nogle folk, når de kører ind i en tunnel. De sætter farten ned i den første strækning, fordi de kort fortalt ikke bryder sig om tunnelkørsel. Når man øger farten fra 90 til 110 km/h, vil det betyde, at hastighedsvariationen bliver større. Og det kan resultere i ulykker, fordi bilisterne kører op bag i hinanden. Hastighedsvariationen er en faktor, der virkelig betyder meget for sikkerheden,« siger Niels Agerholm.</p>
			<p><em>Hvorfor bliver hastighedsvariationen større ved 110 end ved 90 km/h?</em></p>
			<p>»Det skyldes, at de fleste bilister lægger sig tæt på hastighedsgrænsen. Og det mindretal, der bliver påvirket af, at de kører ind i en tunnel, sætter typisk ikke farten ned i forhold til hastighedsgrænsen; de sætter farten ned til deres tryghedsniveau. Det kan for eksempel være 80 km/h. Hvis de fleste kører 110 km/h, og et mindretal sætter farten ned til 80 km/h, så bliver hastighedsvariationen 30 km/h. Hvis de fleste derimod kun kører 90 km/h, og et mindretal sætter farten ned til 80 km/h, så bliver hastighedsvariationen kun 10 km/h,« siger Niels Agerholm.</p>
			<p>Forekomsten af bilister, der reducerer farten ved overgangen fra åben vej til tunnel, er beskrevet i rapporten <a href="http://www.vegvesen.no/Fag/Publikasjoner/Publikasjoner/Statens+vegvesens+rapporter/_attachment/368995?_ts=1394d5f3db8">Etatsprogrammet Moderne vegtunneler 2008 – 2011</a> fra norske Vegdirektoratet, som er blandt de publikationer, Femern-selskabets rådgivere har anvendt i arbejdet med planlægningen af den kommende tunnel.</p>
			<p>Fænomenet er også beskrevet i <a href="http://tsh.toi.no/index.html?21882">Trafiksikkerhetshåndboken </a>fra Transportøkonomisk Institutt i Oslo, som er udgivet på fem sprog, og som også er blandt de publikationer, Femern-selskabets rådgivere har anvendt.</p>
			<p>'Flere undersøgelser har vist, at nogle bilister bremser, når de kører ind i en tunnel, og at dette kan føre til ulykker, fordi trafikken bliver forstyrret,' konkluderer forskerne fra Transportøkonomisk Institutt.</p>
			<h2>Særlig belysning</h2>
			<p>Det er imidlertid muligt at begrænse fænomenet med en række tiltag. Og her spiller ikke mindst belysningen i indkørselsportalen en stor rolle, konkluderer både norske Vegdirektoratet og Transportøkonomisk Institutt.</p>
			<p>»Man kan med forhold som belysning minimere risikoen ved overgangen fra åben vej til tunnel, men det er ikke muligt at eliminere risikoen helt,« siger Niels Agerholm fra Aalborg Universitet.</p>
			<p>'God belysning i overgangszonen ind i tunnelen vil mindske risikoen for, at bilister bremser uventet, når de kommer ind i tunnelen. Derudover vil udformningen af tunnelens munding få væsentlig betydning for antallet af ulykker. Man bør undgå at anlægge kryds eller til- og frakørselsramper umiddelbart inden tunnelen. Kryds bør, hvis de er nødvendige, anlægges med en afstand på mindst 100 meter til tunnelen,' skriver Vegdirektoratet i sin rapport.</p>
			
			<p>Kontraktdirektør i Femern A/S, Kim Smedegaard Andersen, oplyser, at selskabet netop af hensyn til risikoen for bilister, der reducerer farten ved indkørselsportalen, planlægger en række forholdsregler, der skal sikre en jævn indkørsel og minimere risikoen for uheld.</p>
			<p>»Tunnelen bliver anlagt, så bilister inden nedkørslen kommer op over havniveau, så de kan se hen mod tunnelens åbning og derved danne sig et overblik. Desuden er der ingen til- og frakørsler i tunnelen eller nær nedkørslerne. Der er også en lysskærm og meget kraftigt lys i tunnelens første del, så billisten oplever en jævn overgang og en godt oplyst tunnel. Derudover er der dynamisk trafikstyring via blandt andet signaler og bilradio, som kan hjælpe med at sikre et jævnt trafikflow,« siger Kim Smedegaard Andersen.</p>
			<h2>Særlig risiko for alvorlige ulykker</h2>
			<p>Et andet argument for at holde en lav hastighedsgrænse i tunneler er risikoen for alvorlige ulykker. Mens den individuelle risiko for en ulykke i mange tunneler er lavere end på åbne motorvejsstrækninger, kan konsekvenserne ved en ulykke blive alvorligere i en tunnel. Det fortæller Rune Elvik, professor og forskningsleder ved Transportøkonomisk Institutt og hovedforfatter til ovennævnte Trafikksikkerhetshåndboken.</p>
			<p>»Vi har set eksempler på, at der forekommer større ulykker i tunneler end på åbne motorveje. Der er nogle særlige risikofaktorer, der gør sig gældende i tunneler men ikke på åbne veje. I en tunnel er der færre muligheder for at undvige forulykkede trafikanter. Og hvis der opstår brand ved en ulykke, vil tunnelen hurtigt blive fyldt med røg, og der er færre muligheder for at undslippe. Risikoen for en større ulykke med mange dræbte eller tilskadekomne er altså større i en tunnel. Men den individuelle risiko for, at en enkelte bilist kører galt, er ikke større i en tunnel,« siger Rune Elvik.</p>
			
			<p>Risikoen for alvorlige ulykker er beskrevet af den internationale vejorganisation World Road Association (PIARC), som i rapporten Road tunnels: An assessment of fixed fire fighting systems fra 2008 konstaterer, at antallet af ulykker, tilskadekomne og dræbte generelt er lavere i tunneler end på åbne vejstrækninger.</p>
			<p>'Imidlertid har flere store ulykker mindet os om, at konsekvenserne af en tunnelulykke under visse omstændigheder kan være alvorligere, end hvis ulykken forekommer på en åben vej,' skriver PIARC.</p>
			<p>Tunnelbrandene i Mont Blanc-tunnellen fra Frankrig til Italien i 1999, Tauern-tunnelen i Østrig i 1999, St. Gotthard-tunnellen i Schweiz i 2001 og Fréjus-tunnelen fra Frankrig til Italien i 2005 har ifølge PIARC hver især medført langt flere dræbte og tilskadekomne og mere omfattende skade på infrastrukturen, end hvis de var sket på åben vej.</p>
			<h2>Trafikkontrol har effekt</h2>
			<p>Den øgede risiko for alvorlige ulykker udelukker imidlertid ikke en høj hastighedsgrænse, hvis de rette forholdsregler er på plads i tunnelen, vurderer Rune Elvik fra Transportøkonomisk Institutt.</p>
			<p><em>Kan 110 km/h på baggrund af, hvad vi i dag ved om fart og tunnelulykker, være et forsvarligt sted at sætte fartgrænsen?</em></p>
			<p>»Det kan det godt være. Det er ikke nødvendigvis et problem, men der er en række forhold, man skal være opmærksom på. Generelt er det jo sådan, at jo højere standard et vejanlæg har, desto mere forsvarlig er en høj fartgrænse,« siger han.</p>
			<p><em>Hvad er de vigtigste forholdsregler, hvis man vil sætte fartgrænsen i en tunnel på 110 km/h?</em></p>
			<p>»Jeg vil pege på to ting: Den ene er belysning i tunnelen. Den anden er, at man har en grundig kontrol med, at fartgrænsen i tunnelen bliver overholdt. Det kunne være automatiske kameraer,« siger Rune Elvik.</p>
			
			<p>Netop effekten af automatisk fartkontrol i tunneler er belyst i en rapport fra Transportøkonomisk Institutt for norske Vegdirektoratet fra august 2014.</p>
			<p>En før- og efter-sammenligning af 14 strækninger med automatisk trafikkontrol i Norge viser, at kontrollen reducerer antallet af personskadeulykker med mellem 12 og 22 procent og antallet af dræbte eller hårdt sårede med mellem 49 og 54 procent. Otte af strækningerne er tunneler, og resultaterne tyder på, at effekten af automatisk trafikkontrol er mindst lige så stor i tunneler som på åbne veje, skriver Transportøkonomisk Institutt i rapporten.</p>
			<p>Og ifølge Morten Garly Andersen, teknisk kommunikationschef i Femern-selskabet, får den kommende tunnel døgnbemandet kameraovervågning til blandt andet trafikkontrol.</p>
			<p>»Tunneltrafikken overvåges af personale 24 timer i døgnet, både på vej og jernbane. Der vil også døgnet igennem være jævnlige vejpatruljer. Via et computerkontrolleret trafikstyringssystem med tilhørende skiltning og radioforbindelse, blandt andet til bilradioen, vil trafikken blive afviklet, så vi så vidt muligt undgår kødannelse inde i selve tunnelen. Overvågningen kan også afsløre, om et køretøj bevæger sig særligt langsomt og automatisk zoome ind og gøre personalet opmærksom på, at der kan være noget galt, som kræver handling,« fortæller Morten Garly Andersen.</p>
		</section></div></body></html>
