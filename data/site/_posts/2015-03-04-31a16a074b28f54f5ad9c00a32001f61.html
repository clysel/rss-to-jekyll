---
layout:     post
title: 	    "Europas dyr og planter får det stadigt værre"
post_author:	    Anne Marie Lykkegaard
post_date:	    Wed, 04 Mar 2015 05:54:00 +0000
post_site:	    ing.dk 
post_link:	    http://ing.dk/artikel/europas-dyr-og-planter-faar-det-stadigt-vaerre-174515
---
<html><body><div><section class="body"><p>De europæiske dyr og planter har det ikke særlig godt, og der kommer formentlig til at gå lang tid, før de får det bedre.</p>
			<p><a href="http://www.eea.europa.eu/soer-2015/synthesis/all-translations">En ny rapport </a>fra Det Europæiske Miljøagentur (EEA) viser nemlig, at det bliver noget nært umuligt for EU at bremse tabet af biodiversitet inden 2020. Det skyldes især, at invasive arter, byer og landbrug fortrænger de europæiske arter.</p>
			
			<p>Ifølge rapporten er cirka 60 % af de beskyttede arter i en så dårlig bevaringsstatus, at de kan risikere at forsvinde, det samme gælder for de beskyttede naturtyper, hvor 77 % af disse også er ved at miste deres status som noget særligt.</p>
			<p><figure class="plugin right zoomable"><img data-original-image="http://ing.dk/sites/ing/files/biodiversitet_dyr.jpg" src="http://ing.dk/sites/ing/files/styles/w1120_media_right/public/biodiversitet_dyr.jpg?itok=3ceyEHNU" alt=""/><figcaption> Fisk og bløddyr er blandt de dyrearter, der ifølge den seneste statusrapport fra Det Europæiske Miljøagentur har det værst i Europa. <cite>Foto: Det Europæiske Miljøagentur</cite></figcaption></figure></p>
			<p>»Selvom man udpeger et område til at være beskyttet, så er naturen stadig presset af landbruget, udbredelsen af byer og infrastruktur samt invasive arter, der laver ravage og udkonkurrerer lokale arter. Det er blandt andet derfor, at vi ikke er særlig optimistiske omkring biodiversiteten, da vi ikke har kunnet gøre noget ved disse presfaktorer,« siger Frank Wugt Larsen, der har en ph.d. i biodiversitet og er projektmanager ved Det Europæiske Miljøagentur.</p>
			<h2>Vækst er vigtigere end naturen</h2>
			<p>EU har ellers gennem en længere årrække forsøgt at bremse hastigheden, som plante- og dyrearter forsvinder med. Arbejdet har dog vist sig at være for stor en mundfuld, for allerede i 2010, hvor Europa lande havde sat deres første mål, måtte de erkende, at der var brug for mere tid. Omtrent 10 år.</p>
			
			<p>Fem af de 10 år er nu gået, og Det Europæiske Miljøagentur vurderer, at naturen ikke kan reddes lige nu, selvom der er gjort ihærdige forsøg.</p>
			<p>Selv om de europæiske lande har valgt at beskytte et samlet areal af Europas natur, der er dobbelt så stort som Spanien, er det ikke helt nok.</p>
			<p>»Vores analyser viser, at europæiske politikker har tacklet mange miljøudfordringer i årenes løb. Men den viser også, at vi fortsat ødelægger de naturlige systemer, der opretholder vores velfærd,« siger Hans Bruyninckx, der er administrerende direktør for Det Europæiske Miljøagentur (EEA),<a href="http://www.eea.europa.eu/da/pressroom/newsreleases/europas-miljo-2015-den-fremtidige"> i en pressemeddelelse fra EEA</a>.</p>
			<p><figure class="plugin right zoomable"><img data-original-image="http://ing.dk/sites/ing/files/s.jpg" src="http://ing.dk/sites/ing/files/styles/w1120_media_right/public/s.jpg?itok=lpPmUlwq" alt=""/><figcaption> Ifølge Frank Wugt Larsen har studier også vist, at sommerfuglearterne sammen med humlebierne er på vej tilbage i antal. <cite>Foto: Chris van Swaay</cite></figcaption></figure></p>
			<p>Frank Wugt Larsen peger på, at problemerne med den faldende biodiversitet ikke kan løses isoleret. Hensynet til plante- og dyrearter skal i højere grad inddrages i mange andre politikker, hvis der skal ske en ændring.</p>
			<p><figure class="plugin right zoomable"><img data-original-image="http://ing.dk/sites/ing/files/biodiversitet_natur.jpg" src="http://ing.dk/sites/ing/files/styles/w1120_media_right/public/biodiversitet_natur.jpg?itok=mdi4Y_FV" alt=""/><figcaption> Moser, græsområder og sandklitter er blandt de mest truede naturtyper pga. stigende urbanisering, landbrugsdrift, veje, dræn og kloakering. <cite>Foto: Det Europæiske Miljøagentur</cite></figcaption></figure></p>
			<p>»Mange af de miljøproblemer, vi har, er mere komplicerede, da de er svære at isolere og løse enkeltvis. Vi kan ikke nøjes med at beskytte enkelte arter, vi skal have de her hensyn til naturen ind i forskellige politikområder såsom energi, transport, og landbrug. Og selvom vi går i den retning, så kommer miljøhensyn først ind til sidst i processen,« siger han og pointerer, at vækst oftest står øverst på dagsordenen i EU, der stadig kæmper med at komme helt ud af krisen.</p>
			<h2>Vi tager naturen for givet</h2>
			<p>Sådan som det ser ud nu, vil der ikke foreløbig komme et nyt mål for, hvornår biodiversiteten skal være reddet. Men direktiverne vil stadig være gældende, og EU arbejder ifølge Frank Wugt Larsen i de kommende år på at genoprette naturområder, der kan være gunstige for bevarelsen af de europæiske dyre- og plantearter.</p>
			<p>Men hvorfor er en høj biodiversitet egentlig så vigtig? Der er formentlig ingen, som vil opdage hvis en bille-art er væk i morgen.</p>
			<p>»Nogle arter kan måske godt undværes, men de er alligevel med til at understøtte vores økosystemer, som leverer services til os. Bestøvningen af vores afgrøder, frugt og grøntsager er eksempelvis meget vigtig, men på trods af det ser vi lige nu en nedgang i humlebier, hvor én fjerdedel er truet af udryddelse. Det går altså den forkerte vej,« siger Frank Wugt Larsen.</p>
			<p>Han fortæller, at der lige nu er meget fokus på at forstå, hvad det er for nogle services, naturen giver helt gratis til os, på den måde kan det måske blive nemmere at værdisætte naturen.</p>
			<p>»Der er meget fokus på at forstå alle de services, vi får fra naturen. Vi skal forstå vores økosystemer, og hvordan de er til nytte for samfundet, så vi er klar over, hvordan de hjælper os. Det handler derfor ikke kun om at passe på naturen, det handler også meget om, at vi som samfund har brug for en sund natur. Vi tager i høj grad dens gratis ydelser for givet,« siger Frank Wugt Larsen.</p>
		</section></div></body></html>
