---
layout:     post
title: 	    "Usikkerhed om afgift truer med at sætte elbil-salg i stå"
post_author:	    Mathias Skov Johansen
post_date:	    Tue, 14 Apr 2015 05:11:00 +0000
post_site:	    ing.dk 
post_link:	    http://ing.dk/artikel/usikkerhed-om-afgift-truer-med-saette-elbil-salg-i-staa-175393
---
<html><body><div><section class="body">
			<p>Partier til højre og venstre for regeringen har kaldt skatteminister Benny Engelbrecht (S) i samråd for at høre, om regeringen er klar til at forlænge den afgiftsfritagelse for elbiler, som efter planen udløber i år.</p>
			<p>»Vi er uenige om afgiftssystemet, men vi er enige om, at der skal være en afklaring. Uden en aftale inden sommerferien destabiliseres hele elbil-markedet. Det er sjuskeri, at man siger, man vil ændre noget, uden at få det ekspederet. Det ligner et nyt løftebrud«, lyder det fra Venstres skatteordfører Mads Rørvig.</p>
			<p>Resten af 2015 er elbiler fortsat fritaget for afgifter, men forlænges ordningen ikke fra 1. januar 2016, skal el- og brintbiler igen betale fuld registreringsafgift.</p>
			<p>Både klima- og energiminister Rasmus Helveg Petersen og skatteminister Benny Engelbrecht har tidligere meldt ud, at en grøn omlægning af bilafgifterne var på vej, samt at en afklaring om el- og brintbilernes fremtid lå klar umiddelbart efter dette nytår. Endnu er ingen fast melding kommet ud.</p>
			<p>Får regeringen ikke fremlagt en løsning inden 30. april, kan Folketingets sommerferie udskyde beslutningen til november, medmindre sagen ekstraordinært hastebehandles. Dette risikerer, ifølge Mads Rørvig, at få store konsekvenser for elbil-køb efter sommerferien.</p>
			
			<p>»Køber du en elbil til 200.000 kroner i september og får den leveret i januar, kan din elbil ende med 150.000 kroner oveni. Derfor risikerer vi, at elbilsalget går i stå lige efter sommerferien, fordi forbrugerne ikke ved hvad de har at regne med«, siger Venstres skatteordfører.</p>
			<p>Samme scenarie frygter man hos brancheorganisationen Dansk Elbil Alliance, hvor man længe har efterspurgt klare rammevilkår. Her er man bekymret for, at den ustabile fremtidsudsigt risikerer at fryse mange investeringer på elbils-markedet fast.</p>
			<p>»Usikkerheden om hvad der sker efter nytår, er et kæmpe problem for os. Vi mister simpelt hen et halvt år, fordi mange elbiler har fire måneders ventetid eller mere. Kigger man på elbil i september med levering i 2016, kan forhandleren ikke fortælle, om elbilen kommer til at koste dig 250.000 eller 750.000 kr.,« siger Søren Jakobsen, som er chefkonsulent hos Dansk Elbil Alliance.</p>
			<p>I Dansk Elbil Alliance så man gerne, at regeringen gennemførte den grønne reform af registreringsafgiften, som de oprindelig varslede i regeringsgrundlaget fra 2011.</p>
			<p>»Vi forestiller os en model, hvor bilerne betaler afgift, efter hvor meget CO2 de udleder pr. km. På den måde kunne elbiler blive en helt normal del af registreringsafgiftssystemet, hvor de betaler lav afgift, da de udleder mindre CO2 end andre biler. For at skabe ro om elbilmarkedet kunne afgiftsfritagelsen for elbiler så forlænges, indtil den store reform af registreringsafgiften kan gennemføres«, siger Søren Jacobsen, chefkonsulent i Dansk Elbil Alliance.</p>
			<p>Enhedslisten rejste 24. marts et beslutningsforslag, der skal forlænge elbilernes afgiftsfritagelse i fire år på baggrund af eksisterende model. Forslaget skulle gerne nå at blive rejst i Folketinget inden udgangen af april. I Venstre har man endnu ikke et udspil med til en fremtidig afgiftslægning på biler, men forholder sig afventende.</p>
			<p>»Vi venter på, at ministeren spiller sit bud ud. Så snart regeringen melder ud, skal vi nok kigge på det«, siger Mads Rørvig (V).</p>
			<p>Både Venstre, SF og Enhedslisten har meldt sig klar til at samarbejde om en model for, hvordan elbiler kan beskattes efter nytår.</p>
		</section>
		  </div></body></html>
