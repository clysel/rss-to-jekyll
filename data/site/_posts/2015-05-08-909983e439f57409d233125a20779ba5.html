---
layout:     post
title: 	    "Energipolitikere: Vi SKAL have udbredt varmepumperne"
post_author:	    Sanne Wittrup
post_date:	    Fri, 08 May 2015 14:52:09 +0000
post_site:	    ing.dk 
post_link:	    http://ing.dk/artikel/energipolitikere-vi-skal-have-udbredt-varmepumperne-175987
---
<html><body><div><section class="body">
			<p>Energipolitikere fra højre til venstre giver fuld opbakning til varmepumperne og deres vigtige rolle i energisystemet.</p>
			<p>Fem ud af seks partier lover derfor at arbejde for at forbedre varmepumpernes vilkår både i privaten og i fjernvarmesystemet, når der snart skal forhandles et helt nyt tilskuds-afgiftssystem på energiområdet igennem.</p>
			<p>Det fremgår af en spørgerunde til partiernes energiordførere oven på Ingeniørens artikler, der redegør for, hvordan biomasseforbruget til varme - både hos private og i fjernvarmen – er ved at løbe løbsk.</p>
			
			<p>Det spærrer for investeringer i de varmepumper, der skal nyttiggøre de stigende mængder vindmøllestrøm - og dermed nedsætte brændselsforbruget i Danmark. I stedet eksporterer vi den grønne strøm til udlandet.</p>
			
			<p>Bortset fra Enhedslistens Per Clausen, som allerede nu vil tage det løbske biomasseforbrug op med ministeren og i forligskredsen, så henviser de fleste af ordførerne til en kommende, stor, såkaldt tilskuds-afgiftsanalyse af energiområdet.</p>
			<p>Analysen skal klarlægge mispasningerne mellem de energipolitiske mål og den måde, afgifter og tilskud virker på. Herefter skal politikerne drøfte, hvordan et nyt og tidssvarende system så skal se ud:</p>
			<h2>Venstre afviser afgift på biomasse</h2>
			<p>Venstres Lars Christian Lilleholt lover dog at slå et slag for varmepumpernes vilkår i de kommende forhandlinger:</p>
			<p>»Varmepumperne skal have en langt mere central placering i energisystemet, men det er jo ikke ligegyldigt, hvordan vi gør det. Staten tjener jo på energiafgifterne, og hvis vi fjerner en afgift, skal vi finde pengene et andet sted«, siger han og tilføjer, at han ikke ser nogen grund til at lægge afgift på biomasse.</p>
			<p>Socialdemokraternes Jens Joel henviser til de 55 mio. kroner, som regeringen allerede har afsat til et rejsehold og til tilskud til fjernvarmeværker, der etablerer store varmepumper:</p>
			<p>»Vi mener, at vi skal være bedre til at udnytte vindmøllestrømmen, og derfor kan vi godt se, at der er behov for at stille på nogle skruer for at få fremmet varmepumperne, og det er vi klar til,« siger han og henviser til de kommende forhandlinger om et nyt tilskuds-afgiftssystem.</p>
			<h2>Radikale vil se nærmere på tallene</h2>
			<p>Også den radikale ordfører Andreas Steenberg kalder det klart et problem, at vi ikke bruger mere af den grønne vindmøllestrøm i varmepumper:</p>
			<p>»Når de decentrale kraftvarmeværkerne bliver ved med at sige, at de ikke kan få økonomi i varmepumperne, så må vi se nærmere på dette, for vi skal have grøn strøm ind i varmeforsyningen,« siger han.</p>
			
			<p>Hos SF afviser Steen Gade, at man kunne have gjort noget ved det varmepumpernes dårlige vilkår tidligere, da problemerne længe har været kendte.</p>
			<p>»Det er vigtigt, at vi ser det hele i sammenhæng, og at vi nu får udformet et bæredygtigt, nyt tilskuds-afgifts-system. Samtidig skal der dog ikke være nogen tvivl om, at det er et mål for mig at få forbedret varmepumpernes vilkår – og i øvrigt også vilkårene for at udnytte overskudsvarme i fjernvarmesystemet,« siger han.</p>
			<p>Steen Gade minder om, at vi i disse år er ved at lave totalt om på vores energisystem og derfor også skal have udformet en afgiftspolitik, som er 180 grader modsat af den, vi kender i dag.</p>
			<h2>LA vil være teknologineutral</h2>
			<p>Liberal Alliances Villum Christensen mener generelt ikke, at politikerne skal få en bestemt teknologi til at vinde frem.</p>
			<p>»Det mislykkes altid. Se eksempelvis problemerne omkring solcellerne, hvor man ikke kunne forudsige prisudviklingen. Hele sektoren forvrides af et afgifts- og tilskudsregime, som fortsat vil give dilemmaer; hver gang man forsøger at løse et problem, så får man samtidig to-tre andre, fordi energipolitikken også skal give penge til offentlig forbrug,« siger han.</p>
			<p>Villum Christensen vil i stedet medvirke til en teknologineutral energipolitik, så varmepumpen kan konkurrere på sine egne egenskaber og ikke på evnen til at få politiske tilskud eller til at slippe for af afgifter.</p>
			<p>»Så vil varmepumpen af sig selv nyde fremme som et godt produkt,« siger han.</p>
			<p>Det var ikke muligt at få en kommentar fra Dansk Folkepartis ordfører Mikkel Dencker og de konservatives Mike Legarth inden deadline.</p>
			<p>Klima- energi- og bygningsminister Rasmus Helveg (R) har lovet, at tilskuds/afgiftsanalysen – som blev aftalt i energiforliget fra 2012 – vil blive offentliggjort med udgangen af denne måned.</p>
		</section>
		  </div></body></html>
