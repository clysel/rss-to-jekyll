---
layout:     post
title: 	    "Solcelleanlæg leverer næsten lige  så billig strøm som havmølleparker"
post_author:	    Sanne Wittrup
post_date:	    Fri, 06 Mar 2015 04:03:11 +0000
post_site:	    ing.dk 
post_link:	    http://ing.dk/artikel/solcelleanlaeg-leverer-naesten-lige-saa-billig-stroem-som-havmoelleparker-174549
---
<html><body><div><section class="body"><p>Solcelleanlæg er inden for de seneste fire-fem år faldet så kraftigt i pris, at prisen på solcellestrøm i dag kan matche prisen på strøm fra havmølleparker.</p>
			<p>Det kraftige prisfald dokumenteres af flere internationale rapporter, ligesom spritnye erfaringer fra et VE-udbud i Storbritannien afslørede priser på solcellestrøm på helt ned til 51 øre pr. kWh.</p>
			<p>Under hjemlige forhold garanterer en erfaren leverandør, Gaia Solar, nu en solcelle-elpris på 40 øre pr. kWh fra et større anlæg. Omregnet til et samfundsøkonomisk perspektiv giver det stort set lige så billig strøm som den, vi får fra den nye havmøllepark Horns Rev 3, viser beregninger fra Ea Energianalyse.</p>
			<p>Rådgiver Peter Ahm har fulgt solcelleudviklingen i mange år – bl.a. for Det Internationale Energiagentur (IEA). Han mener, at de seneste års prisfald med al ønskelig tydelighed viser, at solcelleteknologien ikke mere er en dyr sag:</p>
			<p>»Det bør være startskud til, at  politikerne begynder at tage solcelle­teknologien alvorligt, og at de nu sætter nogle langsigtede måltal for teknologien – i stedet for hele tiden at prøve at spænde ben for den,« siger Peter Ahm.</p>
			<p><figure class="plugin right zoomable"><img data-original-image="http://ing.dk/sites/ing/files/2015.03.06-solceller-forside.png" src="http://ing.dk/sites/ing/files/styles/w1120_media_right/public/2015.03.06-solceller-forside.png?itok=s7iYre_9" alt=""/></figure></p>
			<h2>Billige celler fra Kina</h2>
			<p>Når solcellerne er kommet ned i pris, skyldes det primært et prispres fra billige kinesiske solceller, som har tvunget de europæiske producenter til at effektivisere i stor stil – fra fremstilling af panelerne og invertere til montage og tilslutning. Samtidig har billiggørelsen givet større efterspørgsel globalt og dermed større salg med dertilhørende stordriftsfordele i produktion og salg.</p>
			<p>Ifølge solenergikonsulent på Teknologisk Institut Ivan Katic er kinesiske solceller ikke mere altid lig med noget skrammel:</p>
			<p>»Der findes mange seriøse kinesiske producenter, der lever op til kvalitetskravene – og som til stadighed bliver ved med at presse producenterne i resten af verden,« siger han.</p>
			<p>Energisystem-analytiker Hans Henrik Lindboe fra Ea Energianalyse finder det utrolig positivt, at der nu kommer en ny VE-teknologi på banen, som prismæssigt kan konkurrere med havmøllerne, der hidtil har været eneste reelle alternativ til vindmøller på land:</p>
			<p>»Nu er priskonkurrencen skarpere, hvilket vil tvinge havmøllerne endnu mere ned i pris. Og næste gang, man vil udbyde en havmøllepark, kunne man overveje at gøre en del af effekten teknologineutral, så solceller, landmøller og havmøller kunne konkurrere på lige fod,« siger han.</p>
			<h2>Ambitionerne skal op</h2>
			<p>Professor i energisystemer Brian Vad Mathiesen fra Aalborg Universitet mener ligeledes, at den lave pris på solcelle-el bør give anledning til, at vi øger vores solcelle­ambitioner i Danmark af hensyn til hele energisystemet:</p>
			<p>»Vi har hele tiden advokeret for en jævn udbygning med solceller frem mod 2050, men den blev reelt stoppet i forbindelse med den nye solcellelovgivning. Med de nye priser virker det både fornuftigt og muligt at komme i gang med at nå et mål om 5.000 MW solcelle-kapacitet i 2050 – sådan som vi tidligere har beregnet det i CEESA-rapporten,« siger Brian Vad Mathiesen.</p>
			<p>Han tilføjer, at det svarer til en årlig udbygning med 200 MW, hvilket vil kunne skabe et fornuftigt, stabilt og langsigtet marked.</p>
			<p>Socialdemokraternes klima- og energiordfører, Jens Joel, siger, at politikerne er opmærksomme på de store prisfald, og derfor har de bestilt nye opdaterede priser på solcelle-el hos Energistyrelsen.</p>
			<p>»Jeg er helt overbevist om, at solceller kommer til at spille en langt større rolle – men først efter 2020, da vi jo har en energiaftale, der dækker frem til 2020,« siger han.</p>
		</section></div></body></html>
