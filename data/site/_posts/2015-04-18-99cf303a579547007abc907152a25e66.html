---
layout:     post
title: 	    "Rige bydele får flest nye almene boliger "
post_author:	    
post_date:	    Sat, 18 Apr 2015 14:37:03 +0200
post_site:	    politiken.dk 
post_link:	    http://politiken.dk/oekonomi/bolig/ECE2632349/rige-bydele-faar-flest-nye-almene-boliger/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Ligger de almene byggerier allerede tæt i et københavnsk skoledistrikt, vil 
kommunen holde grabberne væk, når der de kommende år skal købes grunde til 
almene byggerier for 300 millioner kroner. 
</p><p>
I stedet skal de kvarterer, hvor der i dag findes en andel på under 20 procent 
alment byggeri, holde for, lyder et forslag fra teknik- og miljøborgmester 
Morten Kabell (EL) og overborgmester Frank Jensen (S), som kommunens teknik- 
og miljøudvalg har givet sin tilslutning til. 
</p><p>
»Det største fokus vil være dér, hvor der er meget få almene boliger i dag. 
Dem starter vi med. Det vil være eksempelvis Nordhavn, Carlsberg og Enghave 
Brygge for blot at nævne tre af de relevante områder. Vi skal sikre en 
blandet og sammenhængende by uden ghettoer, hvad enten det er 
rigmandsghettoer eller ghettoer for socialt udsatte«, siger Morten Kabell. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/oekonomi/bolig/ECE2604582/koebenhavn-vedtager-kaempeinvestering-i-almene-boliger/">København vedtager 
kæmpeinvestering i almene boliger</a></p><p>
I slutningen af marts afsatte et flertal i Borgerrepræsentationen et tilskud 
på 300 millioner kroner til køb af grunde til cirka 2.000 nye almene boliger 
som del af en stor boligpakke til cirka 600 millioner kroner. Tilskuddet vil 
blive givet som rentefrie lån til de almene boligorganisationer, så det 
bliver muligt at bygge alment i de kvarterer, hvor grundpriserne i dag er 
for høje. Muligheden blev givet landets største byer som del af regeringens 
finanslovsaftale med venstrefløjen. 
</p><p>
Ligger der i et skoledistrikt over 30 procent almene boliger, skal der som 
udgangspunkt ikke gives tilskud, mens der ved mellem 20 og 30 procent almene 
boliger kun vil blive givet støtte til grundkøb, hvis de konkrete planer kan 
»bidrage positivt til området«, lyder forslaget. 
</p><p>
Det er ikke tilfældigt, at netop skoledistrikterne er valgt som 
fordelingsnøgle, siger overborgmester Frank Jensen (S). En del af 
målsætningen er at blande også børnene i klasselokalerne. 
</p><p><span class="img-contimg-fl-center"><img class="image inlineLightBox" src="http://multimedia.pol.dk/archive/00929/INDLAND-net-almene-_929238a.png" alt="" border="0"/></span></p><p>
»Folkeskolen er det sted, hvor vi tidligt i livet møder og får forståelse for 
kammerater, der kommer fra andre sociale og kulturelle baggrunde end os 
selv. Hvis vi kun møder nogle, der ligner os selv, får vi ikke en 
grundlæggende forståelse og solidaritet med andre. Vi ønsker at fremme et 
København, hvor velhavende og københavnere med beskedne indkomster bor 
sammen og lærer hinanden at kende«, siger overborgmesteren. 
</p><h3>
Uenighed om støtteprocent 
</h3><p>
Et alternativt flertal i udvalget bestående af de borgerlige partier og SF har 
sænke grænsen yderligere til 25 procent. 
</p><p>
»Vi støtter i høj grad grundkøbet, men vi mener ikke, at områder med 30 
procent har brug for flere almene boliger«, siger SF’s Peter Thiele. 
</p><p>
De borgerlige partier er imidlertid også imod den samlede udskrivning. 
</p><p>
»Skal der endelig ske støtte til boligbyggeri, skal det være til ældre- og 
ungdomsboliger. Resten må være op til de frie markedskræfter. Pengene til de 
almene byggerier kommer jo et sted fra, så der er nogen, der betaler for, at 
andre skal bo billigere. Det er ikke rimeligt. Begrebet almene boliger, lad 
os bare sige det på den måde, er ikke vores kop te«, siger Venstres 
gruppeformand og medlem af teknik- og miljøudvalget Flemming Steen Munch. 
</p><p><b class="ext-link">KONSERVATIVE </b><a class="embeddedlink" href="http://politiken.dk/oekonomi/bolig/ECE2596699/konservative-hvorfor-skal-vi-bruge-kommunale-penge-paa-almene-boliger/">Hvorfor skal vi bruge kommunale 
penge på almene boliger?</a></p><p>
Flertallet for udskrivningen som helhed er dog sikret, og 
Borgerrepræsentationen skal den kommende tid endeligt fastsætte, om grænsen 
for friholdelse af kvarterer skal sætte ind ved SF’s 25 procent eller de 30 
procent, som Socialdemokraterne og Enhedslisten ønsker med henvisning til 
»den nødvendige fleksibilitet«. 
</p><h3>
En kalkuleret fordyrelse 
</h3><p>
København har i dag 59.600 almene boliger, fordelt på byens forskellige 
kvarterer. De højeste andele findes i dag i blandt andet Brønshøj, Husum, 
Sydhavnen og på det vestlige Amager. Med rådhusets nye princip vil der som 
udgangspunkt ikke blive købt byggegrunde i de fleste af disse bydeles 
skoledistrikter. Princippet indføres til trods for, at kommunen som 
udgangspunkt ville kunne få flere boligkvadratmeter ud af millionerne dér 
end på eksempelvis Carlsberg-grundene i Valby, hvor grundpriserne er 
betydelig højere. 
</p><p>
»Det kan man sige, men hele kernen i den nye lovgivning er jo, at vi kan sikre 
almene boliger i områder, der i dag er for dyre. Ellers ville det som før 
bare være de billigste kvarterer, der holder for. Det ønsker vi ikke, og 
skal vi opfylde lovens intention, så er det i de dyre områder, at vi skal 
sætte ind«, siger Morten Kabell. 
</p><p class=" bl-elem">
Københavns Kommune regner med, at der skal bygges 8.200 almene boliger frem 
mod 2025, hvis den nuværende andel på 20 procent af boligmassen skal 
fastholdes. I den periode forventes byen at vokse med omkring 90.000 nye 
københavnere. 
</p>	
</div>

</div></body></html>
