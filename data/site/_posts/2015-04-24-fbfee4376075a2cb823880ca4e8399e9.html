---
layout:     post
title: 	    "Seks heste døde: Noget tyder på forgiftning"
post_author:	    
post_date:	    Fri, 24 Apr 2015 18:14:54 +0200
post_site:	    politiken.dk 
post_link:	    http://politiken.dk/indland/ECE2642482/seks-heste-doede-noget-tyder-paa-forgiftning/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Seks vilde heste, der afgræsser naturområdet Skjern Enge i Vestjylland, er 
døde i løbet af de seneste to uger.
</p><p>
En laboratorieundersøgelse har påvist spor af stoffet metadon i deres maver, 
hvilket giver mistanke om, at nogen har slået hestene ihjel med vilje, 
oplyser tvmidtvest.dk.
</p><p>
»Grundlæggende er det jo skræmmende, at der er nogen, der for det første er 
villige til at gå så langt for at skade nogle dyr. Og at der for det andet 
er nogen, der er i stand til at skaffe midler af den slags, der er brugt 
her«, siger dyrlæge Jes Nissen fra Dyrlægegruppen Skjern Å til netavisen.
</p><p>
Da en obduktion af de døde heste ikke viste en naturlig dødsårsag, blev prøver 
fra deres mavesække sendt til undersøgelse på det tyske laboratorium 
Laboklin. Det er disse undersøgelser, der afslørede spor af metadon i 
hestenes maver.
</p><p>
Og det vækker undren, for Jes Nissen anslår, at der skal over en liter 
flydende metadon til at slå en hest ihjel.
</p><h3>
Forundring hos politiet
</h3><p>
De mistænkelige dødsfald blandt hestene på Skjern Enge er blevet meldt til 
politiet, hvor sagen også bliver mødt med forundring.
</p><p>
»Vi kan ikke rigtigt se, hvem der har interesse i at slå sådan nogle heste 
ihjel på denne måde«, siger politikommissær Bjarne Højgaard fra 
lokalpolitiet i Ringkøbing.
</p><p class=" bl-elem">
Han undrer sig blandt andet over de store mængder af metadon, der 
tilsyneladende har skullet til at dræbe hestene.
</p>	
</div>

</div></body></html>
