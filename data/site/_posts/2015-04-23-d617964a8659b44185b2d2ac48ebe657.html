---
layout:     post
title: 	    "Fire års holmgang med Kinas kæmpe"
post_author:	    
post_date:	    Thu, 23 Apr 2015 06:46:28 +0200
post_site:	    politiken.dk 
post_link:	    http://politiken.dk/indland/ECE2639007/fire-aars-holmgang-med-kinas-kaempe/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Trojansk hest og en lyttepost for fremtidens kinesiske stormagt? 
</p><p>
Eller en dygtig og højeffektiv virksomhed og en naturlig følge af den 
teknologiske fremmarch i Kinas enorme, højt avancerede teleindustri? 
</p><p>
Meningerne om en af verdens største – måske den allerstørste – leverandør af 
it- og telenetværk, kinesiske Huawei, er delte. 
</p><p>
Men det er en kendsgerning, at selskabet, dets udstyr og dets software på få 
år har fået en nøgleposition i op mod halvdelen af alle landes 
kommunikationsnetværk. Svenske Ericsson er overhalet, i dag kan kun 
amerikanske Cisco kæmpe om industriens førsteplads med kineserne. 
</p><h3>
Truslen fra cyberspace 
</h3><p>
At USA og Australien ikke har lukket kineserne ind i nævneværdig grad, vender 
vi tilbage til. 
</p><p>
Først skal vi tilbage til sommeren 2011, da teleselskabet TDC ville lave en 
kontrakt med Huawei som leverandør til selskabets mobiltelefonnet. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/ECE2638977/ingen-kontrol-med-kineseres-adgang-til-tdcs-it--og-telecentral/">Kinesere har fri adgang til 
TDC's it- og telecentral</a></p><p>
Den sag gav dybe panderynker i Forsvarets Efterretningstjeneste (FE), der 
netop for alvor var begyndt at sætte sig ind i en ny dimension i spionagens 
og truslernes verden: cyberspace. 
</p><p>
Mens USA på det tidspunkt havde lagt grundstenen til en særlig cyberkommando, 
der forsvarer landets kritiske it-infrastruktur og angriber andre landes, 
stod FE med udsigten til Huaweis indtog i Danmark over for den første 
virkelig store udfordring på feltet. 
</p><h3>
Først ville FE stoppe Huawei 
</h3><p>
Politiken har tidligere beskrevet, hvordan FE i en hemmelig rapport i 
forsommeren 2011 på det kraftigste advarede imod at lade Huawei få adgang 
til de indre organer i det digitale Danmark. Baggrunden var især en uklar 
ejerstruktur i selskabet, der er stiftet af den tidligere major i Folkets 
Befrielseshær Ren Zhengfei. 
</p><p>
I en rapport til et amerikansk undersøgelsesudvalg afviste Huawei således i 
2012 at oplyse, hvem der sidder i selskabets partikomité, eller hvordan 
medlemmerne af kommunistpartiets selskabskomité udpeges, og hvilken 
indflydelse komiteen har i selskabet. 
</p><p>
At den slags konstruktioner giver gnidninger, når Huawei som en del af den 
globaliserede økonomi ellers optræder – dygtigt og effektivt – på 
markedsøkonomiske vilkår, giver sig selv. 
</p><h3>
Aldrig afsløret 
</h3><p>
Modsat er Huawei imidlertid aldrig blevet taget på fersk gerning i spionage 
eller anden lyssky virksomhed i cyberspace, og firmaet gør selv en dyd ud af 
at fortælle, hvordan de følger alle regler i de lande, de opererer i. 
</p><p>
Under alle omstændigheder lykkedes det ikke FE at blokere for kineserne i 
2011. Der er simpelthen intet lovgrundlag, der i dag gør det muligt for 
myndighederne at vælge og vrage en bestemt leverandør til et dansk selskab, 
hvad enten det drejer sig om stålplader til Vestas, hestefoder til 
galopbanen eller it-udstyr til TDC. 
</p><p>
FE måtte – trods intense diskussioner på højeste embedsmandsniveau – rette 
ind. 
</p><h3>
FE stak piben ind 
</h3><p>
Da den nuværende 4 milliarder kroner store aftale var på vej i sommeren 2013, 
valgte FE at stikke piben ind. 
</p><p>
Aftalen om opbygning og driften af TDC’s nye netværk er ganske vist langt mere 
omfattende end den første ordre, men denne gang var der ingen forsøg på at 
stoppe den. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/debat/ECE2441118/kinesisk-korruption-er-paa-vej-ind-ad-europas-bagdoer/">Kinesisk korruption er på vej 
ind ad Europas bagdør</a></p><p>
Sagen gik glat igennem, da regeringens sikkerhedsudvalg med statsministeren 
for bordenden sammen med justits-, forsvars- og udenrigsministrene, 
sekunderet af cheferne fra FE og PET, fik en orientering om aftalen med 
kineserne. 
</p><p>
Politikens centralt placerede kilder kunne i stedet beskrive, hvordan FE havde 
besluttet at læne sig op ad deres britiske kollegaer. 
</p><h3>
’The Cell’
</h3><p>
I Storbritannien resulterede frygten for en kinesisk trojansk hest i det 
privatiserede British Telecom i en stor aftale med Huawei. En særlig test- 
og kontrolafdeling kaldet ’The Cell’ undersøger og godkender alle prototyper 
af både software og hardware, før det bliver installeret i de britiske 
netværk. Den aftale koblede danske TDC sig frivilligt på i fuld forståelse 
med danske myndigheder. 
</p><p>
’The Cell’ har siden fået drøje hug af det britiske parlaments 
sikkerhedskomité for at være alt for styret af Huawei og alt for lidt under 
den britiske ’lyttetjeneste’ GCHQ’s kontrol. 
</p><p>
Premierminister David Camerons sikkerhedsrådgiver måtte gennemgå aftalerne 
omkring ’The Cell’, og der blev lavet en række ændringer, der skærper GCHQ’s 
indflydelse – uden at rokke ved Huaweis status som den, der lønner og driver 
cellen. 
</p><p>
Ud over kontrollen med prototyperne kommer så de øvrige dele af den 
hemmeligholdte frivillige aftale mellem TDC, Huawei og Center for Cyber 
Sikkerhed, der primært håndterer, hvad der foregår i Danmark, når arbejdet 
udføres, og mobilnettet overvåges og justeres. 
</p><h3>
Andre veje 
</h3><p>
At Storbritannien, som i stort og småt inden for efterretningsvirksomhed og 
spionage er USA’s nærmeste allierede, har valgt en helt anden vej end 
amerikanerne, når det gælder håndteringen af forhenværende major Ren 
Zhengfeis milliardforetagende. viser mindst en ting: Huawei er svær at komme 
uden om. 
</p><p>
Sammen med Canada, New Zealand og Australien er Storbritannien med i USA’s 
eksklusive ’five eyes-klub’, hvor de fem landes efterretningstjeneste har et 
tæt samarbejde. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/virksomheder/ECE2360078/tdc-faar-ros-for-sin-evne-til-at-tjene-penge-trods-kundeflugt/">TDC får ros for sin evne til 
at tjene penge trods kundeflugt </a></p><p>
Men som Storbritannien har også New Zealand og Canada sagt velkommen til store 
Huawei-projekter. Det betyder, at kun Australien står sammen med USA. 
</p><p>
Dog ikke mere, end at Huawei i flere sammenhænge har installeret dele af 
landets mobilnetværk. Det viser, hvor svært det er at komme uden om Huaweis 
ekspertise i en globaliseret økonomi, hvor telekommunikation er privatiseret 
og skal overleve på markedsvilkår. 
</p><h3>
Kina kan ikke holdes udenfor 
</h3><p>
Lektor på Forsvarsakademiet Liselotte Odgaard følger løbende udviklingen i 
Kina og de problemer, der opstår, når kommercielle hensyn og de frie 
markedskræfter støder sammen med landenes nationale sikkerhedsinteresser. 
</p><p>
De sammenstød er kommet for at blive – og i stadig større målestok i takt med 
Kinas voksende økonomi og samhandlen med resten af verden. Det skaber en 
række problemer og behov for særlige forholdsregler, men samtidig kan og 
skal kinesiske firmaer ikke udelukkes over én kam, mener hun. 
</p><p>
»Når vi gerne vil have en liberal markedsøkonomi, duer det ikke at sige, at 
kineserne ikke må være med. Nogle gange vil der være sammenstød mellem 
sikkerhedspolitiske interesser og kommercielle interesser. Der kommer flere 
af den slags interessemodsætninger, fordi Kina betyder mere og mere 
økonomisk«, siger Liselotte Odgaard. 
</p><p>
Hun fremhæver Australien som et eksempel på, hvordan hensynet mellem 
indtjening og sikkerhed kan afvejs. 
</p><p class=" bl-elem">
»Australien mærker i udpræget grad Kinas vægt, og landet har lavet et 
officielt organ, som skal ind at vurdere de situationer, hvor det 
kommercielle og det sikkerhedspolitiske støder sammen«. 
</p>	
</div>

</div></body></html>
