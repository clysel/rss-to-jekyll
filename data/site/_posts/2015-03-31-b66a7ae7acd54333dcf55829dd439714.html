---
layout:     post
title: 	    "481 kilo affald fra hver af os: Genanvendelse af affald stagnerer i EU "
post_author:	    Sanne Wittrup
post_date:	    Tue, 31 Mar 2015 12:27:00 +0000
post_site:	    ing.dk 
post_link:	    http://ing.dk/artikel/481-kilo-affald-fra-hver-af-os-genanvendelse-af-affald-stagnerer-i-eu-175178
---
<html><body><div><section class="body">
			<p>For første gang siden 1995 er EU-landenes genanvendelse af husholdningsaffald i 2013 stagneret. Til gengæld voksede andelen af affaldet, der forbrændes mens affaldsmængden til deponi falder. Den samlede mængde husholdningsaffald pr. person er dog faldet en anelse.</p>
			<p>Det viser den nyeste Eurostat <a href="http://ec.europa.eu/eurostat/statistics-explained/index.php/Municipal_waste_statistics">Statistik</a> over, hvordan de 28 EU-lande behandler deres husholdningsaffald.</p>
			<p>2013-tallene viser således, at hver EU-borger i gennemsnit producerede 481 kg affald. Heraf gik 28 pct. til genanvendelse, 15 pct. blev komposteret, 26 pct. blev forbrændt og 31 pct. blev deponeret.</p>
			<p><figure class="plugin right zoomable"><img data-original-image="http://ing.dk/sites/ing/files/genanvendelse_stagneret.jpg" src="http://ing.dk/sites/ing/files/styles/w1120_media_right/public/genanvendelse_stagneret.jpg?itok=8YM6AZZN" alt=""/><figcaption>Genanvendelse af husholdningsaffaldet er stagneret i EU-landene, viser kurven fra Eurostat. </figcaption></figure></p>
			<p>I 2012 blev der til sammenligning afbrændt 24 pct. og deponeret 34 pct., mens resten blev komposteret og genanvendt. I 2012 producerede en EU-borter i gennemsnit 492 kg husholdningsaffald pr person.</p>
			<p>EU-kravet til landene er, at 50 pct. af husholdningsaffaldet skal genanvendes i 2020.</p>
			<h2>Danmark producerer mest affald</h2>
			<p>Statistikken dækker naturligt nok over meget store variationer mellem landene.</p>
			<p>For eksempel er Danmark suverænt det land, som producerede mest affald i 2013 med hele 747 kg pr person (668 kg i 2012) – mens Rumænien er i bund med 272 kg pr indbygger.</p>
			<p>Eurostat skriver dog selv, at der er stor forskel på, hvad man medregner til husholdningsaffald landene imellem, hvorfor man ikke umiddelbart kan sammenligne affaldsproduktionen landene imellem. I de danske tal er for eksempel medregnet have- og parkaffald.</p>
			<p>De bedste lande til genanvendelse er Slovenien (55 pct.) , Tyskland (47 pct.), Belgien og Irland (34 pct.) samt Sverige (33 pct.) – herhjemme genanvender vi blot 28 pct.</p>
			<h2>Estland mester i forbrænding</h2>
			<p>Til gengæld har Danmark og Sverige i 2013 mistet deres rolle som Europa-mestre i forbrænding, som nu tilhører Estland.</p>
			
			<p>Estland har netop fået bygget et nyt forbrændingsanlæg, som bringer dem op på at brænde 64 pct. af husholdningsaffaldet i 2013, mens Danmark forbrænder 54 pct. af affaldet og Sverige bare 50 pct.  Sidste år forbrændte begge lande 52 pct.</p>
			<p>Ifølge den europæiske miljøbevægelse Zero Waste afbrænder Estland nu affald, som kunne genanvendes.</p>
			<p><figure class="plugin right zoomable"><img data-original-image="http://ing.dk/sites/ing/files/municipal_waste_treatment_eu-27_kg_per_capita.jpg" src="http://ing.dk/sites/ing/files/styles/w1120_media_right/public/municipal_waste_treatment_eu-27_kg_per_capita.jpg?itok=wYj6i0Tb" alt=""/><figcaption>Fordelingen mellem forbrænding, deponi og genanvendelse af husholdningsaffaldet i EU over tid.Kilde: Eurostat </figcaption></figure></p>
			<p>Organisationen,  som har kigget nærmere på Eurostat-tallene, mener samtidig, at 2013-tallene bekræfter en bekymrende tendens; nemlig at det affald, som forsvinder fra deponierne i stedet bliver brændt- mens det burde blive genanvendt.</p>
			<p>»Vi har i årtier hævdet, at forbrænding konkurrerer med genanvendelse om at få affaldet ud af bunden af affaldshierarkiet, og at den nuværende lovgivning mangler værktøjer til at flytte affald op i affaldshierarkiet med,« hedder det i en meddelelse fra Zero Waste netværket.</p>
			<h2>Tallene diskuteres</h2>
			<p>Hos Danmarks Naturfredningsforening peger klima- og miljøpolitisk rådgiver Sine Beuse Fauerby på, at Eurostats affaldstal vedvarende er genstand for stor diskussion, fordi tallene ikke opgøres på samme måde i alle lande og fordi det er generelt er utroligt svært at kortlægge genanvendelse:</p>
			<p>»Vi mener, at det eneste, vi med sikkerhed kan måle og veje, er, hvor meget affald, der forbrændes og hvor meget, der går til deponi – resten er jo genanvendelse. Derfor skal vi holde øje med mængderne til forbrænding og deponi, og at der for eksempel ikke bliver bygget nye forbrændingsanlæg,« siger hun og erkender, at der kan være en fidus i at brænde affald fra gamle deponier. Men ikke hvis der tale om farligt affald, der forbrændes på anlæg, der ikke er egnet til det..</p>
			<p>Også i Danmark har der været diskussion om affaldsdata og deres validitet - senest i forbindelse med offentliggørelse af en række rådata fra det såkaldte Affaldsdatasystem.</p>
			
			<p>EU-Kommissionen har tidligere foreslået en betydelig skærpelse af genanvendelsesmålene i EU.</p>
			
			<p>Denne skærpelse er dog blevet droppet af den ny Kommission, der har lovet at komme tilbage med et bedre forslag om genanvendelse.</p>
			<p>Den seneste officielle, danske affaldsstatistik er fra 2012, som udkom i oktober 2014.</p>
		</section>
		  </div></body></html>
