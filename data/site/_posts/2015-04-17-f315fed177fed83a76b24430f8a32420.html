---
layout:     post
title: 	    "Reklamenetværk sporer danskerne massivt på nettet"
post_author:	    Magnus Bredsdorff
post_date:	    Fri, 17 Apr 2015 04:29:39 +0000
post_site:	    www.version2.dk 
post_link:	    http://www.version2.dk/artikel/reklamenetvaerk-sporer-danskerne-massivt-paa-nettet-142891?utm_medium=feed&utm_source=version2.dk&utm_campaign=it_nyheder
---
<html><body><div><section class="body">
    <p>Tabellerne her på siden siger bedre end de følgende 700 ord, hvad det handler om:</p>

<p>Inden danske internetbrugere overhovedet har nået at sige ja eller nej, har 81 ud af de 100 største danske websites lagret cookies fra det mest udbredte reklamenetværk, Doubleclick, på deres computer.</p>

<p>Og tilsvarende har 77 forskellige, eksterne leverandører og samarbejdspartnere, de fleste fra reklameverdenen, lagt cookies på brugernes computere, så snart de skriver politiken.dk eller information.dk, som er de to danske websites, der topper med flest cookies.</p>

<p><figure class="plugin full zoomable"><img data-original-image="http://www.version2.dk/sites/v2/files/cookies-2.png" src="http://www.version2.dk/sites/v2/files/styles/article_620px_width/public/cookies-2.png?itok=sCQ4wkjp" alt=""/><figcaption>En liste over alle de tredjepartscookies, som først og fremmest reklamenetværk lægger på brugernes browser, så snart man besøger information.dk </figcaption></figure></p>

<p>Og netop selve omfanget af sporingen er i langt højere grad end hver enkelt cookie problemet, forklarer datalogilektor Rene Rydhof Hansen fra Aalborg Universitet.</p>

<p>En cookie er typisk en unik identifikation, som bliver lagret i din browser. Der er tale om en simpel tekststreng, en hashet (krypteret) værdi, som fortæller, at denne browser har besøgt hjemmesiden og hvornår. Den er forsynet med en udløbsdato, altså et tidspunkt, hvor den bliver slettet.</p>



<p>Kun den hjemmeside, du besøger, har tilladelse til at skrive cookies i din browser og læse dem igen. Derfor indlejrer hjemmesiderne elementer, der sender din browser videre til andre domæner, når eksempelvis deres reklamenetværk skal skrive cookies.</p>

<p>Tidligere foregik det ofte ved, at der skulle hentes et gennemsigtigt billede på 1 gange 1 pixel hos den eksterne udbyder. Det er altså en slags teknisk undskyldning for at give en tredjepart som Doubleclick lov til at skrive cookien i browseren, selv om brugeren i virkeligheden er inde på en pæredansk hjemmeside. I dag findes der en lang række andre tricks til at skrive cookies fra tredjeparter i browserne, herunder at indlejre scripts.</p>

<p>Når reklamenetværkene er så udbredte, betyder det, at danskerne får mange cookies fra dem hver eneste dag. Det giver dem mulighed for at opbygge et nøjagtigt mønster over vores interesser og præferencer. Den viden bruger de til at udpege interessante målgrupper for deres kunder, annoncørerne.</p>

<p>»Hvis man som Doubleclick lægger cookies fra millioner og atter millioner af hjemmesider, så kan man lige pludselig spore din færden rundt på forskellige sites. Set fra et teknisk synspunkt er cookien ikke det spændende. Det er systemet i at indsamle og analysere dem,« siger Rene Rydhof Hansen.</p>

<p><figure class="plugin full zoomable"><img data-original-image="http://www.version2.dk/sites/v2/files/cookies-1.png" src="http://www.version2.dk/sites/v2/files/styles/article_620px_width/public/cookies-1.png?itok=pP7vzgrv" alt=""/><figcaption>De 81 ud af de 100 største danske hjemmesider, som Google-ejede Doubleclick lægger cookies på </figcaption></figure>
Doubleclick er ejet af Google, der med lektorens ord lever af at sælge information til andre om os. Netop i det eksempel kan cookiernes oplysninger om internetfærden f.eks. kombineres med, hvad du har søgt på i browseren på din pc, og hvor du har bevæget dig rundt med din Android-smartphone, vel at mærke hvis du er logget ind på Googles tjenester. Også andre tjenester, herunder Facebook og LinkedIn, logger, hvad du foretager dig, mens du er logget ind.</p>

<h2>Vi sælger vores sjæl</h2>

<p>Endelig kan reklamenetværk benytte sig af device fingerprinting. Det er en teknologi, som tager udgangspunkt i, at kombinationen af operativsystem, browser, skærm mv., som et site kan bede browseren om at send, oftest er helt unik. Ved at gemme den kan en bruger spores på tværs af alle de sites, som reklamenetværkene har snablen nede i.</p>

<p>Ydermere er der intet teknisk, som forhindrer netværkene i at udveksle data.</p>

<p>»Lige så snart I lukker et reklamenetværk ind på jeres hjemmeside, kan de sende oplysninger om jeres brugere videre til fjerde- eller femtepart, uden at I kan gøre noget ved det. Så basalt set sælger vi vores sjæl,« siger Rene Rydhof Hansen.</p>

<p>Som udgangspunkt er reklamenetværkene ligeglade med, hvem du er, og hvor du bor.</p>

<p>»Men de oplysninger, de samler, er de mest detaljerede, man kan finde. Det er mængden, der gør det betænkeligt. De kunne, hvis de ville, give et godt bud på, hvem du er, hvad du laver, og hvilket køn du har,« siger datalogilektoren.</p>

<h2>Ingen vej uden om cookies</h2>

<p>Ifølge brancheorganisationen Danske Medier er der dog ingen vej uden om cookies.</p>

<p>»Al moderne annonceafvikling er cookiebaseret. Det styrer frekvensen, annoncen bliver vist med, målretning mod den enkelte bruger, afviklingen af systemet og statistik. Annoncen ville ikke have nogen værdi uden cookies,« siger digital chef Allan Sørensen:</p>

<p>»Et annoncesystem ved ikke, hvem du er. Der er ikke noget farligt eller fordækt i at målrette annoncer på baggrund af digital information.«</p>

<p>»Jeg vil ikke benægte, at nogle misbruger data indsamlet på nettet. Men vi skal heller ikke forbyde brugen af en hammer, blot fordi du principielt kan bruge den til at slå ihjel med. Men det vil være en meget stor fejltagelse af forbyde et helt eksistensgrundlag for medier på internettet, blot fordi der er enkelte tilfælde af misbrug,« tilføjer han.</p>

<p>Information.dk, som sætter 260 cookies, før brugeren har fået mulighed for at klikke OK, vil ifølge digital medredaktør Troels Behrendt Jørgensen forsøge at nedbringe antallet.</p>

<p>Også Mediehuset Ingeniørens websites benytter tredjepartscookies fra reklamenetværk.</p>

<p><strong><em>Sådan har vi gjort</em></strong>
<em>Version2 og Ingeniørens opgørelse af cookies tager udgangspunkt i Danske Mediers seneste opgørelse over de 100 danske hjemmesider, som har flest besøgende. Vi har besøgt dem 10. eller 11. april med browseren Firefox og registreret alle cookies, som blev lagret i browseren, så snart vi gik ind på mediets forside, f.eks. information.dk og ing.dk. Vi har ikke besøgt undersider.</em></p>

<p><em>Vi har inddelt de fundne cookies i to kategorier:</em></p>

<p><em><strong>Førstepartscookies,</strong> som websitet selv sætter, og som ofte benyttes til tekniske formål, til statistik, til at lede brugerne rundt på sitet, til at huske loginoplysninger og lignende. Disse benyttes ikke til at spore brugerens færden på tværs af websites.</em></p>

<p><em><strong>Tredjepartscookies</strong>, altså cookies fra andre websites. I langt de fleste tilfælde kommer de fra reklamenetværk, som sporer brugerens færden på nettet for dermed at kortlægge en profil. Men de kan også blive sat af andre, danske websites, fordi de samarbejder med hinanden.</em></p>

<p><em>En væsentlig fejkilde i opgørelsen af tredjepartscookies er, at mange hjemmesider benytter forskellige domæner. Når politiken.dk også skriver en cookie fra domænet pol.dk, vil den i vores opgørelse stå som tredjepartscookie</em>.</p>

<p><em>I de fleste tilfælde bliver der skrevet flere cookies fra samme websted. Derfor har vi også opgjort antallet af cookies på domæner for at give indtryk af, hvor mange forskellige udbydere der sporer danskerne via de store hjemmesider. Også her må vi dog tage forbehold for, at de samme reklamenetværk kan benytte forskellige domæner, for eksempel emediate.se, emediate.dk og emediate.eu</em>.</p>

<p><em>Et særligt tilfælde er cookies fra det polske firma Gemius. Det udarbejder statistik over danskernes internetbrug, herunder toplisterne. Gemius sætter tredjepartscookies på samtlige de største danske websites. Vi har dog valgt at se bort fra netop denne cookie på de fire danske sites, som ikke sætter andre tredjepartscookies.</em></p>

<p><em>Opgørelsen giver kun et øjebliksbillede. Antallet af cookies kan variere voldsomt, fordi nogle bannerannoncer i praksis bliver solgt på en slags onlineauktioner, som kun er aktive, hvis udbud og efterspørgsel passer sammen.</em></p>
  </section>

  
      </div></body></html>
