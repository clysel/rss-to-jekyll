---
layout:     post
title: 	    "Forstå Google-sagen på to minutter"
post_author:	    
post_date:	    Wed, 15 Apr 2015 12:21:23 +0200
post_site:	    politiken.dk 
post_link:	    http://politiken.dk/oekonomi/virksomheder/ECE2628567/forstaa-google-sagen-paa-to-minutter/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Som den frie konkurrences vogter tager EU-kommissær Margrethe Vestager i dag 
et skridt, der skærper en af de mest opsigtsvækkende konkurrencesager, der 
vedrører så godt som alle europæere med en internetforbindelse. 
</p><p><b>Hvad er problemet?</b></p><p>
EU-kommissionen har siden 2010 undersøgt, hvorvidt Google styrer 
søgeresultaterne på en måde, så det favoriserer selskabets egne tjenester.
</p><p>
Konkret lyder den foreløbige konklusion fra kommissionen, at Google 
systematisk begunstiger sin egen prissammenligningstjeneste Google Shopping i 
forbindelse med søgeresultater. Det kan for eksempel ske ved at gøre Google 
Shopping mere fremtrædende på siderne. Det kan kunstigt lede 
trafikken væk fra konkurrerende prissammenligningstjenester og derved hæmme 
mulighederne for konkurrere samt betyde, at forbrugerne ikke nødvendigvis 
får øje på de mest relevante resultater af deres søgninger.
</p><p>
Det er en stribe konkurrenter, der har klaget til EU-kommissionen og 
foranlediget undersøgelsen. Herunder TripAdvisor, Expedia og Microsoft. 
</p><p><b>Hvad sker der nu?</b></p><p>
Margrethe Vestager sender nu en såkaldt klagepunktsmeddelelse (Statement of 
Objections) til Google, hvor kommissionen redegør for, hvordan det 
amerikanske selskab forbryder sig mod kartel- og monopolreglerne ved 
systematisk at begunstige selskabets egen prissammenligningstjeneste. 
</p><p>
Google har nu ti uger til at reagere på Kommissionens påstande og anmode om en 
formel høring. Sagen kan meget vel trække ud i flere år og ende ved 
EU-domstolen. I yderste konsekvens risikerer Google en bøde på 10 procent af 
selskabets globale omsætning. I kroner beløber det sig til et tocifret 
milliardbeløb. 
</p><p>
Herudover kan Google blive tunget til at ændre dynamikken i søgeresultater og 
dermed måden, hvorpå virksomheden driver forretning i EU. 
</p><p><b>Hvorfor har det taget så lang tid?</b></p><p>
Flere gange har EU-kommissionen med tidligere konkurrencekommissær Joaquin 
Almunia i spidsen været tæt på at finde en mindelig løsning på sagen i 
samarbejde med Google. Forgæves. Ikke mindst Tyskland og Frankrig har været 
skeptiske over for den løsning. 
</p><p>
Også Europaparlamentet har lagt pres på Vestager, der i november overtog 
ansvaret for konkurrence, da den nye EU-kommission trådte til. 
</p><p><b>Og hvad er det så med Android?</b></p><p>
Foruden sagen om Googles søgemaskine indleder Margrethe Vestager også en ny, 
der vedrører mobilstyresystemet Android. 
</p><p class=" bl-elem">
Hun sætter således gang i en undersøgelse af, hvorvidt Google har overtrådt 
EU's kartel- og monopolregler ved at hindre udviklingen af konkurrerende 
mobilstyresystemer, applikationer og tjenester og deres adgang til markedet 
til skade for forbrugere og udviklere af innovative tjenester og produkter. 
</p>	
</div>

</div></body></html>
