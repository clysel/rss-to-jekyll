---
layout:     post
title: 	    "Et ekstra gear: Jeg smider sgu en halvtredser på sir Bradley Wiggins"
post_author:	    
post_date:	    Sun, 12 Apr 2015 10:40:53 +0200
post_site:	    politiken.dk 
post_link:	    http://politiken.dk/sport/cykling/ECE2624825/et-ekstra-gear-jeg-smider-sgu-en-halvtredser-paa-sir-bradley-wiggins/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
D’herrer Tom Boonen og Fabian Cancellara: Jeres afløser er fundet! 
</p><p>
Tronen til forårsklassikerne, som de to legender efterhånden har deltes om i 
et årti, ser ud til at have fået en ny arvtager. 
</p><p>
Jeg siger ikke, at de ikke har en chance igen til næste år, men med den 
styrke, Alexander Kristoff viste under Flandern Rundt, ser det unægtelig ud, 
som om han for øjeblikket – og i fremtiden – er <i>the man 
to beat</i>. 
</p><div class="art-fakta article-box">
<h4 class="">
Om skribenten</h4>
<div class="fakta-body" data-buildingblock="embedded_factboxlink">
<p><b>Brian Vandborg</b> kommenterer aktuelle begivenheder i cykelsporten. 
</p><p><span class="img-contimg-fl-right"><img class="image inlineLightBox" src="http://multimedia.pol.dk/archive/00925/STUDIE_Brian_Vandbo_925928k.jpg" alt="" border="0"/></span></p><p><b>Som professionel cykelrytter</b> deltog Brian Vandborg bl.a. i Tour de 
France, Giro d’Italia, Vuelta a España, OL og VM. Resultatmæssige 
højdepunkter er to danske mesterskaber og en fjerdeplads ved VM i 
enkeltstart. 
</p><p class=" bl-elem"><b>Efter cykelkarrieren</b> er Brian Vandborg gået i gang med uddannelsen 
international business på CBS. Sideløbende fungerer han som ekspert på TV 2, 
arbejder freelance med cykelrejser hos Peleton og skriver i Politiken. 
</p>
</div>
</div><p>
Jeg erkender blankt, at jeg overhovedet ikke havde spået et angreb langt 
udefra fra den stærkeste sprinter i løbet. Der ville selvfølgelig være en 
masse taktiske hovedpiner at forholde sig til, selv hvis han havde holdt sig 
til de andre favoritter, og de var kommet samlet over Paterberg sidste gang 
– for i en stærk gruppe uden hjælperyttere ville det ikke være i nogens 
interesse at slæbe ham med hjem til opløbet. </p><p><b class="ext-link">LÆS OGSÅ</b><a class="embeddedlink" href="http://politiken.dk/sport/cykling/ECE2624681/6071040-brosten-truer-aktoererne-i-dagens-paris-roubaix/">6.071.040 brosten truer 
aktørerne i dagens Paris-Roubaix</a></p><p>
Alligevel er det altså en sprinter med selvtillid og usandsynligt store 
kønsdele, der laver sådan et nummer. Hvis de andre ryttere kun havde anset 
ham for at være ren sprinter, så gør de det nok ikke i Paris-Roubaix. Lad 
mig også lige lette på hatten for André Greipel. Havde ’Gorillaen’ ikke både 
ført og stukket et utal af gange, så tror jeg, han havde kørt top-10. 
</p><p>
Paris-Roubaix er selvfølgelig mere lig Flandern Rundt, end det er lig 
Liège-Bastogne-Liège. 
</p><p>
Der er brosten, og stort set de samme ryttere kommer til at sidde i finalen. 
Ligeledes gælder det også om at holde momentum på brostenene. 
Brostensstykkerne er dog gennemsnitligt en anelse længere i Paris-Roubaix, 
og så ligger de som smidt ud fra en ladvogn i høj fart. Den ’store 
dieseltype’ har en stor fordel på de flade sektorer, hvor eksplosive typer 
bedre kan overleve på Flanderns stigninger. Så er der så 
’turbodiesel-typerne’ som Degenkolb, Sagan og Kristoff, hvis eneste åbenlyse 
svagheder er deciderede bjerge. 
</p><h3>
Paolini bagest med meget tøj på 
</h3><p>
Som i søndags skal rytterne ud på 100 kilometers ’transport’ inden første 
pavésektor (det vil sige 27., da sektorerne er nummeret bagfra) rammes. Det 
tunge skyts forholder sig i ro her, de sørger for at have tanken helt fyldt 
op. Luca Paolini kan med stor sandsynlighed spottes 10 meter bag feltet med 
så meget tøj, som skulle han cykle tværs over Alaska om vinteren. Ja, ja, – 
hver rytter sine særheder. 
</p><p>
En fjerdedel af feltet har formentlig fået til opgave at dække morgenudbruddet 
– de kan så kendetegnes ved at være de eneste, der hverken har lommerne 
fyldt med mad eller ekstra overtrækstøj på. Chris Juul og Michael Mørkøv er 
forhåbentlig med i den flok, og forhåbentlig kan vi nyde synet af en af dem, 
når transmissionen starter. 
</p><p>
Kort efter første sektor når rytterne til tre sektorer placeret efter 
hinanden, som også skal forceres under årets Tour de France. 
</p><p><b class="ext-link">FAKTA</b><a class="embeddedlink" href="http://politiken.dk/sport/cykling/ECE2621618/her-er-de-27-paver-i-paris-roubaix/">Her er de 27 brostenspassager i 
Paris-Roubaix</a></p><p>
Traditionelt skal vi dog frem til den berygtede Trouée d’Arenberg med knap 100 
kilometer til mål, før der for alvor bliver målt forhjul. 
</p><p>
Med sine fem stjerner (frit oversat: ladvognen var nu i endnu højere fart og 
med færre sten) skaber den et sjældent set kaos på blot 2,4 kilometer. Styrt 
og punkteringer krydret med mangel på plads til servicebiler kan betyde, at 
man aldrig ser hovedfeltet igen. 
</p><p>
Favoritterne samles dog gerne på det efterfølgende asfaltstykke. Over de næste 
45 kilometer vil der givetvis ske en langsom udskilning bagfra, og efter den 
modbydelige og ligeledes femstjernede Mons-en-Pévèle-sektor sidder 
formentlig ikke mere end 40 mand tilbage. Herefter venter der flere korte 
stykker inden sidste alvorlige sektor, Carrefour de l’Arbre, angribes med 15 
kilometer til mål. 
</p><h3>
En halvtredser på sir Wiggins 
</h3><p>
Sidste år fandt det afgørende ryk sted sent i løbet blot 6 kilometer fra mål 
på et helt fladt asfaltstykke, mens Boonen eksempelvis har haft succes med 
et 50 kilometer soloridt. Paris-Robaix er uforudsigeligt, og selv om 
brostenene utvivlsomt vil forårsage det meste af udskilningen, kan 
mellemstykkerne også sagtens være det rette moment at angribe. 
</p><p>
Hvor Kristoff, Terpstra, Van Avermaet, Sagan, Roelandts, Degenkolb, Boom, 
Thomas og Stybar alle i søndags beviste, at de skal tages alvorligt, så har 
Sep Vanmarcke noget at bevise. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/sport/cykling/ECE2624831/taet-far-soen-forhold-er-fundamentet-for-kristoffs-succes/">Tæt far-søn-forhold er 
fundamentet for Kristoffs succes</a></p><div class="art-quote article-box">
<p class="quote"/>
<blockquote>
<p class="quote-txt">
Vi får en angrebsivrig og hævntørstig belgisk kraftkarl at se
</p>
</blockquote>
</div><p>
Hele Belgien har sat deres lid til ham som Boonens efterkommer, og han 
skuffede fælt i Flandern Rundt. Jeg er overbevist om, at vi får en 
angrebsivrig og hævntørstig belgisk kraftkarl at se i forsøget på at vinde 
det eftertragtede brostenstrofæ. </p><p>
En sidste favorit – og i manges øjne den største – er sir Bradley Wiggins. I 
hans sidste løb for Team Sky har hele programmet været tilrettelagt, så han 
kan toppe lige præcis i Paris-Roubaix. Og hvis der er noget, Wiggins har 
næse for, så er det at time sin form og at nå lige præcis de mål, han sætter 
sig. Noget nærmere en kamæleon i moderne cykelsport kommer vi ikke – fra 
banefænomen til enkeltstartsfænomen til Tour de France-vinder til 
Paris-Roubaix-vinder? 
</p><p>
Og skulle han ikke komme alene til mål, har han måske ikke den hurtigste 
spurt. Men på Velodromen er han tilbage, hvor det hele startede, og en 
banespurt tåler ingen sammenligning med traditionel landevejsspurt. Jeg 
smider sgu en halvtredser på ham. 
</p><p class=" bl-elem"><b class="ext-link">DEBUT</b><a class="embeddedlink" href="http://politiken.dk/sport/cykling/ECE2624679/sejrsvant-dansker-paa-barskt-job-som-laerling/">Sejrsvant dansker på barskt job som lærling</a></p>	
</div>

</div></body></html>
