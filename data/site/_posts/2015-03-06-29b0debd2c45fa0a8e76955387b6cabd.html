---
layout:     post
title: 	    "Nybagt mor snyder censuren i Kina med 200 millioner seere til smog-film"
post_author:	    
post_date:	    Fri, 06 Mar 2015 13:24:00 +0100
post_site:	    politiken.dk 
post_link:	    http://politiken.dk/magasinet/feature/ECE2575953/nybagt-mor-snyder-censuren-i-kina-med-200-millioner-seere-til-smog-film/
---
<html><body><div><div class="art-body"><p>
For mange kinesere var det i vinteren 2013, at de for første gange for alvor 
lagde mærke til den giftige luft. Store dele af Kina var dækket af en 
historisk tyk smog. For eksempel i millionbyen Hangzhou i det sydøstlige 
Kina, hvor en møbelfabrik brændte i flere timer, før nogen opdagede det. 
Luftforureningen var så tyk og sigtbarheden så lille, at »de lokale beboere 
først opdagede røgen og ilden efter tre timer«, som det officielle 
nyhedsbureau Xinhua skrev dengang. 
</p><p>
Det er også derfor, at Chai Jings dokumentar har fået så stor succes. 
Kineserne var parate til den. 
</p><p>
En rapport fra den amerikanske tænketank Pew Research Center viser, at 
kineserne bliver stadigt mere bekymrede over forureningen. I 2012 var det 
ifølge Pew 36 procent af kineserne, der mente luftforurening var et »stort 
problem«. I 2013 var det steget til 47 procent. 
</p><p>
Chai Jings dokumentar er højst usædvanlig, fordi den har ført til så voldsom 
en debat, siger Li Yan, der er kampagneleder for klima og energi hos 
kinesiske Greenpeace. 
</p><p>
»Der er blevet rejst lignende spørgsmål om luftforurening før, men ingen har 
gjort det med så stærk kommunikation. Dokumentarens største værdi er, at den 
giver folk en platform, som de kan forholde sig til og bruge til at udtrykke 
deres bekymringer i en konstruktiv debat«, siger Li Yan. 
</p><p>
Den får kort sagt kineserne til at diskutere forureningen. Og i en af de mest 
uhyggelige scener ser man en operation, hvor en person med lungekræft får 
fjernet lymfeknuder. De er helt sorte. Kvinden er i 50'erne og har aldrig 
været ryger. 
</p><h3>
Censuren for sent ude 
</h3><p>
Dokumentaren har den engelske titel 'Under the Dome', og den hedder 'Qiongding 
Zhixia' på kinesisk. Den er først og fremmest blevet set på Youku, der er en 
kinesisk konkurrent til Youtube. Her har den alene fået over 200 millioner 
klik. Men også hjemmesiden for Folkets Dagblad, der er kontrolleret af 
kommunistpartiet, lagde videoen ud på sin hjemmeside. Det er også her, at 
Chai Jing har givet sit eneste interview om dokumentaren. 
</p><p>
Det er et tegn på, siger analytikere, at nogen højt oppe i kommunistpartiet 
har godkendt filmen. Nogen ville have budskabet ud. 
</p><p>
Kinas nye miljøminister, Chen Jining, fortalte søndag aften til flere 
journalister, at han havde sendt en SMS til Chai Jing, for at takke hende 
for filmen. Samtidig sagde han også til Kinas Nyhedsbureau, der er landets 
næststørste nyhedsbureau efter Xinhua, at betydningen af Chais film kan 
sammenlignes med den amerikanske bog 'Silent Spring'. Den blev udgivet i 
1962, og blev startskuddet for miljøbevægelsen i USA. 
</p><p>
Men søndag - hvor filmen på under 24 timer allerede var blevet set over 100 
millioner gange - gik censorerne igang. 
</p><p>
»Alle medier skal afstå fra yderligere at promovere 'Qiongding Zhixia'. Den 
offentlige debat på internettet omkring dokumentaren skal kontrolleres«, hed 
det i en ordre fra censurmyndighederne, der er blevet lækket til China 
Digital Times - et medieprojekt under University of California, Berkeley. 
</p><h3>
Video og artikler fjernet 
</h3><p>
Der er ingen frie medier i Kina. Alle er underlagt censur og udøver desuden 
selvcensur. Medierne er mere eller mindre direkte kontrolleret af Kinas 
Kommunistparti. Nu ville partiet gøre rent på internettet. De næste dage 
forsvandt flere artikler og kommentarer om dokumentaren, som de enkelte 
kinesiske medier ellers havde lagt ud på deres hjemmesider. Men de fleste 
artikler og indslag blev blot fjernet fra forsiderne og fik ændret 
overskrifterne, så de var sværere at finde frem til. 
</p><div class="art-fakta article-box">
<header><h4 class="">
Fakta</h4>
<h5>
Forurening i Kina</h5>
</header><div class="fakta-body" data-buildingblock="embedded_factboxlink">
<p><span class="img-contimg-fl-left"><img class="image inlineLightBox" src="http://multimedia.pol.dk/archive/00918/China_Pollution_918578w.jpg" alt="" border="0"/><span class="caption"><span class="f-img-caption">Foto: 
</span>Kyodo News/AP Photo</span></span></p><p>
Ifølge det amerikanske Health Effects Institute dør <b>1,2 millioner</b> 
kinesere hvert år for tidligt på grund af forurening. 
</p><p>
I 74 af Kinas største millionbyer faldt antallet af de mindste og mest 
skadelige partikler i luften med <b>11 procent </b>sidste år. Men det er 
stadig kun 8 af byerne, der opfylder de kinesiske mindstekrave til 
luftkvalitetet, som er lavere end Verdensundhedsorganisationen WHO’s 
anbefalinger. 
</p><p>
Sidste år var der <b>174 dage</b> i Beijing, som ifølge de kinesiske 
myndigheder var forurenede 
</p><p>
I 2020 skal Kina producere <b>200 gigawatt vindkraft </b>om året. En stigning 
fra 95,8 gigawatt i dag. 
</p><p>
I dag producerer Kina <b>161 milliarder kubikmeter</b> naturgas om året. I 
2020 skal det være 245 milliarder. 
</p><p>
I 2009 beregnede Verdensbanken, at omkostningerne på grund af luftforurening 
svarer til <b>3,3 procent</b> af Kinas samlede økonomiske produktion 
</p><p>
Kul stod i 2014 for <b>66 procent</b> af Kinas samlede energiforbrug 
</p><p>
Op mod <b>60 procent</b> af grundvandet er ifølge regeringen forurenet i Kina 
</p><p>
I 2030 skal <b>20 procent</b> af Kinas energiforbrug komme fra vedvarende 
energi 
</p><p class=" bl-elem"><i class=" bl-elem">Kilder: The Lancet, Verdensbanken, WHO, Xinhua </i></p>
</div>
</div><p/><p/><p>
Flere journalister og redaktører delte også skærmbilleder på de sociale 
medier, som viste en ordre fra Xinhua, der bad dem om at stoppe materiale, 
som de ellers selv havde fremstillet. Xinhua er kommunistpartiets 
nyhedsbureau, og alt indhold afspejler partiets propaganda. 
</p><p>
Onsdag fjernede Folkets Dagblad så videoen fra deres hjemmeside. Dokumentaren 
ligger dog stadig overalt på internettet. Den er ikke blevet fjernet. Og 
bliver det næppe, selv om Chai Jing på ingen måder er ukritisk i 
dokumentaren. Hun taler med lokale partiembedsmænd, der hellere vil have 
arbejdspladser og selv tjene penge på de forurenende fabrikker end at 
beskytte miljøet. Chai peger også fingre ad den svage miljøkontrol. Og hun 
kritiserer de statslige olieselskaber, der har teknologien til at fremstille 
benzin i bedre kvalitet, som forurener mindre. 
</p><p>
»For 10 år siden, når jeg spurgte om, hvad det var luften lugtede af, så fik 
jeg ikke noget svar. Men nu kender jeg svaret. Det er lugten af penge«, 
siger Chai Jing i sin dokumentar. Men længere går hun ikke. Hun kræver ikke 
at få partiet og de politiske ledere stillet til ansvar. Derfor bliver 
filmen ikke censureret og fjernet fra internettet. 
</p><p>
»Myndighederne vil gerne have, at der er opmærksomhed omkring forurening, men 
der er grænser«, siger Zhan Jiang, der er professor i journalistik på 
Beijing Foreign Studies University. 
</p><p>
»De vil gerne have, at folk taler om forurening, men er alligevel forsigtige 
med det. Derfor forsøger de at køle debatten ned ved at gøre noget 
så tåbeligt, som at forbyde traditionelle medier at dække det og ved at 
ændre lidt i overskrifter. Og det er til ingen verdens nytte, for folk kan 
alligevel finde frem til det, hvis de vil«, siger Zhan Jiang. 
</p><p>
Li Datong, der er en fremtrædende kinesisk redaktør, tror, at Chai Jing havde 
opbakning til sin dokumentar fra for eksempel Folkets Dagblad, men han 
tvivler på, at de centrale propagandamyndighederne kendte til filmen, før 
den var på internettet. 
</p><p>
»Lige nu sidder myndighederne og kan ikke gøre andet end at affinde sig med 
det. Det er alt for sent at dæmme op for dens udbredelse og helt 
meningsløst, når den er blevet set online af flere millioner. De vil ikke 
have, at dokumentaren får mere offentlig opmærksomhed, men det er uden for 
deres kontrol«, siger Li Datong og fortsætter: 
</p><p>
»Generelt vil myndighederne ikke have, at enkeltpersoner kan få den slags 
offentlig indflydelse og popularitet blandt folk, som de selv kun kan håbe 
på at få, men aldrig opnå«. 
</p><h3>
Den offentlige mening er vigtig 
</h3><p>
I snart 10 år har kommunistpartiet talt om miljøproblemerne. Men det er i høj 
grad blevet ved snakken. Helt tilbage i 2008 meldte den daværende 
ministerpræsident Wen Jiabao ud, at Kina nu skulle omstilles til en grøn 
økonomi. Siden da blev luften kun sortere af smog. 
</p><p>
I 2014 var det kun 8 ud af 74 kinesiske millionbyer, der opfyldte miljøkravene 
til luftkvalitet. Men det er trods alt et fremskridt og 5 byer mere end i 
2013. For især de seneste par år er partiet begyndt at tage miljøet 
alvorligt. 
</p><p>
Sidste år faldt forbruget af kul med 3 procent, og Kina satte for første gang 
et mål om, at udledningen af drivhusgasser skal toppe i 2030. 
</p><p>
I går, torsdag, begyndte det årlige politiske topmøde i Beijing, hvor 
ministerpræsident Li Keqiang aflagde regeringens 'arbejdsrapport'. En 
begivenhed, de kinesiske medier sammenligner med den amerikanske præsidents 
årlige tale til nationen. Her lovede Li Keqiang i sin halvanden time lange 
tale, at partiet »vil bekæmpe forurening med al vor magt«. 
</p><p>
Så hvis Chai Jing havde lavet en dokumentar om Tibet, Xinjiang, fængslede 
advokater, tortur eller andre politisk følsomme emner, var filmen aldrig 
blevet til noget. Det ville partiet aldrig tillade. Men regeringen har en 
interesse i at øge kinesernes bevidsthed om forurening. 
</p><p>
»For at løse miljøproblemerne er man oppe mod nogle stærk særinteresser, og 
det er virkelig vanskeligt. Derfor har regeringen brug for folkets 
opbakning«, siger Zhang Ming, der er politisk ekspert og professor på Renmin 
University i Beijing. 
</p><p>
For selvom Kina er en diktaturstat, der er ledet af kommunistpartiet, så kan 
man ikke ignorere den offentlige mening. 
</p><p>
»Partiet går mere op i den offentlige mening end nogle vestlige regeringer, 
fordi det ikke er en regering, som der er stemt om og valgt af folket«, 
siger Zhang Ming. »På den anden side, så frygter partiet også stemmerne, og 
det mangler en kanal til at opfange den offentlige mening. Det er så stort 
et paradoks«. 
</p><p>
I det ene interview, Chai Jing har givet om dokumentaren, siger hun: 
</p><p>
»Selv de stærkeste regeringer på kloden kan ikke gøre rent efter forureningen 
alene. De er afhængige af hvert enkelt almindeligt menneske, som dig og mig, 
og på vores egen vilje«, siger Chai Jing. 
</p><p class=" bl-elem"><i class=" bl-elem">Publiceret 6. marts 2015</i></p>	
</div>
</div></body></html>
