---
layout:     post
title: 	    "Kvindelandsholdet ignorer konflikt og slår verdensmestrene"
post_author:	    
post_date:	    Wed, 04 Mar 2015 17:58:22 +0100
post_site:	    politiken.dk 
post_link:	    http://politiken.dk/sport/fodbold/ECE2573843/kvindelandsholdet-ignorer-konflikt-og-slaar-verdensmestrene/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Mens Dansk Boldspil-Union (DBU) og Spillerforeningen har genoptaget 
forhandlingerne om en ny aftale for landsholdsspillerne, stiller det danske 
kvindelandshold op ved den traditionsrige invitationsturnering Algarve Cup i 
Portugal.
</p><p>
Det sker vel at mærke med et stærkt hold, selvom konflikten har kørt på 
højtryk, og der endnu ingen løsning er fundet for A-landsholdet, 
U21-landsholdet og kvindelandsholdet.
</p><p>
»Spillerne har valgt at deltage i turneringen, og det forholder jeg mig til. 
De, der ikke er med, er væk på grund af skader«, siger Nils Nielsen, 
landstræner for det kvindelige fodboldlandshold.
</p><p>
Han må ved Algarve Cup se bort fra støttespillere som Line Røddik, Nadia Nadim 
og Katrine Veje af førnævnte årsag.
</p><p>
Til gengæld var andre profiler som Johanna Rasmussen og Pernille Harder i 
startopstillingen til Danmarks første kamp onsdag mod Japans verdensmestre, 
som blev slået 2-1.
</p><p>
»Da vi kom herned og begyndte at træne, var det da en lettelse. Det var svært 
at vide, hvordan spillerne ville reagere på konflikten. Men spillernes 
holdning har hele tiden været, at konflikten ikke skulle gå ud over det 
sportslige«, siger Nils Nielsen.
</p><h3>
Forberedelser til EM-kvalifikationen
</h3><p>
Hans hold skal først i efteråret spille en kamp om point. Det sker, når 
kvalifikationen til EM i 2017 begynder.
</p><p>
For ham er Algarve Cup imidlertid væsentlig.
</p><p>
»Det er en vigtig turnering for os i forhold til, at vi møder nogle af de 
bedste hold i verden. I forhold til forberedelserne ville det være en 
katastrofe, hvis vores bedste spillere ikke var med«, siger Nils Nielsen.
</p><p>
Landstræneren peger på, at spillerne på kvindelandsholdet ikke er en del af 
DBU's plan om at sætte spillerne 17 procent ned i løn.
</p><p>
»Forskellen er, at kvinderne lige nu slet ikke har en aftale med DBU, så for 
dem er det ikke et spørgsmål om at gå ned i løn. De vil gerne lave en aftale 
med DBU, og DBU vil også gerne have en aftale med dem«.
</p><p>
»Men kvinderne er også en del af det, fordi spillerne er sammen omkring det 
med det kommercielle. Men kvinderne skal ikke gå ned i løn«, siger 
landstræneren.
</p><h3>
Kvinderne har frist til 12. marts
</h3><p>
DBU ønsker at indgå individuelle aftaler med landsholdsspillerne, hvor der 
hidtil er indgået en samlet aftale med Spillerforeningen. De individuelle 
aftaler vil hjælpe DBU til nemmere at gøre brug af spillerne i kommercielt 
øjemed.
</p><p>
Spillerne på kvindelandsholdet har i lighed med deres mandlige kolleger på 
A-landsholdet modtaget et brev fra DBU, men kvindernes frist udløber først 
den 12. marts, det vil sige efter Algarve Cup.
</p><p>
Herefter ved landstræneren ikke, hvordan hans hold kommer til at se ud.
</p><p class=" bl-elem">
»Vi risikerer at stå med et hold, der ser meget anderledes ud til den næste 
kamp 8. april ude mod Sverige, hvis der ikke kommer en løsning«, siger han.
</p>	
</div>
</div></body></html>
