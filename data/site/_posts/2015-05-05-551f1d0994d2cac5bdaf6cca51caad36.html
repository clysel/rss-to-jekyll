---
layout:     post
title: 	    "Landstræner på kogepunktet efter nederlag"
post_author:	    
post_date:	    Tue, 05 May 2015 21:19:38 +0200
post_site:	    politiken.dk 
post_link:	    http://politiken.dk/sport/ishockey/ECE2656534/landstraener-paa-kogepunktet-efter-nederlag/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Landstræner Jan Karlsson måtte lægge bånd på sig selv for ikke at koge over i 
minutterne efter Danmarks 1-5-nederlag til Hviderusland ved VM i Tjekkiet 
tirsdag eftermiddag. 
</p><p>
Karlsson havde svært ved at acceptere den danske indsats i de første 10 
minutter af anden periode, hvor holdet sejlede, og en 1-0-føring blev vendt 
til 1-3. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/sport/ishockey/ECE2655415/danmark-faar-store-kloe-af-hviderusland/">Danmark får store klø af 
Hviderusland</a></p><p>
»Man bliver aldrig klog på denne forbandede idrætsverden. Vi spillede en 
første periode med stor intensitet og arbejdsindsats. Men det så anderledes 
ud i anden. Vi spillede rent ud sagt dårligt i de første 10 minutter«. 
</p><p>
»Man må være lidt forsigtig med, hvad man siger lige efter kampen. Jeg er 
frygtelig skuffet, og jeg kunne komme til at sige nogle stygge sager«, siger 
Jan Karlsson, der påpegede fatale fejl ved flere af scoringerne. 
</p><p>
Han havde grund til at være nedbøjet. Indsatsen i første periode var så god, 
at den hviderussiske landstræner, Dave Lewis, priste sig lykkelig for, at 
danskerne kun førte med 1-0. 
</p><p>
»Vi måtte takke målmand Kevin Lalande. Han havde æren for, at vi ikke var 
bagud med 0-2 eller 0-3 efter første periode. Danmark sad på os«, siger Dave 
Lewis. 
</p><p>
Fra et dansk synspunkt gik alt skævt i de 15 minutter, der gik fra spillerne 
forlod isen efter første periode, til de stod der igen. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/sport/ishockey/ECE2656486/vm-back-vi-holdt-op-med-at-arbejde/">VM-back: Vi holdt op med at 
arbejde</a></p><p>
Hviderusserne overtog i hvert fald initiativet fra allerførste skift i kampens 
anden tredjedel. 
</p><p>
»Det er et godt spørgsmål, hvad der skete«, siger Jesper B. Jensen. 
</p><p>
»Det lignede lidt kampen mod Slovakiet i lørdags. Vi spillede godt, kom foran 
1-0, og så trak vi os tilbage, som om vi skulle forsvare føringen hjem. Det 
kan man ikke, når der er 40 minutter igen«. 
</p><p>
»Vi tabte konceptet. Det er ellers spillet i egen zone, der har fungeret godt 
for os hidtil, men vi faldt lidt sammen i anden periode. De fik nogle dumme 
og unødvendige mål«, siger den stærke back. 
</p><p>
Netop fordi den danske defensiv har fungeret fint indtil det hviderussiske 
kollaps, mener Jensen, at det er for tidligt at slå alarm. 
</p><p class=" bl-elem">
»Vi har spillet mange kampe uden at lave store individuelle fejl. Det gjorde 
vi så i dag. Shit happens. Vi skal selvfølgelig have talt det her igennem, 
men det er vigtigt, at vi ikke lægger for meget i kampen«, siger Jesper B. 
Jensen. 
</p>	
</div>

</div></body></html>
