---
layout:     post
title: 	    "Nekrolog: Udsynsfuld som få"
post_author:	    
post_date:	    Sat, 14 Mar 2015 17:36:28 +0100
post_site:	    politiken.dk 
post_link:	    http://politiken.dk/navne/doedsfald/ECE2587793/nekrolog-udsynsfuld-som-faa/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Hvordan bliver vi til dem, vi er?
</p><p>
Kan det lade sig gøre at forestille sig det, man ikke kan forestille sig? For 
Inge Eriksen, der er død i en alder af 79 år, var tilværelsen en kæde af 
spørgsmål, der skulle stilles, og det gjorde hun i et forfatterskab, som fra 
første færd havde en klar retning både mod det globale og det store ukendte: 
fremtidens og dens uendelige muligheder. 
</p><p>
For nok var hun i bund og grund et politisk menneske, afgørende formet af at 
have mistet sin far, der var modstandsmand, i Neuengamme, men hun var 
samtidig udogmatisk og åben. 
</p><p>
Inge Eriksens bøger er gennemsyret af denne sprøde sociologiske fantasi og 
indædte refleksionsvilje, hvad enten det drejer sig om science 
fiction-kvartetten ’Rummet uden Tid I-IV’ eller hendes mange selvbiografiske 
udgivelser. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/kultur/boger/faglitteratur_boger/ECE807421/inge-eriksen-erindrer-med-temperament-og-humor/">Inge Eriksen erindrer med 
temperament og humor</a></p><p>
Gennembruddet kom allerede med debutromanen ’Victoria og verdensrevolutionen’ 
i 1976 (genudgivet i 2007) om en 19-årig kvinde, der både oplever 
forelskelse og revolution i et unavngivet land i Latinamerika i 1950’erne. 
Få har skrevet så præcist og omfangsrigt om den antiautoritære vækkelse, som 
ramte den vestlige verden fra 1968 og frem, som Inge Eriksen. 
</p><p>
Da tyskerne arresterede hendes far, måtte Inge Eriksen gå under jorden sammen 
med sin mor og bror. Et selvbiografisk stof, hun åbnede for, da hun 
genopstod som skarp debattør og offentlig figur i årene, hvor Anders Fogh 
Rasmussen førte værdikamp på alle områder. Eriksen var rystet og provokeret 
af Fogh Rasmussens omklamring af modstandsbevægelsen og »rædselsfulde forsøg 
på at omskrive historien til egen politiske fordel«. 
</p><div class="art-quote article-box">
<p class="quote"/>
<blockquote>
<p class="quote-txt">
For Inge Eriksen var det store nederlag i vor tid tabet af tolerance og 
frygten for det fremmede
</p>
</blockquote>
</div><p>
Inge Eriksen forenede det søgende og nysgerrige med det visionære. Hun var 
ikke i tvivl om, hvor hun stod, men det indebar ikke, at hun ikke følte det 
som en pligt at tvivle. For Eriksen gjaldt det om at stille spørgsmål ved 
alle selvfølgelighederne, alt det vi tager for givet. Hun pegede selv på 
opgøret med den sorte skole og seksualitetens frigørelse som eksempler fra 
hendes egen levetid på, at livsforhold kunne forvandles radikalt. </p><p>
Når hun blev interviewet om, hvad modkultur er i en tid, hvor de gamle 
positioner synes at være gået i opløsning, sagde hun, at det gælder om at 
tænke elastisk, og at autentisk handlen drejer sig om at fastholde 
humaniteten. I trilogien ’Sommerfuglens vinge’ lader hun sin hovedperson 
sige, at det gælder om at kunne være det rigtige menneske på det rigtige 
tidspunkt. For Inge Eriksen var det store nederlag i vor tid tabet af 
tolerance og frygten for det fremmede. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/boger/skonlitteratur_boger/ECE1090613/litteraert-kraftvaerk-runder-de-75/">Litterært kraftværk runder de 
75</a></p><p>
Inge Eriksen skrev romaner, essays, selvbiografier. Hun forsøgte som forfatter 
og debattør at forstå den verden, hun befandt sig i, samtidig med at hun lod 
tanken flyve ustyrligt søgende ud i ukendte fremtider. Sikke et vingefang, 
sikke en sproglig energi, sikke en vilje. Ordet findes ikke, men skønne, 
skarpe, sjove Inge Eriksen var ikke bare indsigtsfuld, hun var <i>udsynsfuld</i>som 
få. 
</p><p class=" bl-elem">
Inge Eriksen modtog blandt andet Georg Brandes-Prisen (1994), Martin Andersen 
Nexø-Prisen (1999) og Otto Gelsted-Prisen (2001). 
</p>	
</div>
</div></body></html>
