---
layout:     post
title: 	    "»Ikke én har spurgt  til de tekniske risici ved LED-lamper«"
post_author:	    Ulrik Andersen
post_date:	    Fri, 27 Feb 2015 12:55:20 +0000
post_site:	    ing.dk 
post_link:	    http://ing.dk/artikel/ikke-en-har-spurgt-til-de-tekniske-risici-ved-led-lamper-174385
---
<html><body><div><section class="body"><p>I 2009 fik de danske kommuner en kæmpe opgave af EU. Kommissionen havde beregnet, at strammere krav til lyskilders energieffektivitet kunne skære 38 TWh af medlemslandenes energiforbrug – det svarer godt og vel til at eliminere alle danskeres elforbrug.</p>
			<p>Derfor valgte unionen at indfase en række energikrav frem mod 2016. Krav, der bl.a. betød, at kommunerne skulle til at finde en erstatning for de mange gadelamper, der brugte højtrykskviksølv-lyskilder. Omkring 300.000, vurderede Energistyrelsen.</p>
			<p>Samtidig krævede Sikkerhedsstyrelsen i Danmark, at man ved ændringer af belysningsanlæg skulle ombygge anlæggene til klasse II-anlæg – dvs. at de ombyggede lamper skulle udføres dobbeltisolerede og ikke måtte have jordforbindelse.</p>
			
			<p>Sammenfaldet af disse krav ser nu ud til at koste kommunerne og belysningsbranchen dyrt.</p>
			<p>For selv om der var en række forskellige løsninger at vælge imellem (at ombygge armaturerne til nye lyskilder, at bruge højtryksnatrium- eller metalhalogenlyskilder eller at montere helt nye amaturer), valgte de fleste kommuner den sidste løsning. Og de valgte, at de nye armaturer skulle baseres på den relativt utestede teknologi LED.</p>
			<h2>Eksperter advarede i 2011</h2>
			<p>Enkelte fagfolk advarede kommunerne mod at kaste sig hovedkulds over LED-teknologien. Blandt andet kom designchef i ÅF Lightning Christian Klinge med følgende advarsel i Ingeniøren i 2011:</p>
			<p>»Jeg tror, at mange kommuner går i kraftige overvejelser om at indfase LED-teknologi, men udfordringen er, at de gør det på et uoplyst grundlag. De aner i virkeligheden ikke, hvad konsekvenserne af beslutningerne er.«</p>
			<p><aside class="plugin reference info_graphics"><a class="content" href="http://ing.dk/infografik/saadan-kan-led-lamper-sikres-mod-lynnedslag-174414">
			    <img src="http://ing.dk/sites/ing/files/styles/w1120_reference_illustration/public/webteaser_3.png?itok=jFlrku_4" alt=""/></a>
			  
			</aside></p>
			<p>Advarslerne blev imidlertid overdøvet af løfter fra armaturproducenterne. De øjnede et marked, der ifølge Dong Energy var på en milliard kroner, og forsikrede derfor kommunerne om, at de ville opnå store besparelser på såvel energiforbrug som drift, fordi LED-armaturerne havde en meget længere levetid end de lyskilder, de erstattede.</p>
			<p>Desuden kunne LED både give højere lyskvalitet med bedre farvegengivelse og bedre muligheder for natdæmpning og andre besparende tiltag. Besparelserne ville ifølge producenterne retfærdiggøre køb af LED-armaturer, selv om de var to-tre gange dyrere i indkøb end alternativerne.</p>
			<h2>Manglende kompetencer</h2>
			<p>I mange kommuner var de folk, der skulle indkøbe de nye belysningsanlæg, ikke særligt erfarne, fortæller forskningschef Jakob Munksgaard Andersen fra Danish Outdoor Lighting Laboratory (DOLL) i Albertslund.</p>
			<p>Virksomheden har oplevet mange forespørgsler fra kommunerne, der typisk har skullet skifte belysningsanlæg for første gang i 20 år.</p>
			<p>»Mange steder har lysanlæggene desuden været serviceret og måske ejet af elselskaberne, så kommunerne har manglet folk med ekspertise på feltet,« siger Jakob Munksgaard Andersen, der typisk har fået spørgsmål omkring energibesparelser, æstetik og muligheden for at indbygge andre teknologier som wifi i armaturerne.</p>
			<p>»Ikke en eneste har spurgt til tekniske risici som beskyttelse mod transienter,« siger han.</p>
			<h2>Elektronik i lamper tåler ikke overspændinger</h2>
			<p>Producenternes stormløb lykkedes. I dag findes der således LED-armaturer i stort set alle kommuner, og enkelte steder er der LED i alle gadelamper. Energibesparelserne ser indtil videre ud til at blive realiseret, men det er de problemer, som eksperterne advarede om, også.</p>
			<p>LED’er er nemlig meget følsomme over for overspændinger, som jævnligt forekommer i det danske elnet på grund af kortslutninger, når installatører laver fejlkoblinger, sikringer står af, eller lyn slår ned.</p>
			<p>Hvor de traditionelle lyskilder kan holde til kortvarige overspændinger, såkaldte transienter, står LED-armaturerne af, fortæller business manager Jesper Ravnsbjerg fra Seas-NVE, der servicerer belysnings­anlæg i 17 sjællandske kommuner:</p>
			<p>»Den grundlæggende problematik er, at LED-armaturer er elektronik, og de er følsomme over for alle mulige former for overspændinger. Fordi de er opført som klasse II-anlæg, er det en udfordring at få afledt overspændingerne til jorden.«</p>
			<p>Nogle armaturer har indbygget transientbeskyttelse, men beskyttelsen er ikke altid tilstrækkelig til at klare udslagene i spændingen.</p>
			<p>»Vi har set en del flere fejl og defekte armaturer, efter vi er gået over til LED-teknologi, end vi så med de gamle armaturer. Om det skyldes et særligt fejlramt parti, eller om det skyldes transienter, er svært at sige, men vi har set flere forkoblinger og drivere, der er blevet brændt af,« siger Jesper Ravnsbjerg.</p>
			<h2>Slagsmål om regning venter</h2>
			<p>Efter at tordenvejret i Esbjerg sidste efterår slog 500 armaturer i stykker, har Foreningen af Fabrikanter og Importører af Elektriske Belysningsarmaturer (Faba) arbejdet på en løsning, der kan bruges til at sikre såvel nye LED-armaturer som de titusinder af armaturer, der allerede hænger over veje, stier og pladser i hele landet.</p>
			<p>»Vi nedsatte hurtigt en erfa-gruppe, som kunne finde frem til en løsning. Vi er landet på en sikring, der bygges ind i masten, så den er let at servicere,« fortæller direktøren for Fabas sekretariat, Willy Goldby.</p>
			<p>Faba vil indkalde kommuner, producenter, rådgivere og entreprenører til informationsmøder i henholdsvis Jylland og på Sjælland inden for de kommende måneder, for at fortælle om problemerne og om den mulige løsning.</p>
			<p>Men svaret på, hvem der skal betale for at sikre LED-armaturerne, er endnu uafklaret.</p>
			<h2>Philips erstattede armaturer</h2>
			<p>I Esbjerg har armaturleverandøren Philips erstattet de ødelagte armaturer på garantien, men de har ikke forpligtet sig til at betale for at sikre dem mod nye lynnedslag, fortæller kommunens Vej &amp; Park-chef, Mads Astrup Sørensen:</p>
			<p>»Vores leverandør har hidtil behandlet os meget professionelt og udskiftet armaturerne uden ekstraomkostninger for os og den entreprenør, vi har hyret til at servicere armaturerne. Men vi skal have fundet en mere varig løsning, for det er jo uacceptabelt, at gaderne bliver mørk­lagt næste gang, der kommer et tordenvejr.«</p>
			<p>Selv om flere producenter i deres informationsmateriale har skrevet, hvor store transienter armaturerne kunne klare, mener han, at producenterne bør betale for at sikre armaturerne.</p>
			<p>»Det var beskrevet, at armaturerne var beskyttet mod transienter, men ikke, at de ikke kunne klare lyn. Og det er jo ikke så godt at sætte gadelamper op, som ikke kan tåle lyn,« siger Mads Astrup Sørensen.</p>
			<h2>Besparelser ved LED udhules</h2>
			<p>Hvad enten regningen ender hos kommunerne, producenterne eller et sted midt imellem, må kommunerne imidlertid imødese, at de besparelser, de havde håbet at opnå på driftsbudgetterne, bliver noget mindre end forventet, siger Jesper Ravnsbjerg fra Seas-NVE.</p>
			<p>»Foreløbig kan vi ikke se den store besparelse på driften, og hvis der skal bygges en sikring ind i alle masterne, skal den jo også serviceres fremover, for at man kan være sikker på, at den stadig er aktiv,« forklarer han.</p>
			<p>Trods problemerne mener han ikke, at det var en fejl at tage LED-teknologien i brug, før der var flere erfaringer med den.</p>
			<p>»Mange af de erfaringer, vi har gjort os, får man først, når man skalerer op til fuld målestok. De kunne ikke være forudset,« siger Jesper Ravnsbjerg.</p>
		</section></div></body></html>
