---
layout:     post
title: 	    "Grøn politik truer over 100.000 tyske jobs"
post_author:	    
post_date:	    Thu, 09 Apr 2015 15:05:57 +0200
post_site:	    politiken.dk 
post_link:	    http://politiken.dk/oekonomi/2050/energi/ECE2621775/groen-politik-truer-over-100000-tyske-jobs/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-quote article-box">
<p class="quote"/>
<blockquote>
<p class="quote-txt">
Hvis det her bliver vedtaget, så lukker kraftværkerne og minerne. Og så 
skal vi flytte. Der er ikke andre jobs her i området
</p>
<p class="sender">
Jörg Schuster, maskiningeniør 
</p>
</blockquote>
</div><p>
Kul forurener med store mængder CO2 og derfor vil tyske politikere af med det 
- til fordel for vind, sol og biomasse. Men for Jörg Schuster er det helt 
utænkeligt at leve uden. »Brunkul er simpelthen hjørnestenen i den lokale 
økonomi – det, som alle lever af – direkte eller indirekte«, siger Jörg 
Schuster. 
</p><p>
Han er 37 år, far til en datter på 12 år og en søn på 5. Han er maskiningeniør 
og ansvarlig for vedligeholdelse af turbinerne på et af 
brunkulskraftværkerne i området. Både han og hans kone arbejder i 
Vattenfall, det svenske statsejede energiselskab, som sidder tungt på 
brunkulsindustrien her i det tidligere Østtyskland. 
</p><p>
Derfor er han mødt op til en demonstration i Jänschwalde syd for Berlin sammen 
med 4.000 andre arbejdere fra miner og kraftværker i området. 
</p><p>
Fagforeningsbossen og de lokale politikere tordner mod regeringen. Der er 
nemlig lækket et arbejdspapir fra forbundsministeriet for økonomi og energi, 
der vil indføre en særskat på CO2 fra brunkul, som vil lukke værkerne på 
stribe. 
</p><p>
»Hvis det her bliver vedtaget, lukker kraftværkerne og minerne. Og så skal vi 
flytte. Der er ikke andre jobs her i området«, siger Jörg Schuster. 
</p><p>
Bannerne taler deres eget sprog: ’Vi lever af kullet – ikke af grønne 
eventyr!’. ’Unge minearbejdere og energiarbejdere vil bo og arbejde HER!’. 
’Økofascisme – nej tak!’. ’Energiomstilling: dyr – ineffektiv – asocial’. 
</p><p><span class="img-contimg-fl-left"><img class="image inlineLightBox" src="http://multimedia.pol.dk/archive/00927/L1030533TF_927141y.jpg" alt="" border="0"/><span class="caption"><span class="f-img-caption">Bekymret. 
</span>Maskiningeniør Jörg Schuster er dybt bekymret for sin families fremtid, hvis brunkullet bliver lukket ned af den tyske regering. der er nemlig ikke mange andre jobs at søge i det tidligere DDR. Foto: Thomas Færgeman</span></span>
Vattenfall er den største arbejdsgiver i det tidligere DDR, har 8.000 ansatte 
direkte på kraftværker og i miner og regner derudover med at give anledning 
til yderligere 16.000 afledte jobs i lokalsamfundet. Det store tyske 
energiselskab RWE vurderer, at der kan være over 100.000 jobs i alt, som er 
truet af regeringens tanker. 
</p><h3>
Høj stemning i Berlin 
</h3><p>
I Berlin er der konference. Den tyske udenrigsminister Frank-Walter Steinmeier 
er vært. Han fortæller med begejstring om den tyske <i>Energiewende</i>, 
som er betegnelsen på den grønne omstilling af Tysklands energiforsyning: 
Tyskland vil have 80 procent vedvarende energi i 2050 og vil samtidig have 
halveret energiforbruget. Omlægningen er en følge af den tyske beslutning om 
at afvikle sin atomkraft. 
</p><p>
Og fortællingen om den tyske Energiewende har bredt sig til mange lande, og 
der er repræsentanter for over 60 lande til stede på konferencen, hvis 
formål er at skabe dialog om den grønne omstilling. 
</p><p>
Steinmeier er stolt over Tysklands politik: »Ved De, hvad Energiewende hedder 
på spansk? Eller på arabisk? Eller indonesisk? Svaret vil overraske dem, men 
det er ganske enkelt: Energiewende!«, siger han begejstret fra talerstolen 
til de tusind gæster. 
</p><p>
Han kalder Energiewende for Tysklands <i>Man to the Moon</i>-projekt. Og 
udfordringerne er store: Samtidig med at man vil afvikle brunkullet, som har 
en stor CO2-udledning per produceret energienhed, har man besluttet at 
udfase samtlige atomkraftværker senest i år 2022. 
</p><h3>
Meget støtte til vedvarende energi 
</h3><p>
Når man kører gennem Tysklands landsbyer, er det slående, hvor mange huse der 
har installeret solpaneler. Og hvor mange vindmøller der står i landskabet. 
Det afspejler, at Tyskland i mange år har givet massiv støtte til solenergi, 
vind og biogas. Og derfor udgør vedvarende energikilder da også 27 procent 
af elproduktionen i dag – ligesom man nu har en situation, hvor der er over 
1,5 millioner energiproducenter i Tyskland. 
</p><p>
Det er netop vind, sol og biomasse, som de tyske politikere ser for sig vil 
udgøre 80 procent af energiforsyningen i 2050. Og det går stærkt med at nå 
målet. Hvert år overraskes energiministeriet af, hvor meget vedvarende 
energi der egentlig dukker op i form af vindmøller og solceller. 
</p><h3>
Et stort hul i jorden 
</h3><p>
Brunkulsminen Nochten ligger i regionen Lausitz i det tidligere Østtyskland. 
Den er et meget stort hul i jorden: 3 kilometer lang, over 100 meter dyb og 
mange 100 meter bred. 
</p><p>
Minen er levende og bevæger sig 400 meter vestpå om året. Det er nemlig den 
hastighed, hvormed de hundredvis af arbejdere på deres monstermaskiner kan 
fjerne 100 meter jord, derefter udgrave det 15 meter tykke brunkulslag og så 
lægge jorden tilbage igen. 
</p><p>
Efter en årrække kan man ikke se, at der har været en mine – bortset fra at 
der mangler den mængde, som kullet udgjorde. Derfor ender en brunkulsmine 
altid som en stor sø. Lausitz er spækket med brunkul og er derfor lige så 
stille ved at udvikle sig til Tysklands svar på Storbritanniens Lake 
District. 
</p><p>
I dag ligger minen øde hen, fordi arbejderne er taget til demonstration i 
Jänschwalde. Og her er der ikke megen begejstring for ministerens 
månelandingsprojekt. 
</p><p>
»Vi kan ikke undvære brunkul her og nu. På lang sigt skal vi stille om til en 
grøn energiproduktion, men i dag har vi en stor, tung industri, som har brug 
for billig energi. Det må politikkerne forstå«, siger Jörg Schuste. 
</p><p>
I dag står brunkullet for 25 procent af elproduktionen, og a-kraften står for 
15 procent. Hertil kommer det sorte kul, som vi også bruger i Danmark, som 
står for yderligere 18 procent. Det er altså betydeligt over halvdelen af 
elproduktionen, som de tyske politikere vil af med i en fart. 
</p><h3>
Nogle gange går det for stærkt 
</h3><p>
Måske går det også nogle gange for stærkt. For nettet kan ikke altid følge 
med. Af gode grunde ligger Tysklands havvindmølleparker i den nordlige del 
af landet, hvor der er adgang til havet. Disse parker producerer en masse 
strøm, som der primært er brug for i Midt- og Sydtyskland, hvor den tunge 
industri ligger. Men der er ikke nok højspændingsledninger til at 
transportere strømmen sydpå. 
</p><p>
Og det går også ud over Danmark, siger vicedirektør Anders Stouge fra 
brancheorganisationen Dansk Energi: 
</p><p>
»Når strømmen ikke kan transporteres sydpå i Tyskland, har vi en stor barriere 
for at få omsat vindstrømmen og få den eksporteret. Der er stadig en 
grænsebom på det jysk-tyske kabel to tredjedele af tiden. Det koster nordisk 
eleksport for omtrent en halv milliard kroner hvert år«. 
</p><p>
Danmark er forbundet med et stort antal kabler til Norge, Tyskland og Sverige, 
og det muliggør, at vi kan eksportere vindstrøm, når det blæser, og at vi 
kan importere strøm, når det ikke blæser. I princippet er der et åbent 
energimarked i EU, men i praksis lukker tyskerne for dansk vindstrøm, når 
det blæser meget, fordi de i forvejen har rigeligt selv. 
</p><p>
Netop udbygningen af nettet var i centrum for udenrigsminister Martin 
Lidegaard (R), der også var med til konferencen i Berlin: »Et veludbygget 
net er simpelthen det, der skal fungere som lager for den fluktuerende vind- 
og solenergi. Glem alt om at betale kraftværker for at stå standby – glem 
alt om dyre lagerløsninger. Udbyg nettet i stor stil i hele Nordeuropa, så 
har vi vores lager«. 
</p><h3>
Danmark kommer først til Månen 
</h3><p>
Martin Lidegaard minder om, at Danmark faktisk er længere fremme end Tyskland: 
»I dag kommer næsten 50 procent af vores el fra vedvarende energi, hvilket 
er betydeligt mere end Tysklands 27 procent. Men tag ikke fejl: Vi var nok <i>firstmovers,</i> 
men Tyskland er <i>fastmovers</i>. Jeg er dog sikker på, at vi lander på 
Månen før dem«. 
</p><p>
Den kendte amerikanske økonom og miljøaktivist Jeremy Rifkin taler også på 
konferencen. 
</p><p>
Han fremhæver vedvarende energi som afgørende for fremtidens vækst, fordi 
prisen på energi er stort set nul, når investeringen er afskrevet. Martin 
Lidegaard er enig med ham: 
</p><p>
»I Danmark er vi tæt på at høste nogle kæmpe fordele: Vi har en masse møller, 
som snart er betalt ud – og når det sker, er energien i praksis nærmest 
gratis. Det vil virkelig give os en konkurrencefordel«. Men det kræver, at 
energimarkedet udbygges«, understreger han. 
</p><h3>
Behov for stabile rammer 
</h3><p>
Tilbage i Jänschwalde står 4.000 mennesker, der er bekymrede for deres egen og 
deres familiers fremtid. For der er ikke sat nogen klar dato for, hvornår 
brunkullet skal lukke ned. 
</p><p>
Alle ved, at det er en såkaldt solnedgangsindustri – altså en industri, der er 
på vej væk. Men i forhold til Danmark, hvor regeringen har sagt, at kullet 
skal være ude i 2030, så blafrer den præcise dato i vinden i Tyskland. 
Derfor efterlyser energiselskaberne klare mål fra regeringen. For de vil 
gerne spille med i den grønne omstilling – blot har de brug for klare 
rammebetingelser. 
</p><p>
Vattenfall selv er eksempelvis stærkt involveret i vedvarende energi. 
Selskabet bygger landvind og havvind i stor stil i Tyskland, og de har netop 
vundet retten til at opføre den danske havvindmøllepark Horns Rev III – i 
øvrigt til den laveste pris nogensinde for en havvindmøllepark. 
</p><p class=" bl-elem">
Demonstrationen i Jänschwalde er slut, og Jörg Schuster skal skynde sig, så 
han ikke kommer for sent til bussen hjem. Demonstrationen fandt i øvrigt 
sted på en parkeringsplads, der er anlagt oven på en gammel brunkulsmine. I 
dag er den retableret, og der vokser skov på jorden. Og så er der rejst et 
væld af vindmøller. Med Vattensfalls logo på siden. 
</p>	
</div>
</div></body></html>
