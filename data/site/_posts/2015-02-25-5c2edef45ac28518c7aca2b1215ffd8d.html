---
layout:     post
title: 	    "Krav om halmbenzin i tanken rykker nærmere"
post_author:	    Sanne Wittrup
post_date:	    Wed, 25 Feb 2015 16:37:57 +0000
post_site:	    ing.dk 
post_link:	    http://ing.dk/artikel/krav-om-halmbenzin-i-tanken-rykker-naermere-174377
---
<html><body><div><section class="body"><p>EU-parlamentets miljøudvalg vedtog tirsdag at stille et bindende minimumskrav om, at medlemslandene skal tilsætte mindst 1,5 procent 2. generations-biobrændstof til benzin og diesel i 2020.</p>
			<p>Vedtagelsen lover godt for danske bioraffinaderi-projekter, der vil producere benzin på halm, og som ikke kan realiseres uden et vist markedstræk fra for eksempel et EU-krav.</p>
			<p>Samtidig vedtog miljøudvalget også at lægge loft over, hvor meget fødevarebaseret biobrændstof, landene samtidig må blande i benzinen, når de skal nå målet i 2020 om 10 pct. vedvarende energi i benzinen. Loftet kom til at ligge på maksimalt 6 procent ud af de 10 procent. Kravet kan dog også indfries ved hjælp af el-drevne køretøjer.</p>
			<p>Miljøudvalget knyttede også visse omdiskuterede ILUC-krav (arealanvendelseskrav) til 1. generations biobrændstofferne i 2020.</p>
			<p>Med denne seneste afstemning, der går ind i en lang saga om EU's kommende krav til en bæredygtig transportsektor, har parlamentets miljøudvalg vovet at stramme kravene i forhold til ministerrådets seneste vedtagelse.</p>
			<p>Den lød på et loft på 7 procent fødevarebaserede biobrændstoffer og minimum 0,5 procent. 2. generations-biobrændstoffer – dog uden at kravene var bindende. ILUC-krav er ministerrådet heller ikke begejstret for.</p>
			
			<p>Endelig er det lykkedes parlamentsudvalget - under formandskab af parlamentsmedlem Nils Torvalds – at blive enige om også at sende forslaget videre til behandling i EU-systemet. Noget, der ikke lykkedes under en tidligere afstemning – dog under en anden udvalgsformand.</p>
			
			<p>For direktør Anne Grethe Holmsgaard i brancheforeningen Biorefining Alliance er det nye afstemningsresultat ’lidt stort’ – set i forhold til de danske bioraffinaderiplaner, der ikke kan blive realiseret uden et vist markedstræk via bindende krav:</p>
			<p>»Vi ser lysere på situationen, end vi har gjort længe. Vedtagelse af det bindende mål i udvalget er et stærkt signal til ministrene, og jeg fornemmer, at der nu er en bred vilje til kompromis,« siger hun.</p>
			
			<p>Efter udvalgsbehandlingen skal kravene vedtages i Parlamentets plenarium og derefter af Ministerrådet.</p>
			<p>Om alt går vel, vil lovudkastet med ændringsforslag til EU’s VE- og brændstofskvalitetsdirektiver kunne være klar i løbet af de næste par måneder.</p>
		</section></div></body></html>
