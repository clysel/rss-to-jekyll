---
layout:     post
title: 	    "Brandvæsen tæmmer storbrand i Hellerup"
post_author:	    
post_date:	    Mon, 27 Apr 2015 17:26:38 +0200
post_site:	    politiken.dk 
post_link:	    http://politiken.dk/indland/ECE2645538/brandvaesen-taemmer-storbrand-i-hellerup/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Voldsomme flammer opstod til eftermiddag i Experimentariums bygninger i 
Hellerup og spredte sig i løbet af kort tid til flere andre bygninger, der 
ligger klods op ad aktivitetscenteret. 
</p><p>
Men nu er storbranden i bygningerne nord for København ved at være under 
kontrol, oplyser Nordsjællands Politi til Ritzau. 
</p><p>
»Brandvæsenet er ved at have branden under kontrol. Indsatsen har koncentreret 
sig om at forhindre branden i at sprede sig, og det forventer vi lige nu 
ikke, at den gør«, fortæller han. 
</p><p>
Klokken 14.45 fik Københavns Brandvæsen meldinger om en brand ved 
Experimentarium i Tuborg Havn. Mindst 19 køretøjer fra brandvæsenet på 
Frederiksberg, Gentofte, København og Lyngby rykkede derefter ud til stedet, 
hvor kraftig sort røg og meter høje flammer stod op af bygningen. 
</p><h3>
To lettere til skade 
</h3><p>
Ifølge Kim Herlev, direktør i Experimentarium, som befinder sig på stedet, er 
to personer kommet til skade i forbindelse med branden. Ingen af dem er dog 
blevet alvorligt sårede under branden. 
</p><p>
Der er tale om to bygningsarbejdere, som var i gang med at lægge tagpap et 
sted i bygningen. Den ene af personerne har slået sit ben, den anden er 
indlagt til observation for røgforgiftning. 
</p><p>
»Der bliver arbejdet ihærdigt i bygningen hver dag, og der er så efter alt at 
dømme sket et eller andet i forbindelse med dagens arbejde. En af teorierne 
er, at man har været i gang med tagpap, hvor man jo bruger åben ild. Men jeg 
skal passe på med at udtale mig«, siger han til Politiken. 
</p><h3>
Flere eksplosioner 
</h3><p>
Mange tilskuere stimlede kort efter sammen i området, der blev afspærret. 
Samtidig fortalte Politikens fotograf Jens Dresling, som befandt sig på 
stedet, at der lød flere høje eksplosioner fra branden. 
</p><p>
»Der stiger fuldstændig sort røg op, og for lidt siden var to høje brag, der 
kan være røggaseksplosioner, når tagstenene ryger. Jeg kan se, at hele 
etagen under taget er i brand«, siger han. 
</p><p>
Politiet har endnu ikke kunnet danne sig et overblik over skaderne af branden 
i Experimentarium, der er midlertidig lukket på grund af ombygning. 
</p><p class=" bl-elem">
»Røgen stiger let til vejrs, så vi har ikke haft behov for at alarmere 
beboerne derude eller foretage evakueringer på grund af røgen. Men det siger 
sig selv, at man selvfølgelig skal holde sig på afstand«, siger Ulrik 
Lindén. 
</p>	
</div>

</div></body></html>
