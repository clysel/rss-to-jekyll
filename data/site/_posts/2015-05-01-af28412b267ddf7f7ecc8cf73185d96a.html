---
layout:     post
title: 	    "Læs hele Helle Thorning-Schmidts 1. maj-tale"
post_author:	    
post_date:	    Fri, 01 May 2015 09:49:19 +0200
post_site:	    politiken.dk 
post_link:	    http://politiken.dk/indland/politik/ECE2651248/laes-hele-helle-thorning-schmidts-1-maj-tale/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Kære alle sammen.
</p><p>
Danmark er et særligt land.
</p><p>
Vi har hinandens ryg. Solidaritet er ikke et fremmedord. Det er en stærk værdi.
</p><p>
Hvis du bliver syg, går du til lægen uden dit dankort. Vores børn får en god 
og gratis uddannelse. Lønmodtagerne har ordentlige vilkår. Og alderdom er 
ikke det samme som fattigdom.
</p><p>
Ja, vi har skabt et fantastisk land.
</p><p>
Og vi har gjort det sammen. Med Socialdemokraterne og arbejderbevægelsen i 
front. Det er det Danmark, du kender.
</p><p>
Det er det, vi fejrer i dag. Den 1. maj. Vi er godt på vej ud af de lange 
skygger fra de borgerliges dødssyge blokpolitik. Vi er godt på vej ud af 
krisen.
</p><p>
For hvad er status efter knap 4 år med en socialdemokratisk ledet regering?
</p><p>
Det skal jeg sige jer:
</p><p>
Vi har haft vækst i seks kvartaler i træk. Budgetter er noget vi holder. Også 
når det er svært.
</p><p>
Og vigtigst: Arbejdsløsheden falder. Beskæftigelsen stiger.
</p><p>
I stedet for at uddele flere fyresedler, uddeler virksomhederne nye lønsedler. 
Der er kommet over 30.000 nye job.
</p><p>
Før mistede vi arbejdspladser. I 22 måneder er nye kommet til.
</p><p>
Mennesker kommer i arbejde.
</p><p>
Og for helt almindelige lønmodtagere kan det bedre betale sig at arbejde i 
dag, end da vi havde en borgerlig regering.
</p><p>
Vi er Socialdemokrater. Og vi gør en forskel.
</p><p>
I 2011 overtog vi ansvaret efter Lars Løkke Rasmussen og 10 år med VKO.
</p><p>
Vi var et af de lande, som blev ramt hårdest af krisen. Hvorfor?
</p><p>
Sandheden er, at de borgerlige ikke magtede at tage ansvaret for Danmark.
</p><p>
For hemmeligheden om de borgerlige er, at de er bedre til at bruge penge end 
til at holde budgetter.
</p><p>
Virksomhedernes konkurrenceevne blev forsømt. Arbejdsløsheden steg.
</p><p>
De rigeste fik enorme skattelettelser. Almindelige lønmodtagere fik 
multimedieskatten. Fællesskabet slog revner.
</p><p>
Lad det være helt klart: Vi vil ikke have Lars Løkke Rasmussens Danmark 
tilbage.
</p><p>
Vi skal ikke sætte vores resultater over styr.
</p><p>
En af de ting jeg er gladest for er, at vi har afskaffet Venstres 
fattigdomsydelser. Betyder det noget?
</p><p>
Ja. I dag bliver færre familier sat på gaden, end da Lars Løkke Rasmussen 
havde ansvaret. Færre børn vokser op i fattigdom.
</p><p>
Sådan skal det være i Danmark.
</p><p>
Men vi er slet ikke i mål. Vi er i gang med at investere i vores fælles 
sundhed. Bedre kræftbehandling. Så flere overlever.
</p><p>
Der er ansat over 7.000 flere læger, sygeplejersker og andre på vores 
hospitaler.
</p><p>
Og kære venner. Fra 1. september gælder behandlingsgarantien også psykiske 
lidelser. Slut med at forskelsbehandle fysiske og psykiske sygdomme.
</p><p>
I Danmark må du aldrig stå alene, hvis sygdom rammer. Og det er 
Socialdemokraterne garanten for.
</p><p>
For i modsætning til Venstre har vi ikke nulvækst.
</p><p>
Nulvækst er en spændetrøje på vores velfærd. En spændetrøje som år for år 
strammer til.
</p><p>
Der er jo en grund til, at Venstre ikke vil kalde barnet ved sit rette navn.
</p><p>
Nulvækst fungerer på en rigtig fiffig måde.
</p><p>
Det første år mangler der 3 milliarder kroner. Man fyrer hist og pist i den 
offentlige sektor. Det næste år mangler der så 6 milliarder kroner. Så 
sparer man måske på skolebøgerne. Det tredje år er det 9 milliarder kroner. 
Det fjerde år er det 12 milliarder kroner.
</p><p>
Er det nu de ældre eller de syge, der skal spares på?
</p><p>
Svaret blafrer i vinden. En rigtig Løkke-model.
</p><p>
Men det mest fantastiske er, at de borgerlige siger, at de vil bruge flere 
penge på sundhed.
</p><p>
Altså samtidig med at de har nulvækst. Samtidig med at Dansk Folkeparti vil 
bruge så mange milliarder, at julemanden bliver arbejdsløs. Samtidig med at 
Liberal Alliance og de konservative vil give historiske skattelettelser til 
de rigeste. Og Venstre vil have en boligjobordning til solen brænder ud.
</p><p>
Kære venner.
</p><p>
Det hænger jo ikke sammen. Selv et par spenderbukser kan revne. Lad nu være 
med at bruge flere penge end I har. Danskerne skal ikke betale flere af 
Løkkes regninger end de allerede har gjort.
</p><p>
Ret skal nu også være ret. For Venstre har faktisk fremlagt enkelte forslag 
til, hvordan der skal skaffes finansiering.
</p><p>
Selvfølgelig skal der spares på fradraget til de tusindvis af lønmodtagere, 
der betaler deres faglige kontingenter. Der er nogen, som siger, at Venstre 
er et lønmodtagerparti. Der er også nogen, som siger, at der ikke har været 
mennesker på månen.
</p><p>
Men det vigtigste i Venstres økonomiske skuffeplan er, at der skal skæres i 
kontanthjælpen.
</p><p>
Man har oven i købet indrykket dyre annoncer i hele landet. Her fortæller man 
om, hvordan familier på kontanthjælp får 454.000 kroner om året. Altså før 
skat.
</p><p>
Man forsøger at tegne et billede af, at man lever i sus og dus på kontanthjælp.
</p><p>
Ved I, hvor mange familier det handler om?
</p><p>
Det skal jeg sige jer: 1000 familier. Og mange af de mennesker og deres børn 
har det ikke let.
</p><p>
Det er dem, som Venstre fører kampagne mod.
</p><p>
Kære Venstre. Kære Lars Løkke Rasmussen. Hvor småt kan det blive?
</p><p>
I kan ikke være det bekendt.
</p><p>
Vi skal ikke have et Danmark, hvor man driver klapjagt på de mest udsatte i 
vores samfund.
</p><p>
Vi skal stille krav til hinanden. Men vi skal gøre det på en ordentlig måde. 
Med respekt og værdighed.
</p><p>
Derfor har vi gennemført en kontanthjælpsreform. Unge skal ikke gå rundt på 
passiv forsørgelse. Det virker. Antallet af unge på kontanthjælp falder.
</p><p>
De snakker. Vi handler.
</p><p>
Danmark er tilbage på sporet. Og her skal vi blive. Det kræver en sikker hånd 
på rattet. Det kræver vækst og flere arbejdspladser. Og vel og mærke i hele 
Danmark.
</p><p>
Derfor har vi oprettet en togfond. Derfor har vi målrettet afgiftslettelser 
til virksomheder udenfor de store byer. Derfor fremlægger vi om kort tid nye 
initiativer, som sikrer vækst i Danmarks yderområder.
</p><p>
Hele Danmark skal med.
</p><p>
Nu er tiden kommet til, at vi udbygger vores velfærd. År for år.
</p><p>
Der bliver ikke tale om luksus. Vi skal stadig vende hver krone i den 
offentlige sektor. Men vi kan fastholde og forbedre det Danmark, vi kender 
og holder af.
</p><p>
Det betyder også, at vi skal sikre lønmodtagernes tryghed.
</p><p>
Tryghed handler om ordentlige løn- og arbejdsvilkår. Og tryghed handler om et 
emne, der optager os socialdemokrater, nemlig vores dagpengesystem.
</p><p>
I 2010 fik Kristian Thulesen Dahl en ide. En rigtig dårlig ide. Over en omgang 
flæskesteg ændrede han sammen med Lars Løkke dagpengesystemet. Siden har 
over 50.000 mistet deres dagpenge. Man må håbe, at det var en god flæskesteg.
</p><p>
Socialdemokraterne stemte imod. Vi førte valgkamp for at ændre det. Men 
flertallet ville det anderledes. Vi har gjort alt, hvad vi kunne for at 
afbøde konsekvenserne af Thulesen Dahl reformen.
</p><p>
For os er det meget simpelt: Arbejdsløshed er ikke den enkeltes problem. Det 
er et fælles problem. Sådan har det altid været for os socialdemokrater.
</p><p>
Derfor vil jeg også sige det helt klart; Socialdemokraterne ønsker et nyt 
dagpengesystem.
</p><p>
Reglerne for genoptjening fungerer ikke godt nok. Og derfor skal de nytænkes.
</p><p>
Vi skal have et dagpengesystem, hvor færre falder ud, og hvor der er mere 
tryghed. Og kære venner, det får vi.
</p><p>
Men vi siger også klart, at vi har de penge, vi har. Dagpengesystemet må ikke 
blive dyrere. Og målet må altid være, at man er så kort tid på dagpenge som 
muligt. Ikke mindst når man har en regering, der sikrer en solid vækst. Det 
bedste dagpengesystem er en stærk økonomi.
</p><p>
Og vi siger nej tak til flere hovsaløsninger og blokpolitik. Et nyt 
dagpengesystem skal være robust og holde længe. Derfor ønsker vi et 
dagpengesystem, der bygger på et bredt flertal. Det skaber tryghed.
</p><p>
Vi vil gøre det ordentligt.
</p><p>
Derfor kommer vi heller ikke til at fremlægge et fikst og færdigt forslag til 
et nyt dagpengesystem.
</p><p>
Vi ønsker resultater. Ikke politiske paradeforslag.
</p><p>
Og derfor vil jeg også sige til vores venner i SF og Enhedslisten: Er det ikke 
på tide, at I stopper med at sige, at det er socialdemokraterne, der ikke 
ønsker et nyt dagpengesystem. Når nu alle ved, at dagpengesystemet er 
Kristian Thulesen Dahls ansvar.
</p><p>
Er det ikke på tide, at I fortæller danskerne, at lønmodtagerne er bedst tjent 
med, at det er Socialdemokraterne, som sikrer et nyt dagpengesystem. Og at 
det ikke skal være Løkke og Thulesen Dahl – der som Knold og Tot – skal 
forsøge at rydde op efter sig selv?
</p><p>
Jeg synes, at svarene giver sig selv.
</p><p>
Kære venner.
</p><p>
1. maj står i resultaternes tegn. Vi sagde, at vi ville føre Danmark gennem 
krisen med vores solidaritet og ordentlighed i behold. Vi er godt på vej.
</p><p>
Men vi er ikke i mål. Det afhænger nemlig af det kommende valg.
</p><p>
Meget er på spil. De borgerlige står klar med nulvækst og et 
overflødighedshorn af tvivlsomme skattelettelser. Lønninger på tysk niveau. 
Brugerbetaling hos lægen. Nedskæringer på SU’en.
</p><p>
Hvor skal man starte, og hvor skal man slutte?
</p><p>
De kan ikke vente med at komme i gang med deres eksperiment med Danmark.
</p><p>
Liberal Alliance vil fyre 90.000 i den offentlige sektor. De konservative vil 
stoppe alt og alle.
</p><p>
Hvad med Dansk Folkeparti? Ja hvad med dem? De vil sige hvad som helst. De vil 
mene hvad som helst. Den ene dag er de for. Den næste dag er de imod.
</p><p>
Men husk nu på; Dansk Folkeparti har én og kun én mærkesag, og det er, at Lars 
Løkke skal være statsminister i Danmark. En stemme på Kristian Thulesen Dahl 
er en stensikker stemme på Lars Løkke.
</p><p>
Og Venstre. Ja vi ved jo, at de er godt klædt på til valgkampen. Og ellers vil 
de være, som de plejer.
</p><p>
De vil skræmme i øst og i vest. Vi vil høre halve sandheder og hele løgne. Det 
har vi prøvet før.
</p><p>
Men Venstre kan bare komme an. Danmark er tilbage på sporet. Her skal vi blive.
</p><p>
Danmark er et fantastisk land. Vi skal have alle med.
</p><p>
Vi skal have bedre sundhed og ikke mere brugerbetaling. Vi skal have danske 
lønninger til danske job og ikke social dumping.
</p><p>
Vi skal have den bedst uddannede generation og ikke urimelige adgangskrav. Vi 
skal give mennesker på kontanthjælp en udstrakt hånd og ikke en kold skulder.
</p><p>
Vi skal have vækst og ikke nulvækst.
</p><p>
Vi skal holde fast og ikke eksperimentere med slingrekurs.
</p><p class=" bl-elem">
Vi er socialdemokrater. Og vi
</p>	
</div>

</div></body></html>
