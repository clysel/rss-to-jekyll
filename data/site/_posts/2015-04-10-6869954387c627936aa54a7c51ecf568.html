---
layout:     post
title: 	    "Nu trykker USA og Cuba for alvor hænder"
post_author:	    
post_date:	    Fri, 10 Apr 2015 19:46:37 +0200
post_site:	    politiken.dk 
post_link:	    http://politiken.dk/magasinet/feature/ECE2623401/nu-trykker-usa-og-cuba-for-alvor-haender/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Muslingeskaller med sprængstof og cigarer, der skulle forgifte Fidel Castros 
indre. Der blev sågar eksperimenteret med metoder, som kunne få den cubanske 
leders ikoniske skæg til at falde af i forsøget på at stække den cubanske 
leder. 
</p><p>
Opfindsomheden var ganske enkelt imponerende, da den amerikanske 
sikkerhedstjeneste CIA i de første år af 1960’erne tog de fleste midler i 
brug i forsøget på at tage livet af den kommunistiske besværlighed, der 
summede ikke meget mere end halvanden hundrede kilometer fra landets sydlige 
grænse ved Florida. For han var venner med Sovjetunionen og alt for tæt på 
landets grænser. 
</p><p>
Omkring 9.000 soldater marcherede ind i Cubas hovedstad Havana i 1959 og 
gjorde Castro til landets leder. Dermed kickstartedes også det, der skulle 
vise sig at blive til en dyb og vedvarende konflikt mellem USA og landets 
lille nabostat Cuba. En konflikt, der eskalerede på rekordtid, da Cubas nye 
regime begyndte at nationalisere store landområder og ejendomme, herunder 
amerikanske virksomheder, og USA som modsvar lukkede alle diplomatiske 
forbindelser til Cuba. 
</p><p>
Her kommer CIA’s fantasifulde planer ind i billedet. Den amerikanske 
efterretningstjeneste lagde nemlig hemmelige planer om at ramme Fidel 
Castro, der svarede igen ved at give Sovjetunionen tilladelse til at placere 
atommissiler på øen. Bum! Cuba stod midt i verdens nok hidtil største 
atomkrise i oktober 1962, hvor verdenssamfundet holdt vejret i 13 lange og 
skrækkelige dage, indtil stormagterne kunne blive enige om at lægge låg på 
konflikten. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00927/CUBAN_MISSILE_CRISI_927468" data-id="927468" data-imgtype="jpg" data-caption="En amerikansk destroyer forsøger under krisen i 1962 at bringe et sovjettisk fragtskib, mistænkt for at medbringe atommissiler, til standsning. Foto: AP Photo"/><p>
I dag er det mere end 55 år siden, at Fidel Castro overtog magten på østaten i 
Det Caribiske Hav ved en væbnet revolution. Årtier er gået, og først nu er 
forholdet på vej mod en normalisering. Således mødtes landenes 
udenrigsministre, Bruno Rodriguez Parrilla fra Cuba og John Kerry Fra USA, i 
går til et historisk officielt møde i Panama City, hvor landene i det 
amerikanske samarbejde OAS holder møde i disse dage. 
</p><p>
Det er første gang siden handelsblokaden i starten af 60’erne, at Cuba er med, 
og at landene officielt trykker hånd på så højt et niveau. Med håndtrykket 
sendte de to udenrigsministre derfor markante signaler til verdenssamfundet 
i går om, at forholdet mellem Cuba og USA langt om længe er ved at blive 
blødt op. 
</p><h3>
Hvorfor Kina og ikke Cuba? 
</h3><p>
I aften forventes det helt store nummer imidlertid at finde sted. Cubas leder 
Raúl Castro, der tog over i 2008 på grund af Fidel Castros svigtende helbred 
og høje alder, og præsident Barack Obama skal efter alt at dømme mødes. Om 
det bliver på officiel eller uofficiel vis vides endnu ikke, men verden 
venter i spænding. Og det er der en god grund til, for der er meget symbolik 
på spil, når det gælder relationen mellem de to lande, fortæller Niels 
Bjerre-Poulsen, der er lektor i amerikansk historie på Syddansk Universitet. 
</p><p>
»Forholdet mellem USA og Cuba drejer sig i høj grad om symbolik. Det er et 
underligt levn fra fortiden, hvor forholdet er blevet ved med at være fyldt 
med fjendtlighed. Vel at mærke en irrationel fjendtlighed, fordi man for 
længst har åbnet diplomatiske forbindelser til Kina og andre lande, som man 
var fjender med under Den Kolde Krig«, siger han. 
</p><p>
Ja, USA har holdt fast i sit syn på Cuba som fjenden, og indtil for få måneder 
siden var de to nationer så godt som ærkefjender. Men så kom Obama på banen. 
Den amerikanske præsident meddelte d. 17. december 2014, at USA efter 
årtiers isolation nu vil åbne forholdet til Cuba. Han forklarede, at USA vil 
ændre en forældet fjendtlig tilgang til landet, men samtidig holde øje med 
landets håndtering af menneskerettighederne. Tilsvarende toner blev sendt af 
sted fra Castro på Cuba. 
</p><p><b>GRAFIK</b><a href="http://politiken.dk/udland/ECE2623539/grafik-faa-styr-paa-cuba---og-de-55-aar-i-usas-dybfryser/">Få styr på Cuba - og de 55 år i USA's 
dybfryser</a></p><p>
Men hvorfor skulle der gå så lang tid, før forholdet til Cuba begyndte at 
løsne op? En del af forklaringen skal vi finde i historien, forklarer Niels 
Bjerre-Poulsen. Og vi skal længere tilbage end 60’ernes Fidel Castro og Cuba-krisen. 
</p><p>
»USA har siden 1898 og den Spansk-Amerikanske krig påkaldt sig en særlig ret 
til at blande sig i cubanske interne forhold. Det blev nedfældet i den 
såkaldte Platt-aftale, som blev indgået da de amerikanske tropper hævede 
besættelsen af Cuba. Med denne aftale påkaldte USA sig en ret til om 
nødvendigt at intervenere i cubanske forhold«, siger han. 
</p><p>
En ret, der for alvor meldte sin relevans i 1959, da Fidel Castro 
revolutionerede sig til magten på Cuba. USA var tilknyttet til den siddende 
diktator, Fulgencio Batista, som Castro væltede, og da Castro tilmed gjorde 
sig til venner med Sovjetunionen, opstod der i USA en opfattelse af, at det 
hele kom for tæt på, forklarer Niels Bjerre-Poulsen. Den lille og ellers 
knap så betydelige stat rykkede helt ind i supermagtens interessesfære, og 
det kunne man ikke lide. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00927/Cuba_Missile_Crisis_927461" data-id="927461" data-imgtype="jpg" data-caption="Fidel Castro under et møde med den sovjettiske premierminister Nikita Khrustsjov i 1960. Foto: AP Photo"/><p>
»Men når man ikke har taget det store symbolske opgør med Den Kolde Krig, 
handler det også om indenrigspolitik. Der er mange eksilcubanere i for 
eksempel Florida. De, der flygtede fra Cuba efter Castros nationaliseringer 
af ejendomme og land, havde en særlig status i USA. På den måde har du haft 
en ret magtfuld gruppe, som har været med til at forhindre et opgør med 
embargoen«, siger Bjerre-Poulsen. 
</p><p>
Angiveligt var forholdet til Cuba med til at koste præsident Jimmy Carter 
sejren ved præsidentvalget i 1980. Han tabte med et brag til Ronald Reagan, 
blandt andet efter en sag om flygtninge fra Cuba. Carter havde til manges 
store utilfredshed givet tilladelse til at både fra Florida kunne hente de 
mange tusinde flygtninge på Cuba og sejle dem til USA, fortæller Brian 
Rasmussen, der som forfatter og journalist har skrevet flere bøger om Cuba 
og cubansk historie. 
</p><p>
Selvom forholdet er på vej mod en bedring, hænger der stadig en amerikansk 
handelsblokade over hovedet på Cuba, minder han om. Handelsblokaden blev 
indført i 1960, men blev videre strammet i 1993 og 1996 af Kongressen. For 
eksempel betød stramningen fra 1996, at skibe, der krydser en cubansk havn, 
skal i karantæne i seks måneder, før de igen må lægge til ved USA’s kyster, 
fortæller han. 
</p><p>
Præsident Obama har gjort flere tiltag i forsøget på at normalisere forholdet 
til Cuba, men det er Kongressen, som skal træde til, hvis handelsblokaden 
helt skal ophæves. Derfor tager man det også med ro i Cuba. Man er vel 
vidende om, at der kan gå meget langt tid og komme onde politiske stemmer i 
vejen, før de amerikanske restriktioner mod Cuba for alvor er forsvundet. 
</p><p>
»Cubanerne forventer ikke den store udvikling. Landet begynder langsomt at 
åbne sig, men der går mange år, før forholdet har udlignet sig«, siger 
Rasmussen. 
</p><h3>
USA vil Latinamerika 
</h3><p>
Til gengæld er han ikke i tvivl om, hvorfor de amerikanske tilnærmelser, 
herunder mødet i Panama mellem John Kerry og Bruno Rodriguez Parrilla, 
finder sted netop nu. Han kalder mødet mellem de to udenrigsministre for 
»ekstraordinært«, fordi det er det første siden starten af 60’erne, men han 
siger samtidig, at amerikanerne ikke rigtigt har noget valg, hvis de vil 
blive en faktor i latinamerikansk handel. 
</p><p>
»USA har fra politisk side hadet Cuba og ventet på, at Castro-brødrene skulle 
dø, men de kan ikke vente længere og er nødt til at genetablere forholdet 
til Cuba, så andre lande ikke løber med det hele. Cuba er nemlig med til at 
blokere for amerikansk indflydelse og handel i Latinamerika«, vurderer Brian 
Rasmussen. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00927/Obama_927499" data-id="927499" data-imgtype="jpg" data-caption="USA's præsident Barack Obama på pressemødet i december 2014, hvor han annoncerede ændringen i den amerikanske Cuba-politik. Foto: J. Scott Applewhite/AP Photo"/><p>
Brian Rasmussen påpeger, at USA ikke er en del af det latinamerikanske 
samarbejde i CELAC, mens Cuba ifølge ham er på vej ind i varmen. Derfor 
forsøger Obama at sende signalet om, at handelsblokaden er på vej væk, og at 
man ikke længere vil betragte Cuba som en del af »djævlens akse«, siger 
Rasmussen. 
</p><p>
Niels Bjerre-Poulsen supplerer: 
</p><p>
»Der er handelsmuligheder i Latinamerika, som USA går glip af ved at 
opretholde en embargo. Cuba kan blive en interessant vej til det amerikanske 
marked, hvis man løfter embargoen. På den måde ligger der også store 
økonomiske muligheder og ”goodwill” at hente hos andre lande i Latinamerika, 
hvis man normaliserer forholdet til Cuba«. 
</p><p>
Og hvad så med terrorlisten? I 1982 blev Cuba placeret på den omdiskuterede 
liste, fordi landet ifølge USA har været med til at sponsorere terrorisme i 
Sydamerika. Op til det forventede møde i aften mellem Cubas Castro og USA’s 
Obama spekulerer flere amerikanske medier for alvor i, at landet er på vej 
til at blive taget af den berygtede liste. 
</p><p>
Måske sker det i aften? Måske går der længere tid? Under alle omstændigheder 
er det et nødvendigt skridt, som må tages, hvis Cuba-krisen og mange års 
fjendskab for alvor skal skrinlægges, siger Niels Bjerre-Poulsen. 
</p><p>
»Det vil betyde, at en lang række praktiske rejseforhold og diplomatiske 
forhold bliver lettere for den cubanske regering. For at kunne normalisere 
forholdet mellem landene vil det kræve, at man fjerner Cuba fra den liste. 
Det vil være et stort symbolsk skridt væk«, siger Niels Bjerre-Poulsen. 
</p><p>
Spørgsmålet er, om USA tør lægge Den Kolde Krig bag sig. 
</p><p class=" bl-elem"><i class=" bl-elem">Publiceret 10. april 2015</i></p>	
</div>
</div></body></html>
