---
layout:     post
title: 	    "Dieselbilernes svineri tog livet af den københavnske miljøzone"
post_author:	    Christian Østergaard
post_date:	    Fri, 10 Apr 2015 09:38:00 +0000
post_site:	    ing.dk 
post_link:	    http://ing.dk/artikel/dieselbilernes-svineri-tog-livet-af-den-koebenhavnske-miljoezone-175295
---
<html><body><div><section class="body">
			<p>Trods protester fra Københavns Kommune, interesseorganisationer og borgere har regeringen netop sendt planen ‘Ren luft til danskerne’ til EU-Kommissionen og dermed droppet den københavnske miljøzone for personbiler.</p>
			<p>Renluftzonen efter tysk forbillede var ellers en væsentlig del af regeringens planer på området frem til sommeren 2014.</p>
			<p>Den renluftplan, der nu indføres i stedet, skal afværge et sagsanlæg fra EU-systemet mod Danmark for overskridelse af grænsen for NO2-forurening på H.C. Andersens Boulevard i København. Planen vil primært skære 80 pct. af bybussernes NO2-udledning ved at montere katalysatorer på 300 busser. Bybusserne står dog kun for 9 pct. af trafikkens NO2-udledning.</p>
			<p>Med en miljøzone var København også sluppet af med en række andre skadelige stoffer, først og fremmest fine og ultrafine partikler, som regeringens plan ikke rører ved, fordi grænseværdierne ikke er overskredet.</p>
			<p>»Det er sandsynligt, at både partikler og NOx bidrager til de skadelige effekter af dieseludstødning. Min bedste vurdering er, at partiklerne nok spiller den største rolle, men at NO2 er en medvirkende faktor,« siger professor og leder af Københavns Universitets Intitut for Folkesundhedsvidenskab Steffen Loft.</p>
			<p>Han understreger, at det er svært at skille effekterne af de to dele af dieselbilers udstødningsgas fra hinanden. Steffen Loft taler derfor for, at man garderer sig mod såvel partikler som NO2.</p>
			<p>»En hel palet af forurening ville blive mindsket, hvis man indførte miljøzoner for personbiler. Jeg forstår ikke argumentationen for enten det ene eller det andet. Ud fra et folkesundhedssynspunkt burde vi gøre begge dele,« siger han.</p>
			<p>Også seniorforsker ved Nationalt Center for Miljø og Energi (DCE) på Aarhus Universitet Steen Solvang Jensen vurderer, at partikelforureningen er væsentlig at slå ned på.</p>
			<p>»Man er meget fokuseret på NO2, men der er væsentligt større risiko ved partikler. Hvis man havde det udgangspunkt, at det var folkesundheden, man ville gøre noget ved, så ville man reducere partikeludledningen,« påpeger han.</p>
			<p>Steen Solvang Jensens beregninger viser, at en miljøzone kunne spare danskerne for 29 gange så mange kroner i sundhedsudgifter, som bybus-initiativet vil gøre. Regeringen har ifølge Miljøministeriet fravalgt den, fordi bybus-initiativet er en mere omkostningseffektiv model. Derudover vil miljøministeren ikke forbyde gamle dieselbiler i byen, når de nye forurener næsten lige så meget.</p>
			<p>‘Beregninger viser, at der er en større effekt over tid ved at sætte rensesystemer på busserne frem for at indføre renluftzoner, som f.eks. i Berlin. En renluftzone vil ikke løse den centrale udfordring med, at nye dieselbiler forurener mere end forventet’, skriver miljøminister Kirsten Brosbøl (S) blandt andet i sin følgeskrivelse til den endelige version af renluftplanen.</p>
			<h2>Renluftplan målrettet grænseværdi</h2>
			<p>Det er ifølge beregninger fra DCE sandt, at bybusserne vil betyde mere for NO2-niveauet ved målestationen på H.C. Andersens Boulevard end en tysk miljøzone. Det er imidlertid ikke tilfældet for den generelle NO2-forurening i byen eller for andre typer forurening, viser selvsamme beregninger.</p>
			<p>»Tiltaget over for busserne har effekt i de gader, hvor der er busser. Men over hele byen er det klart, at en miljøzone ville have større effekt,« siger Steen Solvang Jensen.</p>
			<p>Formålet med regeringens rentluftplan er først og fremmest at leve op til EU’s grænseværdi, forklarer funktionsleder Carsten Mølberg Larsen fra Miljøstyrelsen.</p>
			<p>»Vi gør det primært for at slå ned på NO2, fordi vi gerne vil overholde grænseværdien på H.C. Andersens Boulevard« siger han.</p>
			<p>Regeringens fokus på netop H.C. Andersens Boulevard skyldes, at grænseværdien på 40 µg/m3 NO2 i byluften ved målestationen skulle være overholdt pr. 1. januar i år, men stadig ligger omkring 52 µg/m3.</p>
			<p>»Tiltaget over for busserne gør kun en lille smule for partikler, mens en renluftzone er målrettet partikler, ikke NO2. Regeringen har i stedet besluttet at bruge 75 mio. kr. til en anden indsats målrettet partikelforurening,« tilføjer Carsten Mølberg Larsen.</p>
			<p>Partikelinitiativet er ikke konkretiseret endnu, bortset fra, at der er blevet afsat 7 mio. kr. til at nedsætte mængden af partikler, der udledes fra skibe.</p>
			<p>I Tyskland er miljøzoner uden adgang for gamle dieselbiler allerede udbredt til omkring 50 byer. Ifølge Peter Mock, der er leder af den europæiske afdeling i miljøorganisationen ICCT, diskuteres det nu, om det nu, om der skal være mulighed for at stramme miljøzonerne ved at indføre endnu et miljømærke, som kun biler, der lever op til reglerne efter en ny og strammere test, kan få.</p>
			<p>Omkring halvdelen af NO2-indholdet i luften på de mest trafikerede gader stammer fra trafikken, mens omkring en fjerdedel er transporteret af vinden fra andre steder i byen, og den sidste fjerde­del er såkaldt baggrundsforurening, der også er at finde uden for byerne.</p>
		</section>
		  </div></body></html>
