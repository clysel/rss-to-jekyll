---
layout:     post
title: 	    "Mogens Jensen: Det her er en stor mulighed i Asien"
post_author:	    
post_date:	    Sun, 29 Mar 2015 20:17:27 +0200
post_site:	    politiken.dk 
post_link:	    http://politiken.dk/indland/politik/ECE2609240/mogens-jensen-det-her-er-en-stor-mulighed-i-asien/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Storbritannien har gjort det. Tyskland har sammen med blandt andet Frankrig og 
Italien gjort det. Og nu går Danmark også med i en ny og kontroversiel 
kinesisk investeringsbank, som Beijing er ved at oprette. 
</p><p>
Regeringen ser beslutningen om at gå med i den nye Asian Infrastructure 
Investment Bank (AIIB), som en mulighed for at skabe udvikling i Asien. Ved 
at være med fra starten ønsker regeringen at være med til at præge arbejdet, 
så udviklingsbanken kan være med til at støtte nogle af de danske 
udviklingspolitiske prioriteter. 
</p><p>
»Der lægges op til, at der skal investeres i energi, elektricitet, landbrug, 
landdistriktsudvikling, vandforsyning og miljøbeskyttelse i en lang række 
asiatiske lande, hvor vi også har udviklingspolitiske interesser. Så det her 
kan blive en ny stor, økonomisk spiller til gavn for nogle af verdens 
fattigste«, siger Handels- og udviklingsminister Mogens Jensen (S) i et 
interview med Politiken. 
</p><p><b class="ext-link">NYHED </b><a class="embeddedlink" href="http://politiken.dk/oekonomi/gloekonomi/ECE2608844/danmark-gaar-med-i-ny-kinesisk-storbank/">Danmark går med i ny kinesisk storbank </a></p><p>
Den nye bank får en startkapital på mindst 50 milliarder dollars (344 
milliarder kroner) og bliver derved en konkurrent til både Verdensbanken og 
Asian Development Bank, hvor USA har stor politisk indflydelse. Derfor har 
USA i måneder forsøgt at påvirke sine allierede til ikke at gå med i den nye 
investeringsbank. 
</p><p>
Men de anbefalinger har Danmark altså sammen med en række andre allierede 
valgt at trodse. 
</p><p>
»Vi synes, vi skal være med, når en lang række af vores europæiske 
samarbejdslande også er med. Vi tror på, at vi sammen kan præge banken til 
at gå i den retning, der understøtter vores udenrigspolitiske prioriteter«, 
siger Mogens Jensen. 
</p><h3>
Ingen trussel for Danmarks forhold til USA 
</h3><p>
Selv om Danmark i mange år har fulgt den amerikanske udenrigspolitik tæt, 
kommer beslutningen ikke til at true Danmarks forhold til USA. Det vurderer 
seniorforsker og udenrigspolitisk ekspert Hans Mouritzen fra Dansk Institut 
for Internationale Studier (DIIS). 
</p><p>
»Vi har opbygget solid likviditet i Washington, så den her beslutning rykker 
ikke ved noget. Men jeg tror omvendt heller ikke, at der skal ret meget til, 
før vi forlader projektet, hvis amerikanerne beder os om det, siger Hans 
Mouritzen, og forklarer, at der vil komme flere af den slags dilemmaer 
fremover, efterhånden som Kina vokser sig til en endnu større økonomisk 
faktor. 
</p><p><b class="ext-link">ANALYSE </b><a class="embeddedlink" href="http://politiken.dk/udland/ECE2608850/analyse-kina-saetter-usa-udenfor-indflydelse/">Kina sætter USA udenfor indflydelse</a></p><p>
Udviklingsminister Mogens Jensen mener da heller ikke, at Danmarks beslutning 
handler om forholdet til USA. 
</p><p>
»Det handler om, at vi har en udenrigspolitisk strategi. Den forsøger vi at 
fremme de steder i verden, vi kan, og her er der altså en stor mulighed i 
Asien, og den mulighed forfølger vi«, siger Mogens Jensen. 
</p><h3>
Problemer med menneskerettigheder i Kina 
</h3><p>
Regeringen i Kina har massive problemer med menneskerettighederne, og Kina har 
længe lavet investeringer, der har skubbet landet i retning mod omfattende 
miljøkatastrofer. Kritikerne har derfor udtrykt bekymring for Kinas 
indflydelse i banken, og at Beijing vil tilsidesætte hensyn til blandt andet 
menneskerettigheder. Men Danmark kommer ikke til at bruge skattekroner på at 
støtte op om hverken korruption eller miljøkatastrofer forsikrer Mogens 
Jensen. 
</p><p>
»Det er derfor, vi sidder med ved bordet nu uden at have givet et endeligt 
tilsagn. Vi vil sammen med en række andre gode samarbejdspartnere arbejde 
for, at banken kommer til at leve op til de internationale standarder for 
udviklingsbanker. Dels i forhold til <i>good governance</i>, indkøbsregler, 
fattigdomsorientering, miljø- og klimahensyn, social ansvarlighed og så 
videre«. 
</p><p>
»Og det håber vi selvfølgelig også på bliver det endelige resultat, når du kan 
se bankens fokus, og at det så kan give os grundlaget for endeligt at gå med 
i banken«. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/gloekonomi/ECE2608847/tre-ting-du-skal-vide-om-kinas-nye-storbank/">Tre ting du skal vide om Kinas 
nye storbank</a></p><p>
Kina offentliggjorde i 2013 planerne om at etablere en investeringsbank, der 
efter planen vil give sit første lån i 2017. 
</p><p class=" bl-elem">
Ifølge den kinesiske regering er over 30 lande på vej til at ansøge om at 
deltage i banken eller har allerede gjort det. Ud over Danmark, 
Storbrittanien, Tyskland og Frankrig, har blandt andet Australien, 
Brasilien, Holland, Luxemburg, Schweiz og Rusland meddelt, at de går med i 
den nye investeringsbank. 
</p>	
</div>
</div></body></html>
