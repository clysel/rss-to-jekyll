---
layout:     post
title: 	    "Nu skal Europa storsatse på fjernvarme"
post_author:	    Sanne Wittrup
post_date:	    Wed, 25 Feb 2015 09:41:38 +0000
post_site:	    ing.dk 
post_link:	    http://ing.dk/artikel/nu-skal-europa-storsatse-paa-fjernvarme-174353
---
<html><body><div><section class="body"><p>EU-Kommissionen har fået øjnene op for de store gevinster ved fjernvarme og -køling og varsler nu en egentlig strategi for området.</p>
			<p>Det fremgår dels af et lækket <a href="http://www.euractiv.com/files/energy_union_euractiv.pdf">udkast</a> til kommissionens forslag til en ny energiunion, der offentliggøres i dag, dels af en tale, som klima- og energikommissær Arias Cañete holdt for nylig, hvor en strategi for fjernvarme og køling netop blev omtalt som en del af Kommissionens program for at øge energieffektiviteten.</p>
			<p>Endelig er kommissæren torsdag vært for en todages konference om, hvordan behovet for varme og køling skal integreres i og medvirke til den grønne omstilling. Her skal blandt andre danske forskere holde oplæg.</p>
			<h2>Svømmer rundt i sø af varme</h2>
			<p>International direktør i brancheforeningen Dansk Fjernvarme Birger Lauersen kalder den nye melding for ‘en fjer i hatten’ til danske energiforskere og den danske fjernvarmebranche, som i mange år har slået på de store potentialer i fjernvarme:</p>
			<p>»Det er fantastisk, at EU nu anerkender, at varme virkelig er en stor energisluger, der står for 46 pct. af slut-energiforbruget i unionen. Og at der samtidig er det kæmpe energispild i form af overskudvarme, der kunne udnyttes. Jeg plejer at sige, at EU svømmer rundt i en kæmpe sø af varmt vand,« siger han.</p>
			<p>Birger Lauersen tilføjer, at det er usædvanligt, men glædeligt, at kommissionen afholder en sådan konference, hvor man indsamler viden og kigger bredt på varmesektoren – og hvor køling naturligt følger med.</p>
			<p>Ifølge beregninger i en såkaldt <a href="http://www.heatroadmap.eu/">Heat Roadmap Europe 2050</a>-rapport, som danske forskere har stået i spidsen for, går knap 55 pct. af al den energi, der forbruges i EU, til spilde som varme undervejs fra primær energi til – og med – den tjeneste, som energien skal udføre i for eksempel apparater, biler eller varmeanlæg.</p>
			<p>I dag er bare 12 pct. af varmeforsyningen i Europa baseret på fjernvarme, mens naturgas- og oliefyret opvarmning udgør 63 pct.</p>
			<p>Ifølge førnævnte Heat Roadmap Europe 2050 er det en fornuftig strategi at øge fjernvarmeandelen til 50 pct. i 2050 i kombination med varmebesparelser på i gennemsnit 35 pct. i forhold til i dag.</p>
			
			<p>Allerede i dag kan overskudsvarme fra elproduktion og industrier dække 80 pct., af varmeforbruget i EU på 3.300 TWh. Derudover er der ifølge samme rapport et kæmpe varmepotentiale i solvarme, affaldsforbrænding, geotermi, lokal biomasse og store varmepumper.</p>
			<h2>Sparer 100 mia. kr. om året</h2>
			<p>Heat Roadmap Europe har også beregnet, at omlægning til fjernvarme i kombination med varmebesparelser vil reducere udgiften til opvarmning i hele EU med godt 100 mia. kr. om året i 2050 – set i forhold til en strategi, hvor man udelukkende isolerer boliger og opvarmer individuelt.</p>
			<p>Professor Brian Vad Mathiesen fra Aalborg Universitet  er en af de forskere, der har arbejdet med Heat Roadmap Europe siden 2011. Han mener, at netop de mange facts og tal, som rapporterne har kunnet levere, har været med til at skubbe til kommissionen og EU-politikerne:</p>
			<p>»De seneste to år har vi givet mange konkrete input til kommissionens fagfolk,« siger han.</p>
			<p>Brian vad Mathiesen peger på, at Europa som sådan nok er 20-25 år bagud i forhold til Danmark, når det gælder udbredelse af fjernvarme, ligesom varmeforsyning og fjernvarme især slet ikke diskuteres, sådan som man for eksempel gør det med elforsyning – og som vi gør i Danmark:</p>
			<p>»I mange flere lande findes der slet ikke ord for fjernvarme eller vedvarende energi, så der er langt igen,« siger han.</p>
			
		</section></div></body></html>
