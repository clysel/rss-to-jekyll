---
layout:     post
title: 	    "Skovens dyr og planter må vente på bedre forhold"
post_author:	    
post_date:	    Wed, 13 May 2015 11:24:56 +0200
post_site:	    politiken.dk 
post_link:	    http://politiken.dk/indland/ECE2667056/skovens-dyr-og-planter-maa-vente-paa-bedre-forhold/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-quote article-box">
<p class="quote"/>
<blockquote>
<p class="quote-txt">
Der er ingen gyldige undskyldninger for ikke at træffe de politiske valg nu: 
Vil man beskytte skovenes natur eller ej
</p>
<p class="sender">
Rasmus Ejrnæs, seniorforsker på Aarhus Universitet 
</p>
</blockquote>
</div><p>
Forskerne fastslår, at der allerede er rigeligt fagligt grundlag for at 
beslutte at hjælpe danske dyr og planter ved at lade langt mere skov være 
urørt. 
</p><p>
Men regeringen, SF og Enhedslisten vil i første omgang blot lade en promille 
af skovarealet være urørt og så analysere, hvor det bedst kan betale sig at 
lade skovene passe sig selv. 
</p><p>
Det er resultatet af langvarige forhandlinger mellem regeringen og SF og 
Enhedslisten. Dermed er der ikke udsigt til flertal, når Enhedslisten og blå 
blok i dag går i folketingssalen med hver sit forslag om at lade en langt 
større del af statsskovene være urørte. 
</p><p>
Konkret bliver der nu afsat 6 millioner kroner som tilskudsordning til private 
ejere af skov, der godt vil lade den ligge. Og så 2 millioner til en »faglig 
analyse« af, hvordan en større omlægning kan gennemføres inden for de næste 
20-25 år. Den skal være færdig i 2016. 
</p><p>
Det betyder, at der samlet er planer om at udlægge godt 550 hektar (5,5 km2) 
skov som urørt. Ifølge de borgerliges forslag skulle der udlægges op mod 
25.000 (250 km2) hektar, svarende til cirka 20 procent af totalen. 
</p><h3>
Svigt af dyr og planter
</h3><p>
WWF Verdensnaturfonden mener, at den nye aftale er »en naturpolitisk 
skandale«. Biolog i WWF Thor Hjarsen peger på, at Danmark nu ikke kan nå at 
opfylde vores løfte til FN og EU om at stoppe tilbagegangen i biologisk 
mangfoldighed inden 2020. 
</p><p>
»Det er et enormt svigt for Danmarks truede arter af dyr og planter. 
Tidshorisonten på 20-25 år er alt for lang. Samtidig er beslutningen i 
modstrid med alt, hvad vores dygtigste forskere og vismændene gentagne gange 
har oplyst politikerne om. Dermed spildes skattekroner på en fortsat mindre 
effektiv naturbeskyttelse«, siger Hjarsen, der mener, at den nye analyse er 
en syltekrukke. 
</p><p>
Det bekræftes af seniorforsker på Aarhus Universitet Rasmus Ejrnæs, en af de 
seks forskere, der så sent som i går sendte et fakta-notat om biodiversitet 
til miljøministeren og Folketingets Miljøudvalg. 
</p><p>
Ifølge Ejrnæs kan man ud fra eksisterende data relativt hurtigt prioritere, 
hvor den urørte skov gør mest gavn for biodiversiteten. Det samme gælder en 
analyse af, hvilken naturgenopretning der er brug for, inden skoven lades i 
fred for indgreb. 
</p><p>
»Der er ingen gyldige undskyldninger for ikke at træffe de politiske valg nu: 
Vil man beskytte skovenes natur eller ej?«, siger Ejrnæs. 
</p><p>
I de private skovejeres organisation, Dansk Skovforening, er 
kommunikationschef Martin Einfeldt behersket positiv. 
</p><p>
»Det er et lillebitte og længe savnet tegn på, at Folketinget vil føre aktiv 
skovpolitik«, siger Einfeldt. Han vurderer, at de nye 6 millioner vil kunne 
købe cirka 60 nye hektar privat skov – oven i de 500 hektar privat og 
statsskov, regeringen i forvejen har afsat penge til. 
</p><h3>
Minister: Behov for mere viden 
</h3><p>
Venstres miljøordfører, Henrik Høegh, forstår ikke, hvorfor SF og Enhedslisten 
ikke vil være med på hans forslag om at udlægge op mod 100 gange så meget 
statsskov. »Vi er stadig klar«, siger Høegh, der understreger, at blå blok 
godt vil slække på det oprindelige krav om at mindske de såkaldte paragraf 
3-naturarealer på eller tæt ved landbrugets marker. 
</p><p>
Enhedslistens Per Clausen mener dog ikke, at de borgerliges forslag indeholder 
en garanti for, at 20 procent af statsskovene holdes urørt. 
</p><p>
»Og så har de ikke kunnet stille sikkerhed for finansieringen«, siger Clausen. 
</p><p>
Både Enhedslisten og SF ville godt have haft mere urørt skov nu. 
</p><p>
»Vi har presset regeringen så meget, som det har kunnet lade sig gøre«, siger 
SF’s miljøordfører, Lisbeth Bech Poulsen . 
</p><p>
Ifølge Politikens oplysninger skyldes det lave areal med urørt skov især 
modstand fra Finansministeriet mod at afsætte mere end engangsudgiften på 8 
millioner – og så skepsis fra Naturstyrelsen over for, hvad omlægningen vil 
betyde. 
</p><p class=" bl-elem">
Miljøminister Kirsten Brosbøl (S) hæfter sig ved, at »samlet set er der nu 18 
mio. til at få mere biodiversitet i skovene for« og fastholder behovet for 
den nye analyse. »De analyser, vi har nu, giver os ikke nok viden om, hvilke 
arter der findes, og hvor de er. Hvis der for eksempel skal udlægges mere 
biodiversitetsskov i en større skala, er der behov for mere viden, for 
eksempel om på hvilke arealer biodiversitetsskov giver bedst mening«, siger 
hun. 
</p>	
</div>

</div></body></html>
