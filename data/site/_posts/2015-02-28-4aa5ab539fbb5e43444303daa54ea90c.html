---
layout:     post
title: 	    "Dopingaffære truer pludselig klassikerfavorits karriere"
post_author:	    
post_date:	    Sat, 28 Feb 2015 09:26:18 +0100
post_site:	    politiken.dk 
post_link:	    http://politiken.dk/sport/cykling/ECE2567764/dopingaffaere-truer-pludselig-klassikerfavorits-karriere/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Med 11 af Flanderns karakteristiske, hidsige og korte stigninger, 10 
brostensstrækninger og med 179 aktører fordelt på 23 firmahold til start 
åbner den 200 km lange, 70. udgave af det traditionsrige belgiske storløb 
Omloop Het Nieuwsblad i dag den nordeuropæiske cykelsæson.
</p><p>
Dermed tages hul på den form for strabadser, som kulminerer med Flandern Rundt 
og Paris-Roubaix lidt inde i april, og den aktuelle styrkeprøve præsenterer 
da også en stribe af de ryttere, der drømmer om at kunne markere sig i de 
endnu mere prestigemættede klassikere.
</p><p>
10 af de deltagende mandskaber har WorldTeam-status, og blandt de syv fra det 
fineste selskab, som har valgt ikke at stille op, er Tinkoff-Saxo. Det 
stemmer overens med de seneste sæsoners planlægning, hvor Bjarne Riis klart 
har tilkendegivet, at den belgiske sæsonåbning med først Omloop Het 
Nieuwsblad og i morgen Kuurne-Bruxelles-Kuurne ikke har nogen interesse med 
henblik på forårets senere opgaver.
</p><h3>
Fem ryttere skiller sig ud i favoritvurderingerne
</h3><p>
I forhåndsvurderingerne skiller fem ryttere sig ud som de mest fremtrædende 
favoritter – belgierne Greg Van Avermaet (BMC), Sep Vanmarcke (Lotto-Jumbo), 
vinder i 2012, og Tom Boonen (Etixx-Quick Step), som trods talrige forsøg 
aldrig er strøget til tops i Omloop Het Nieuwsblad, samt sidstnævntes 
hollandske holdkammerat Niki Terpstra og nordmanden Alexander Kristoff 
(Katusha), der er kommet flyvende fra start i år med allerede fire sejre.
</p><p><b class="ext-link">LÆS OGSÅ</b><a class="embeddedlink" href="http://politiken.dk/sport/cykling/ECE2563094/hollaender-uden-job-paa-jagt-efter-verdensrekord/">Hollænder uden job på jagt 
efter verdensrekord</a></p><p>
Van Avermaet, der sidste år blev slået i spurten af englænderen Ian Stannard 
(Sky), da de to kom sammen til mål, har i 11. time fået et særdeles 
uvelkomment problem at slås med.
</p><p>
Han er nemlig blevet indkaldt til 13. marts at give møde for det belgiske 
cykelforbund i en dopingaffære, der har lægen Chris Mertens som den centrale 
skikkelse, og i belgiske medier anses der for at være en reel risiko for, at 
Van Avermaet idømmes karantæne.
</p><p>
Det har den 29-årige belgier dog ikke ønsket at forholde sig til på dette 
tidspunkt, og på et pressemøde i går beskæftigede han sig udelukkende med 
mulighederne for succes i Omloop Het Nieuwsblad, som han anså for særdeles 
lovende.
</p><p>
I øvrigt kan Van Avermaet i dag blive udsat for intern rivaliseren, idet BMC 
også møder med landsmanden Philippe Gilbert, der vandt løbet i 2006 og 2008.
</p><h3>
Starten på Sir Bradleys sidste store satsning
</h3><p>
Løbet indvarsler også starten på den tidligere Tour de France-vinder Bradley 
Wiggins’ sidste store landevejskampagne, som afsluttes med Paris-Roubaix 12. 
april.
</p><p>
Her sætter Sir Bradley kort før sin 35 års fødselsdag punktum for 
asfaltkarrieren på højeste niveau for derefter at udfolde sig på sit eget 
mandskab sammen med en række af de andre ryttere, der forbereder sig til 
Storbritanniens deltagelse i 4 km hodlforfølgelsesløb ved OL i Rio.
</p><p>
Wiggins må dog givetvis affinde sig med, at holdkammeraten Ian Stannard er 
særdeles opsat på at gentage sidste års bedrift, da han og Van Avermaet 
nåede til mål 24 sekunder foran en trio bestående af nordmanden Edvald 
Boasson Hagen, der i dag repræsenterer sin ny sydafrikanske arbejdsgiver 
MTN-Qhubeka, Vanmarcke og Terpstra.
</p><h3>
Cult Energy i hidtil skrappeste selskab
</h3><p>
Det danske islæt i Omloop Het Nieuwsblad udgøres af 2. divisionsholdet Cult 
Energy, der er klar til at tørne ud knap en uge efter at have opnået en 
lidet eftertragtet global opmærksomhed, da holdets materiel til en anslået 
værdi af knap 2,5 mio. kr. blev stjålet i Sydfrankrig.
</p><p>
Dagens belgiske styrkeprøve er den højst rangerede, sportschef Michel Skeldes 
tropper hidtil har optrådt i udenfor Danmarks grænser, og det er alt for 
dristigt at nære forventninger til et topresultat i dette skrappe selskab.
</p><p>
Den engelske veteran Russell Downing har lagt fint ud i år og kan muligvis 
hævde sig, og danske Martin Mortensen er heller ikke uden muligheder, men 
det vil være en artig overraskelse, hvis de er at finde helt fremme, når det 
for alvor bliver spændende.
</p><p>
I øvrigt stiller Cult Energry også med feltets to yngste deltagerne i 19-årige 
Mads Pedersen, der i 2013 vandt juniorernes udgave af Paris-Roubaix, samt 
Michael Carbel, som netop er fyldt 20.
</p><p class=" bl-elem">
Holdets øvrige startende er Michael Reihs, Troels Vinther og de to 
luxembourgere Alex Kirsch og Joël Zangerle.
</p>	
</div>
</div></body></html>
