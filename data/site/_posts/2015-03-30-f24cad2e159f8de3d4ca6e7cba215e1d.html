---
layout:     post
title: 	    "Kostbar elektrisk fitnesstræning får hård dom af fagfolk"
post_author:	    
post_date:	    Mon, 30 Mar 2015 09:11:18 +0200
post_site:	    politiken.dk 
post_link:	    http://politiken.dk/motion/fitness/ECE2607284/kostbar-elektrisk-fitnesstraening-faar-haard-dom-af-fagfolk/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Tyve minutters træning om ugen svarer til 3 timers intensiv styrketræning. Op 
til 18 gange mere effektivt end almindelig fitnesstræning. 
</p><p>
Sådan markedsfører EMS Bodypower sig selv på turkiseblålige skilte i det 
nyeste center i Valby i København. På et år har de åbnet fire centre i 
Danmark, København, Odense og Fredericia med elektrisk impuls til at 
forstærke træningseffekten. Endnu to er på vej i Aarhus og Esbjerg. Manden 
bag, Thomas Dybvad, mener, at der er basis for 100 centre på landsplan. 
</p><p>
En idrætsfysiolog fra Rigshospitalet er skeptisk. Overfor effekten og overfor 
prisen, 375 kroner per session, lidt billigere i dagtimerne. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/motion/fitness/ECE2504960/tre-apps-hjaelper-med-at-holde-vaegten/">Tre apps hjælper med at holde 
vægten</a></p><p>
»Vi har intet imod skepsis. Så bliver folk så meget mere begejstrede, når de 
opdager, det virker. De tænker på Tv-shop, hvor man sidder helt stille med 
elektroder på maven. Men det er er faktisk reel træning. Det mærker folk, 
når de prøver det«, siger Thomas Dybvad. 
</p><p>
I lokalet i Valby er der to maskiner fra det tyske firma Miha Bodytec, der i 
over 10 år har leveret elektrostimulation til fitnesskunder. I Tyskland har 
man også på sportsvidenskabelig fakultet på universitetet i Bayreuth påvist 
positive effekter ved træning med elektrostimulation i perioden fra 
2002-2006. 
</p><h3>
Rullepølse med scartstik 
</h3><p>
For at kunne træne skal man bære særlige sokker med gummidutter og sort 
undertøj. Så skal man iføres en kraftig vest med elektroder fugtet med vand. 
Også overarmene strammes ind i velcro. Og så får man et bredt bælte om 
balderne. 
</p><p>
Sammensnøret som en højteknologisk rullepølse bliver alle ledningerne ført til 
et godt gammeldags scartstik, og så er motionsredaktøren klar til at blive 
udsat for strømimpulser. Fire sekunder med strøm. Fire sekunder uden. I 20 
minutter. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/motion/fitness/ECE2464977/trampolin-fitness-motionsredaktoeren-hopper-med-paa-viral-dille/">Trampolin-fitness: 
Motionsredaktøren hopper med på viral dille</a></p><p>
»Basisposition. Bøjede knæ. Pres begge hænder sammen. Når stimulationen 
kommer, presser du hænderne sammen og laver en squat. Jo mere du spænder i 
musklerne, jo mindre mærker du spændingen og jo mere får du ud af 
træningen«, siger Anna Brødsgaard, centerleder i Valby, mens jeg lydigt 
bøjer i knæene, da min krop bliver elektrificeret. 
</p><p>
Og det kildrer. Helt vildt. Ligesom at lægge tungen på et af de firkantede 9 
volts batterier. Eller som når man støder albuen mod noget spidst. 
</p><p>
Anna Brødsgaard instruerer næste øvelse. At stå på et ben og presse modsatte 
albue og knæ mod hinanden. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/motion/fitness/ECE2584730/fitnesskunder-vil-have-specialcentre-med-sjael-og-faellesskab/">Fitnesskunder vil have 
specialcentre med sjæl og fællesskab</a></p><p>
Her nåede jeg så ikke at blive klar med spændte muskler. Og strømimpulsen er 
overvældende. Især i min bagdel, hvor det får fat i store dele af min mest 
private anatomi og får det hele til at dirre. 
</p><p>
På Rigshospitalet i København arbejder idrætsfysiolog Morten Zacho på Center 
for Aktiv Sundhed med at få patienterne til at motionere. Han bekræfter, at 
elektrostimulation virker. 
</p><p>
»I fysioterapien bliver det brugt til skader og til at øge blodcirkulation. Og 
har folk nerveskader, kan man kunstigt stimulere deres muskler til at trække 
sig kraftigt sammen«, forklarer Morten Zacho. 
</p><h3>
Godt til syge mennesker 
</h3><p>
Men som træningsform for almindelige motionister, er Morten Zacho ikke 
overbevist. 
</p><p>
Han mener, at man kan få meget mere ud af ’almindelig’ træning. 
</p><p>
»Hvis du ikke fejler noget, kan du sagtens få dine muskler til at trække sig 
sammen uden elektrisk hjælp udefra, og jeg vil til enhver tid kunne skrue 20 
minutter sammen, der er langt mere effektiv træning. Hård cirkeltræning med 
burpees og kettlebells, der får hele kroppen i sving«, siger Morten Zacho. 
</p><p>
»De postulater, de kommer med på deres hjemmeside, er ikke rigtige. De skriver 
18 gange så effektivt. Det er noget vrøvl. Forbrændingen er mindre, der er 
stort set ingen kredsløbstræning, og ingen koordinationstræning, 
nervesystemet lærer intet nyt«, siger Morten Zacho, der mener, at EMS 
Bodypower er alt for dyrt og for ensidigt. Og at 20 minutter på en uge er 
langt fra nok. 
</p><p>
Thomas Dybvad, investoren bag den danske fitnesskæde, er ikke enig i 
kritikken. 
</p><p>
»Dyrt? Jeg vil sige, det er billigt. Du har en personlig træner hele tiden. 
Rent træningtøj, håndklæde, vand og bad. Og så kan du nå din træning i 
frokostpause på en dag om ugen«, siger Thomas Dybvad. 
</p><p>
En måned med EMS Bodypower med en gang om ugen løber altså op i 1.495 kroner 
for fire gange 20 minutter med personlig træner. 
</p><p>
»Vi holder fast i, at 20 minutter om ugen er nok, fordi vores medlemmers 
resultater er overbevisende. Jeg erkender dog, at vil man virkelig opnå 
dramatisk vægttab eller deltage i bikini fitnesskonkurrencer med sin tonede 
krop, så skal der mere til«, siger Thomas Dybdal. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/motion/fitness/ECE2420870/en-skumrulle-kan-rulle-loebeskaderne-vaek/">En skumrulle kan rulle 
løbeskaderne væk</a></p><p>
Motionsredaktøren er nu ved at være færdigristet. Jeg kan, gennemsvedt efter 
20 minutter, begive mig ud i brusekabinen. Hvor jeg kan se, at elektroderne 
har fået huden til at rødme. 
</p><p class=" bl-elem">
To dage senere var bagdelen stadig øm. Og jeg havde ikke engang haft 
tegnedrengen oppe. 
</p>	
</div>

</div></body></html>
