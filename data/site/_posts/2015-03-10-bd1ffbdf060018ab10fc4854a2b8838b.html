---
layout:     post
title: 	    "Krigen om fredsprisen"
post_author:	    
post_date:	    Tue, 10 Mar 2015 13:32:21 +0100
post_site:	    politiken.dk 
post_link:	    http://politiken.dk/magasinet/feature/ECE2581375/krigen-om-fredsprisen/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Thorbjørn Jagland forvalter, groft sagt, Europas samvittighed. Den 64-årige 
tidligere norske statsminister, udenrigsminister og formand for Stortinget 
har siden 2009 været generalsekretær for Europarådet. Fra sit hjemsted i 
Strasbourg i Frankrig vogter Europarådet over den europæiske 
menneskerettighedskonvention, og her afsiger den europæiske 
menneskerettighedsdomstol sine domme. 
</p><div class="art-fakta article-box">
<header><h4 class="">
Fakta</h4>
<h5>
Nobels Fredspris</h5>
</header><div class="fakta-body" data-buildingblock="embedded_factboxlink">
<p><span class="img-contimg-fl-right"><img class="image inlineLightBox" src="http://multimedia.pol.dk/archive/00919/Nobel_Prize_919569w.jpg" alt="" border="0"/><span class="caption"><span class="f-img-caption">Alfred 
</span>Nobel. Foto: AP Photo</span></span></p><p><b>Prisen blev uddelt</b> første gang i 1901. 
</p><p><b>Navnet og prisen skyldes</b> svenskeren Alfred Nobel (1833-1896), der 
testamenterede sin formue til at blive uddelt som en række nobelpriser. 
</p><p><b>De fleste uddeles i</b> Stockholm, men Nobel bestemte, at en af dem, 
fredsprisen, skulle uddeles af det norske Storting. 
</p><p><b>I dag er fredsprisen på</b> 8 millioner svenske kroner. Den uddeles 
hvert år i december i Oslo. 
</p><p><b>Prisvinderen udpeges </b>suverænt af nobelkomiteens 5 medlemmer. 
</p><p><b>278 er indstillet til prisen</b> for 2014. Det er det højeste antal 
nogensinde. 
</p><p class=" bl-elem"><b>47 af de indstillede</b> er organisationer. 
</p>
</div>
</div><p/><p/><p>
Ikke desto mindre blev socialdemokraten Thorbjørn Jagland tirsdag i sidste uge 
vraget som formand for Den Norske Nobelkomité, hvis opgave siden 1901 netop 
har været at belønne de kræfter, der kæmper for en mere fredelig og mere 
retfærdig verden. Ikke mindst menneskerettighederne har stået centralt ved 
prisuddelingerne. Jagland har været nobelkomiteens formand siden 2009. 
</p><p>
Men siden forrige tirsdag har han siddet som menigt medlem i komiteen, der 
skylder svenskeren Alfred Nobel sin eksistens. I 1895 testamenterede 
dynamittens opfinder sin formue til en række verdensberømte priser, der alle 
bærer hans navn. 
</p><p>
En af dem er Nobels Fredspris, der i modsætning til de øvrige priser uddeles i 
Norge. Pacifisten Nobel ville belønne dem, der fremmer forbrødring, 
reduktion eller nedlæggelse af stående hære og afholdelse af 
fredskongresser. 
</p><p>
Degraderingen af Jagland har vakt international opsigt. Aldrig før i de 114 
år, komiteen har arbejdet, er en formand blevet frataget sit hverv mod sin 
vilje. Men 3. marts 2015 satte de tre komitémedlemmer, der var udpeget af 
Stortingets borgerlige flertal, deres vilje igennem over for de to, der sad 
på mandater fra Arbeiderpartiet. Ny formand bliver Kaci Kullmann Five, 
tidligere formand for Høyre og engageret proeuropæer. 
</p><p>
Høyre og Fremskrittspartiet har dannet regering i Norge siden efteråret 2013, 
men først i år slår deres flertal igennem i komiteen. Ingen af dens fem 
medlemmer er aktive politikere. 
</p><h3>
Meget kompetent formand 
</h3><p>
Kullmann Five roses i høje toner i norske medier – og af den tidligere danske 
udenrigsminister Uffe Ellemann-Jensen. 
</p><p>
»Hun vil være en meget fin formand«, siger Uffe Ellemann-Jensen. Han tilføjer, 
at det har undret ham, at Thorbjørn Jagland har kunnet sidde i 
nobelkomiteen, efter at han blev valgt til generalsekretær for Europarådet. 
</p><p>
»Det burde ikke komme som en overraskelse, at han bliver udskiftet som 
formand, efter at komiteen har fået et nyt flertal«, siger han. 
</p><p>
Nobel-historikeren Asle Steen, der arbejder for tænketanken Nobeliana i Oslo, 
kalder Kaci Kullmann Five »en meget kompetent kvinde«. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00919/Norway_Nobels_919577" data-id="919577" data-imgtype="jpg" data-caption="Kaci Kullmann Five. Foto: Terje Pedersen/AP Photo"/><p>
»Med hende som formandskandidat har det utvivlsomt været lettere for 
Fremskrittspartiet at sætte sin vilje igennem. Jeg kender hende privat. Hun 
er meget dygtig og meget kompetent«, siger Steen. 
</p><p>
Nobelkomiteens forhandlinger er tophemmelige. Ingen har forklaret, hvorfor 
Jagland blev vraget til fordel for Kullmann Five, kun, at der var tale om en 
afstemning efter partifarve. 
</p><p>
Fremskrittspartiets udenrigspolitiske talsmand, Kristian Norheim, siger, at 
målet må være at afpolitisere komiteen. 
</p><p>
»Efter min mening er det specielt problematisk at have tidligere statsministre 
eller tidligere udenrigsministre som leder af komiteen. Det her handler ikke 
om Jaglands person«, forsikrer Norheim, hvis parti var den drivende kraft i 
kuppet. 
</p><p>
Nobelkomiteen sætter fokus på store personligheder og institutioner. Martin 
Luther King, Mother Teresa, Nelson Mandela, Lech Walesa, Andrej Sakharov, 
Willy Brandt og senest den unge pakistaner Malala Yousafzai, der risikerede 
sit liv for pigers ret til skolegang, er med blandt de foreløbig mere end 
hundrede navne, der siden 1901 har modtaget Nobels Fredspris. 
</p><p>
For Ian Anthony, direktøren for det internationalt højt ansete svenske 
fredsforskningsinstitut Sipri, er Den Norske Nobelkomité en vigtig 
institution. 
</p><p>
»Den samler international opmærksomhed omkring fredsarbejde, og dens årlige 
prisuddelinger er vigtige og betydningsfulde. Så der er ingen tvivl om, at 
komiteens arbejde har stor pr-værdi for fredsarbejde. Komiteens afgørelser 
påvirker international politik«, siger Ian Anthony. 
</p><p>
Seniorforsker ved Sipri i Stockholm Lars-Erik Lundin siger, at komiteens 
beslutninger altid må hvile på vurderinger, og at de derfor ofte er 
kontroversielle. 
</p><p>
»Der vil altid være forskellige opfattelser, og balancen i opinionen afgør i 
høj grad, hvordan fredsprisen opfattes internationalt«, siger han. 
</p><p>
»Mit udgangspunkt er, at alle i komiteen, herunder den ny formand og Jagland, 
har et personligt ansvar for at værne om prisens integritet uden alt for 
meget hensyn til prisens synlighed. I den udstrækning, at det, der nu sker, 
måtte lede til usikkerhed om komiteens sammenhold, ville det være en 
ulykke«, siger Lars-Erik Lundin. 
</p><h3>
»Negativt og uheldigt«
</h3><p>
Sigurd Grytten, kommunikationsekspert i Zynk Communications, Oslo, frygter, at 
det efter Jaglands degradering bliver sværere at overbevise offentligheden 
om, at uddelingen af Nobels Fredspris ikke er politisk motiveret, og at 
komiteen er uafhængig af partipolitiske interesser. Episoden efterlader det 
indtryk, at komiteen har været udsat for enten et partipolitisk eller et 
udenlandsk pres. 
</p><p>
»Det er negativt og uheldigt for nobelkomiteens arbejde«, siger Grytten, der 
tidligere har siddet i Stortinget for Arbeiderpartiet og været formand for 
den norske Europabevægelse. 
</p><p>
»Det bør ikke være sådan, at formanden har et politisk flertal bag sig. 
Afgørelserne skal helst være resultatet af fælles overvejelser og 
diskussioner. Ellers bliver det hele for banalt i forhold til Nobels 
Fredspris’ status. Samarbejdsproblemer bør være underordnede i forhold til 
komiteens langsigtede omdømme«, siger Grytten. 
</p><p>
Jagland kritiseres af sine modstandere for kontroversielle udmærkelser. Det 
gælder især den nyvalgte amerikanske præsident Barack Obama (2009), den 
kinesiske dissident Liu Xiaobo (2010) og EU (2012). Det sidste blev opfattet 
som en direkte provokation i vide kredse i et Norge, der ikke er medlem af 
EU. 
</p><p>
Men skandaler omkring nobelkomiteens uddelinger har altid hørt til dagens 
orden. Tidligere prisuddelinger har også skabt alvorlige diplomatiske 
kriser. 
</p><p>
Da prisen gik til Liu Xiaobo, afbrød Kina alt politisk samarbejde med Norge. 
Landet har siden måttet øve sig i bodsgang. For et år siden afviste 
statsminister Erna Solberg (Høyre) at hilse på den besøgende tibetanske 
Dalai Lama, som er en hadet figur i Kina. 
</p><p>
Mange ser degraderingen af Jagland som endnu et forsøg på at komme på talefod 
med kineserne. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00919/Norway_Nobels_919571" data-id="919571" data-imgtype="jpg" data-caption="Thorbjørn Jagland. Foto: Terje Pedersen/AP Photo"/><p>
Nobel-historikeren Asle Steen mener, at Jagland kan være et bondeoffer. Han 
fortæller, at Jagland i Beijing opfattes som selve symbolet på et norsk 
fjendskab over for den kinesiske regering. Nobelkomiteen var enig i valget 
af Liu Xiaobo, men Jagland blev syndebukken. 
</p><p>
»Ledelsen i Kina har utvivlsomt opfattet udmærkelsen som politisk styret af 
regeringen. Hvad kan man ellers forestille sig i Kina? Men udmærkelsen gik 
stik imod regeringens interesser. Den havde netop afsluttet forhandlinger om 
en handelsaftale, som blev skrottet på stedet af kineserne«, siger Asle 
Steen. 
</p><p>
Direktøren for Nobeliana, Øivind Stenersen, er ikke sikker på, at Jagland 
spiller hovedrollen. Kineserne raser over, at den daværende statsminister 
Jens Stoltenberg personligt gratulerede Liu Xiaobo med prisen. Sammen med 
kong Harald hyldede regeringen den kinesiske dissident under prisuddelingen 
på Oslos rådhus i 2010. Kongehuset var til stede under 
Nobel-koncerten. 
</p><p>
»En sådan ceremoni blev opfattet som en grov fornærmelse i Beijing. Solbergs 
boykot af Dalai Lama var ikke nok til at fremme en politisk tilnærmelse 
mellem Norge og Kina. Det tyder på, at det vil tage lang tid at normalisere 
de politiske forbindelser«, siger Stenersen. 
</p><h3>
Overholdes Nobels testamente? 
</h3><p>
Stenersen mener, at Jagland måtte gå som formand, fordi han også sidder som 
generalsekretær for Europarådet. Det kan tænkes, at nobelkomiteen i år giver 
fredsprisen til et medlem af den russiske opposition. 
</p><p>
Havde Jagland stadig været formand, kunne man risikere, at Rusland ville træde 
ud af Europarådet som hævn. 
</p><p>
Den norske advokat Frederik S. Heffermehl er engageret i den ny 
interessegruppe Nobel Prize Watch. For ham er den seneste skandale bare 
kulminationen på en årelang række af stridigheder. Heffermehl udgav i 2008 
en internationalt omdiskuteret bog, hvori han påstår, at oplagte 
priskandidater år efter år bliver snydt for hæder og penge til gode formål, 
fordi nobelkomiteen simpelt hen ikke følger sin stifters testamentariske 
ordrer. 
</p><p>
Heffermehl sympatiserer hverken med Thorbjørn Jagland eller med Kaci Kullmann 
Five. Han holder med Alfred Nobel. 
</p><p>
»Skal vi bedømme resultatet ud fra testamentets idé, kommer Jagland ud med 0 
point ud af 6 mulige. Han er den første, der i sin tid som formand har 
klaret en sådan præstation«, siger den kritiske advokat. 
</p><p>
Ifølge Heffermehls vurdering er 45 procent af prisuddelingerne efter 1945 
juridisk ulovlige. Jagland tegner sig for 100 procent i sin formandstid. 
Ikke en af de seks modtagere, der fik prisen overrakt af Jagland, levede op 
til Nobels krav, mener advokaten. 
</p><p><i class=" bl-elem">Bliver Kaci Kullmann Five en mere påpasselig formand?</i></p><p>
»Overhovedet ikke! Som nyvalgt leder erklærede hun sin fulde støtte til 
Jagland og sin vilje til at fortsætte hans linje. Altså ingen forandring – 
eller måske dog ...«, svarer Heffermehl. Nobel Prize Watch truer nemlig med 
sagsanlæg, hvis ikke nobelkomiteen kommer på bedre tanker inden udgangen af 
denne måned. 
</p><p class=" bl-elem"><i class=" bl-elem">Publiceret 10. marts 2015</i></p>	
</div>
</div></body></html>
