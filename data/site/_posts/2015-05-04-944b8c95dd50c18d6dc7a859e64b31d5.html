---
layout:     post
title: 	    "Contadors tro væbner uventet vraget til Giro d?Italia-truppen"
post_author:	    
post_date:	    Mon, 04 May 2015 14:32:38 +0200
post_site:	    politiken.dk 
post_link:	    http://politiken.dk/sport/cykling/ECE2654258/contadors-tro-vaebner-uventet-vraget-til-giro-ditalia-truppen/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>Når den spanske superstjerne Alberto Contador på lørdag stiller til start som favorit i Giro d’Italia, er det ikke kun hans chef fra 2011 frem til marts i år, Bjarne Riis, der sammenlignet med de foregående sæsoner ikke vil være at finde ved hans side.</p><p>Foruden danskeren, der sammen med den 32-årige spanier har udtænkt den ambitiøse plan om at jagte den maksimale succes i både Giro og Tour de France samme sæson, må Contador nemlig også for første gang siden 2009 undvære sin landsmand, tro væbner og nære ven Jesus Hernandez i en af de store rundture.</p><p>Så sent som i sidste uge stod den 33-årige Hernandez opført på den foreløbige deltagerliste, som Giro d’Italia-arrangørerne offentliggjorde, men da Tinkoff-Saxo i dag lancerede sin trup til den krævende udfordring var det uden spanieren.</p><h3>Har været betragtet som uvurderlig moralsk støtte</h3><p>Han er i sidste øjeblik blevet udskiftet med italieneren Manuel Boaro, og i stedet er Hernandez på vej til USA, hvor han fra på søndag skal søge at hjælpe holdets andet topnavn, slovakken Peter Sagan, i Tour of California.</p><p>De færreste vil med rette kunne hævde, at der ikke er tale om en forstærkning. Italieneren har vist glimrende form her i foråret, mens Hernandez ikke har leveret resultater af nævneværdig betydning.</p><p>Dette sidste er der sådan set intet nyt i, men den lille klatrer har ud over den assistance, han har kunnet yde i løbene, også været betragtet som en uundværlig moralsk støtte for Contador, og det er ikke mindst som sådan han gang på gang har haft sine berettigelse i selv de mest betydningsfulde styrkeprøver.</p><h3>Blev proferssionelle nogenlunde samtidig</h3><p>De to blev professionelle nogenlunde samtidig på Liberty Seguros-mandskabet, og efter nogle års adskillelse fandt de sammen igen i 2009 på Astana.</p><p>Fra det ulyksalige Tour de France i 2010, hvor Contador hyldedes som vinder i Paris for siden efter en uhyre langsommelig sagsbehandling at blive frataget sejren i kølvandet på dopingaffæren netop fra Touren, har Hernedez været at finde sammen med Contador i alle de tre uger lange styrkleprøver, han har givet sig i kast med.</p><p>Da Contador i 2011 begyndte i tjeneste hos Bjarne Riis, betingede han sig, at Hernandez kom med, og siden har de fulgtes ad i tre Tour de France, to Vuelta a España og et enkelt Giro d’Italia – i 2011, da Contador ligeledes strøg til tops for efterfølgende at blive slettet af vinderlisten og erstattet af italienberen Michele Scarponi.</p><h3>Stærk trio bakker op i bjergene</h3><p>Bortset fra udskiftningen af Hernandez byder Tinkoff-Saxos udvalgte ikke på overraskelser.</p><p>Contador synes sikret stærk opbakning i bjergene fra en rutineret trio bestående af den tidligere dobbelte Giro-vinder, italieneren Ivan Basso, tjekken Roman Kreuziger og australieren Michael Rogers, der er udset til rollen som manden, der styrer begivenhederne ude i marken.</p><p class=" bl-elem">Desuden medvirker danske Christopher Juul-Jensen for andet år i træk, russeren Ivan Rovny samt de to veltjente veteraner, portugiseren Sergio Paulinho og italieneren Matteo Tossato.</p>	
</div>

</div></body></html>
