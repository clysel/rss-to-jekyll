---
layout:     post
title: 	    "Slemt forslået favorit trodser smerter, men tvivler på succes"
post_author:	    
post_date:	    Fri, 24 Apr 2015 18:18:25 +0200
post_site:	    politiken.dk 
post_link:	    http://politiken.dk/sport/cykling/ECE2642475/slemt-forslaaet-favorit-trodser-smerter-men-tvivler-paa-succes/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>Da den belgiske eksverdensmester Philippe Gilbert (BMC) i onsdags slemt forslået efter et voldsomt styrt, som han selv var fuldstændig uden skyld i, måtte opgive at fuldføre Flèche Wallonne, opstod der straks bekymring for, om han nu ville blive klar til at stille op i den mest prestigemættede af klassikerne i Ardennerne, Liège-Bastogne-Liège, på søndag.</p><p>I dag kunne de belgiske cykelentusiaster imidlertid drage et lettelsens suk, for manden de frem for nogen under normale omstændigheder sætter deres lid til som værtsnationens trumf i det sidste af forårets endagsløb i WorldTour-serien, besluttede efter en træningstur på tre timer, at han vil forsøge at trodse de kraftige smerter, der fortsat plager ham efter den ublide medfart cirka 50 km fra målet på Mur de Huy.</p><p>Da den 32-årige BMC-kaptajn under stor bevågenhed fra de belgiske medier bekendtgjorde, at han stiller op, nedtonede han samtidig ganske eftertrykkeligt de forventninger, der måtte være til ham.</p><h3>Har ondt over det meste af kroppen</h3><p>»Liège-Bastogne-Liège er ikke bare et løb, man sådan uden videre springer over, hvis der overhovedet er mulighed for at starte. Derfor stiller jeg op, men jeg er absolut ikke i topform«, fastslår Gilbert.</p><p>»Jeg kan da mæke fremgang næsten time for time, men hvis jeg skulle nå op på det ideelle niveau, skulle jeg have mindst en uge til at komme mig i«.</p><p>»I går kunne jeg slet ikke sidde på cyklen, i dag har jeg trods alt kørt i tre timer, men jeg har hverken spurtet eller klatret. Det har jeg simpelthen ikke kræfter til endnu«.</p><p>»Der er bestemt ikke tale om, at jeg underspiller mine chancer. Jeg har stadig ondt over det meste af kroppen. Det eneste positive er, at der nu i hvert fald ikke hviler noget pres på mig, for enhver må kunne forstå, at det vil være umuligt for mig at yde det, jeg så inderligt gerne ville«.</p><p>»Jeg håber, at afslapning og behandling i morgen kan hjælpe. Meget mere kan jeg ikke gøre i den tid, der er tilbage«.</p><h3>Har kørt Liège-Bastogne-Liège hvert år siden 2004</h3><p>Ligesom tilfældet var i onsdags, ville den 32-årige Gilbert uden onsdagens dramatiske hændelse høre til blandt de mest fremtrædende favoritter i Liège-Bastogne-Liège, der er den af samtlige forårsklassikere, som står den belgiske stjerne nærmest, fordi den afvikles på hans hjemegn.</p><p>Gilbert har lige siden sin første sæson som professionel i 2004 deltaget hvert år med kulminationen i 2011, da han efter at have vundet både Brabantse Pijl, Amstel GFold Race og Flèche Wallonne problemfrit afviste de luxembourgske brødre Fränk og Andy Schleck i spurten.</p><p>I 2014 sluttede Gilbert på ottendepladsen tre sekunder efter den sejrende australier Simon Gerranse (Orica-GFreenEdge).</p><h3>En anden uheldig helt må opgive at starte</h3><p>En anden af de uheldige helte fra Flèche Wallonne, hollænderen Wout Poels (Team Sky), der havnede i en grøft sammen med blandt andre den danske mester Michael Valgren (Tinkoff-Saxo) har ikke nået at overvinde skavankerne fra styrtet ligeså hurtigt som Gilbert.</p><p>Den 27-årige hollænder, der kører sin første sæson for det britiske storhold og hentede en flot sejr på 4. etape i Tirreno-Adriatico, da han kom alene til mål 14 sekunder foran en mindre guppe anført af colombianeren Rigoberto Uran (Etixx-Quick Step) og spanieren Joaquim, Rodriguez (Katusha) har beskadiget sin ene skulder så slemt, at han er ude af stand til at stille op.</p><p class=" bl-elem">Det lægger op til, at Team Sky i Liège-Bastogne-Liège satser maksimalt på colombianeren Sergio Henao, men fra Giro del Trentino kommer også den formstærke hviderusser Kanstantin Siutsou, der havde en meget væsentlig andel i australieren Richie Portes samlede sejr.</p>	
</div>

</div></body></html>
