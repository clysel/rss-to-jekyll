---
layout:     post
title: 	    "Mere end tusind mennesker slår fredsring om synagoge i København"
post_author:	    
post_date:	    Sat, 14 Mar 2015 15:18:51 +0100
post_site:	    politiken.dk 
post_link:	    http://politiken.dk/indland/ECE2587711/mere-end-tusind-mennesker-slaar-fredsring-om-synagoge-i-koebenhavn/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Der lød klapsalver i indre by i København i eftermiddag, efter at mere end 
tusind mennesker, ifølge politiet, havde taget hinanden i hænderne og dannet 
en stor fredsring rundt om synagogen i Krystalgade.
</p><p>
Det var netop foran synagogen, at Omar Abdel Hamid El-Hussein skød og dræbte 
den 37-årige Dan Uzan under terrorangrebet i København midt i februar.
</p><p><b>»Det er et signal om, at vi vil freden«</b></p><p>
For at nå rundt om hele boligblokken ved synagogen var det vurderet, at op mod 
600 mennesker skulle møde op. Det lykkedes til fulde, og en af arrangørerne 
Niddal El-Jabri, der selv er muslim, mener, at fredsringen sender et smukt 
signal.
</p><p>
»Det er et signal om, at vi vil freden, og at vi skal ræsonnere over, hvad der 
skete. Vi vil sende et klart signal om, at vi ønsker et fredeligt samfund i 
Danmark«, siger han til Ritzau.
</p><p>
Niddal El-Jabri håber, at fredsringen bliver første skridt i retning mod at 
afvæbne religionshadet, som han mener fylder alt for meget i dagens Danmark.
</p><p>
»Jøder skal have lov til at elske deres religion uden at stå til ansvar for 
verdens konflikter. Det er på tide, vi gør op med religionshad, og det vil 
vi vise i dag«.
</p><p><b>Vækker glæde i det jødiske samfund</b></p><p>
Med i fredsringen var også en række danske politikere samt repræsentanter fra 
religiøse organisationer. Flere af deltagerne stod med hvide roser i 
hænderne og et lille blåt badge med en fredsdue påtegnet og ordene 'nej 
til had og frygt'.
</p><p>
Initiativet til fredsringen vækker også glæde i det jødiske samfund. Det siger 
Dan Rosenberg Asmussen, formand for Det Jødiske Samfund i Danmark, som var 
blandt deltagerne.
</p><p class=" bl-elem">
»Initiativtageren har palæstinensisk baggrund, så det understreger, at det er 
et modigt initiativ. Det er den slags initiativer, der skal til, hvis vi 
skal konfrontere had og fordomme, så vi synes, det er et rigtig flot 
initiativ«, siger han til Ritzau.
</p>	
</div>
</div></body></html>
