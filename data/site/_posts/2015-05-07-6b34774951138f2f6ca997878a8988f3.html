---
layout:     post
title: 	    "Formand for bycykelfond: Vi vil gerne køre videre"
post_author:	    
post_date:	    Thu, 07 May 2015 15:19:31 +0200
post_site:	    politiken.dk 
post_link:	    http://politiken.dk/indland/ECE2659430/formand-for-bycykelfond-vi-vil-gerne-koere-videre/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Københavns og Frederiksbergs slingrende projekt med by- og pendlercykler skal 
fortsat være en del af gadebilledet og cykelstierne. 
</p><p>
Det mener formanden for By- og Pendlercykelfonden den konservative politiker 
Nikolaj Bøgh. Ifølge ham mangler parterne i projektet nu kun formelt at 
godkende planen. 
</p><p>
Det er fonden, der formelt har betalt for el-bycyklerne på vegne af ejerne, 
Københavns og Frederiksberg Kommune samt DSB. For tre uger siden mistede 
fonden bag bycyklerne ellers tilliden til, at firmaet GoBike, der skal 
levere de nye el-bycykler til Danmark, kunne leve op til sin aftale. 
</p><p>
Derfor besluttede By- og Pendlercykelfonden at begære GoBike konkurs, hvis 
ikke selskabet inden 14 dage var i stand til at levere alle de lovede 
cykler, i alt 1.860 cykler. 
</p><p>
Men nu har GoBike stillet nye garantier for, at de resterende bycykler rent 
faktisk <i>kommer</i> på gaden, og at der er styr på selskabets økonomi. 
Dermed kan bycykelprojektet køre videre. 
</p><p>
»Der er enighed om alle detaljerne, og planen er endelig godkendt af GoBike og 
af GoBikes bank, Saxo Privatbank. Juristerne har også godkendt planen. Det, 
vi har fået præsenteret af GoBike, holder. Juristerne mener heller ikke, at 
der er mulighed for at hæve kontrakten, uden at der er risiko for et 
sagsanlæg fra GoBike. De har leveret i det omfang, det har været muligt for 
dem«, siger formanden for By- og Pendlercykelfonden, den konservative 
Nikolaj Bøgh fra Frederiksberg. 
</p><p><i class=" bl-elem">Men cyklerne skulle have været på gaden den 15. april. Det var de ikke. 
Hvordan kan GoBike så have overholdt kontrakten?</i></p><p>
»Det har de, fordi det fremgår af den nye aftale, at forsinkelsen blandt andet 
skyldes betalingsstandsningen på fabrikken i Tyskland. Det er den primære 
årsag. Der har også været en usikker hånd med driften, men vi anerkender nu, 
at problemerne er udbedret«, siger Nikolaj Bøgh. 
</p><h3>
Sikkerhed for pengene 
</h3><p>
Københavns og Frederiksberg Kommune og DSB har aftalt at skyde 88 millioner 
kroner over otte år i bycykel-projektet. DSB har allerede betalt 7,8 
millioner kroner til GoBike, Frederiksberg Kommune 2,5 millioner kroner og 
Københavns Kommune har lagt 5,26 millioner kroner. Derudover betalte 
Københavns Kommune 1,5 millioner kroner for en såkaldt testperiode. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/indland/ECE2630140/konkurstruet-firma-naegter-at-opgive-bycyklerne/">Konkurstruet firma nægter at 
opgive bycyklerne</a></p><p>
GoBike skulle pr. 1. april have leveret samlet set 1.860 cykler. Men indtil 
videre er det kun blevet til 426, da den tyske leverandør af cyklerne, Mifa, 
som nævnt i efteråret gik i betalingsstandsning. Lige nu skulle der have 
været opstillet 105 ladestationer, altså de steder brugerne kan hente og 
aflevere el-bycyklerne, men der er kun 25 ladestationer. 
</p><p>
Nu melder By- og Pendlercykelfondens formand altså ud, at GoBike kan garantere 
de beløb, der er blevet indbetalt, og at der foreligger en realistisk 
leveranceplan for de resterende 1.400 bycykler. 
</p><p>
»Vi har fået garanti for de forudbetalinger på 17 millioner, der allerede har 
fundet sted. Altså alle de penge, som kommunerne har betalt, er der nu 
stillet garanti for. Hvis det ender med, at de går konkurs, hvad vi ikke 
regner med, så har vi adgang til at hæve pengene i banken. Nu har vi så god 
en sikkerhed for borgernes penge, som vi overhovedet kan få. Og så bliver 
der også stillet garantier efterhånden, som der bliver betalt nye penge til 
projektet. Men der bliver først betalt flere penge, når vi har cyklerne«, 
siger Nikolaj Bøgh. 
</p><p><i class=" bl-elem">Men der er ikke garantier for, at GoBike kan levere cyklerne? </i></p><p>
»Jo, for vi har været nede at kigge i deres økonomiske tal. Vi har været nede 
at sikre os, at de kan betale deres underleverandører og er robuste nok til 
at drive systemet og levere alle cyklerne. Vi er rimelig sikre på, at der 
kommer de cykler, der skal«. 
</p><p><i class=" bl-elem">Det har du jo sagt før. I havde tillid før, og så mistede I tilliden. 
Hvordan kan du være helt sikker på, at de kan levere denne gang?</i></p><p>
»Det kan jeg, fordi vi har fået indsigt i de bagvedliggende økonomiske 
forhold, som vi ikke har haft før. Nu kan vi se, at der er penge i systemet. 
Der er kommet nye penge. Udover de garantipenge, vi skal have adgang til i 
tilfælde af konkurs, er der blevet leveret ny garanti fra ejerne og banken«, 
fortsætter formanden for By- og Pendlercykelfonden. 
</p><h3>
Et projekt på slingrekurs 
</h3><p>
De nye el-bycykler fra GoBike er udstyret med en hærværkssikret 
tablet-computer, som blandt andet indeholder gps og betalingssystem. Ideen 
er, at både turister, københavnere og pendlere skal køre på den nye bycykel, 
der blandt andet har fået prædikatet ’en moderne high-tech-bycykel’ og 
'verdens første intelligente bycykel’ hæftet på sig. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/ECE2649383/spoergsmaal-og-svar-borgmester-forklarer-kovendinger-om-bycykler/">Spørgsmål og svar: Borgmester 
forklarer kovendinger om bycykler</a></p><p>
Bycykelprojektet har blandt andet i Politiken været udsat for massiv kritik. I 
sidste uge samledes Københavns Borgerrepræsentation eksempelvis til et langt 
møde om el-bycyklerne. Her skulle Københavns teknik- og miljøborgmester 
Morten Kabell (EL) redegøre for hele forløbet omkring bycyklerne, og 
samtidig havde Venstre og Konservative stillet et forslag om at bryde 
kontrakten med GoBike. 
</p><p>
Denne debat fulgte i kølvandet på, at Morten Kabell i midten af april sagde 
til Politiken, at han vil lægge bycykel-projektet helt i graven. 
</p><p>
»Jeg troede ærlig talt på projektet indtil for nylig. Men nu må jeg indse, at 
det ikke engang i den nære fremtid vil komme til at lykkes. Og det må vi så 
drage konsekvensen af ved at smække pengekassen i for at begrænse tabet. Det 
er det eneste ansvarlige«, sagde borgmesteren dengang. 
</p><p>
Men nu satses der altså på, at prestigeprojektet til millioner af kroner kan 
køres videre. På trods af slingrekursen og de økonomiske vanskeligheder hos 
firmaet GoBike. 
</p><p><i class=" bl-elem">Nikolaj Bøgh fra By- og Pendlercykelfonden, fortæller det ikke, at den 
økonomiske situation har været meget usikker, når GoBike først leverer 
pengene, når I sætter spørgsmålstegn ved projektet?</i></p><p>
»Jo, den finansielle situation har været meget usikker. Det er helt klart. Det 
er også derfor, at vi sendte et krav om garantier. Vi skulle være meget 
sikre på, at de kunne løfte opgaven, før vi kan forsvare at give flere 
penge. Det er jeg blevet overbevist om, fordi juristerne har godkendt de 
økonomiske nøgletal for virksomheden«. 
</p><p>
»Når der går lidt tid, før de 1.000 cykler kommer på gaden, handler det om, at 
det tager noget tid at få gjort klar til dem og etableret lokationerne til 
cyklerne. Det tager tid for kommunen, der skal anvise stederne, og Dong, som 
skal lave ledningsarbejde. Det tager otte uger fra nu af, da der trods alt 
står en del cykler helt eller delvist klar på fabrikken. I virkeligheden er 
der cykler i systemet, men vi skal have fundet plads til dem heroppe«, siger 
Nikolaj Bøgh. 
</p><p><i class=" bl-elem">Hvad siger du til de københavnere, der må tænke, at der ikke har været styr 
på projektet? </i></p><p>
»Det, jeg siger, er, at vores opgave som By- og Pendlercykelfond har været at 
sikre, at de penge, som blev betalt ind, var sikret og ikke forsvandt ned i 
sort hul. Derudover var det vores opgave at sikre, at der kommer et 
bycykelsystem i København. Nu håber vi selvfølgelig, at det bliver en 
succes, og at folk tager det til sig. Det skal vi arbejde med nu, hvor vi 
efter alt at dømme har løst problemet. Kommunerne, DSB samt fondens 
bestyrelse skal blot formelt godkende«. 
</p><p class=" bl-elem"><b>Rettelse: Det fremgik tidligere af denne artikel, at Københavns Kommune har 
godkendt den nye plan fra GoBike. Kommunen har endnu ikke besluttet det. 
Udtalelserne i artiklen er derfor alene Nikolaj Bøghs holdninger. </b></p>	
</div>

</div></body></html>
