---
layout:     post
title: 	    "Movia: Staten må betale mere, hvis taksterne skal forenkles"
post_author:	    Ulrik Andersen
post_date:	    Tue, 14 Apr 2015 14:52:04 +0000
post_site:	    ing.dk 
post_link:	    http://ing.dk/artikel/movia-staten-maa-betale-mere-hvis-taksterne-skal-forenkles-175418
---
<html><body><div><section class="body">
			<p>Folketinget skal kompensere de sydsjællandske kommuner for det økonomiske tab, der vil ramme dem, hvis Trafikstyrelsens nye forslag til et forenklet takstsystem på Sjælland gennemføres. Det mener direktøren for trafikselskabet Movia, Dorthe Nøhr Pedersen.</p>
			<p>»Løsningen bør tage højde for de udfordringer, der er i Trafikstyrelsens model, der vil betyde en millionudgift for kommunerne på Sydsjælland og Lolland-Falster. Det bør Folketinget bidrage til at finde en løsning på,« skriver hun til Ingeniøren.</p>
			<p>Forslaget fra Trafikstyrelsen, der skal gøre det lettere for brugerne at forudse, hvad en tur med rejsekortet vil koste, betyder, at priserne i de forskellige sjællandske takstområder skal tilnærmes hinanden. I dag er priserne i de sydsjællandske kommuner – hvor takstområdet kaldes Movia S – de højeste på Sjælland. Derfor betyder en harmonisering af priserne ifølge rapporten fra Trafikstyrelsen, at Movia S vil opleve et årligt provenutab på ca. 4 mio. kr. Det svarer til 3 procent af takstprovenuet i området. Det betyder, at kommunerne i området skal til at betale større tilskud til den offentlige transport.</p>
			
			<p>Og tabet kan endda blive endnu højere. I dag er der nemlig flere, der bruger kontantbilletter inden for Movia S’ område end inden for de andre takstområder. Når prisen for rejser med rejsekort bliver sat ned, så de bliver lavere end priserne for kontantbilletter, vil det formentlig få flere til at bruge rejsekort. Ifølge Trafikstyrelsen vil det give Movia S et provenutab på yderligere 6,5 mio. kr., hvis 30 procent af rejserne på kontantbillet fremover bliver betalt med rejsekort.</p>
			<p>Derudover indeholder forslaget fra Trafikstyrelsen også en anbefaling om, at man i Movia S indfører et særligt periodekort for pensionister, som man har i Movias takstområder på Vestsjælland og i hovedstaden. I dag får pensionister med rejsekort i Movia S 50 procent rabat på deres rejser inden for takstområdet. Men Trafikstyrelsen vil fjerne alle kundetyperabatter for at forenkle rejsekort-systemet. For at kompensere pensionisterne foreslår styrelsen altså at indføre et pensionistkort. I rapporten er det imidlertid ikke beregnet, om det vil medføre et provenutab i forhold til dagens situation.</p>
			<p>Et fjerde forslag er, at man fremover skal kunne få rabat for at rejse uden for myldretiden – også når man rejser over takstgrænserne. I dag får man kun den såkaldte tidsrabat på rejser foretaget inden for ét takstområde. Tilvælges den løsning, vil det give trafikselskaberne et samlet årligt provenutab på 15-20 mio. kr. Dette procenutab kan Folketinget imidlertid vælge at kompensere med penge fra en særlig pulje til takstnedsættelser.</p>
			<p>Foreløbig har transportminister Magnus Heunicke imidlertid ikke stillet penge i udsigt.</p>
			<p>Bolden ligger nu hos trafikselskaberne, har han udtalt til<a href="http://www.dr.dk/Nyheder/Politik/2015/04/14/102409.htm"> DR Nyheder</a>.</p>
		</section>
		  </div></body></html>
