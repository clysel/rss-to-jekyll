---
layout:     post
title: 	    "#WeAreNotWaiting: Mød patienterne der nægter at vente"
post_author:	    Thomas Djursing
post_date:	    Fri, 27 Mar 2015 09:00:00 +0000
post_site:	    ing.dk 
post_link:	    http://ing.dk/artikel/wearenotwaiting-moed-patienterne-der-naegter-vente-175052
---
<html><body><div><section class="body"><p>‘We Are Not Waiting’. Sådan lyder sloganet for en ny bevægelse af forældre til børn med type 1-diabetes – og voksne, der selv har sygdommen. En bevægelse, der er i gang med at revolutionere udviklingen inden for teknologi til diabetes­behandling med et system, der går under navnet Nightscout.</p>
			<p>Medlemmerne er utålmodige, innovative og har flair for at networke på de sociale medier, hvor de bruger <a href="https://twitter.com/search?q=%23WeAreNotWaiting">#WeAreNotWaiting</a> som såkaldt hashtag. På få måneder har de skabt så mange resultater, at selv de amerikanske sundhedsmyndigheder har anerkendt dem.</p>
			<p>Nightscout-folkene er trætte af at vente på, at industrien og myndighederne sender produkter på markedet, som – i bevægelsens øjne – helt åbenlyst vil gøre livet lettere for type 1-diabetikere. For dem handler det blot om at kombinere eksisterende teknologier, og nu gør de det så selv – uanset om myndighederne og industrien kan lide det eller ej.</p>
			<p><figure class="plugin right zoomable"><img data-original-image="http://ing.dk/sites/ing/files/nightscout-5.jpg" src="http://ing.dk/sites/ing/files/styles/w1120_media_right/public/nightscout-5.jpg?itok=41wPMNCL" alt=""/><figcaption>Sensoren på Linus' arm registrerer gennem en nål hans blodsukker med få minutters mellemrum. (Foto: Das Büro)  </figcaption></figure></p>
			<p>Et dansk eksempel er Nils Sommersel fra Tårnby, hvis otteårige søn, Linus, har type 1-diabetes – den form for sukkersyge, hvor kroppens immunforsvar slår alle insulinproducerende celler ihjel, og hvor insulin skal indsprøjtes i den helt rette dosis med få timers mellemrum for at undgå akut død, ødelagt syn, nyresvigt og amputationer. Dengang Linus fik diagnosen som treårig, troede familien, det bare var et spørgsmål om at ændre lidt på kosten og give insulin. De tog fejl.</p>
			<p>»Vi havde aldrig forestillet os, at den sygdom ville gribe så meget ind i vores liv,« siger Nils Sommersel.</p>
			<p>Ligesom de cirka 32.000 andre danskere med type 1-diabetes eller deres forældre skulle Linus’ mor og far til at tage hundredvis af beslutninger hver dag – og nat – om kulhydratindtag, fysisk aktivitet, blodsukker osv. Deres liv begyndte at handle om blodsukkerkurver, og lykken blev en rolig, uforanderlig vandret linje – som en kedelig, men tryg og stabil biorytme. Enhver afvigelse fra linjen blev til spørgsmål: Er blodsukkerværdien i frit fald med risiko for pludselig død, eller stiger den faretruende, hvilket på længere sigt kan ødelægge Linus’ syn og organer?</p>
			<p>Nils og hans kone blev vant til at tjekke Linus’ blodsukkerniveau flere gange i døgnet og stillede typisk alarmen på deres ur til klokken to om natten. Den største bekymring var, når Linus var væk – i skole, i fritidshjem, hos kammerater osv. Især da Linus var yngre, måtte en voksen altid være knyttet til Linus og være i konstant dialog med Nils eller hans kone på arbejdet, for at blodsukkerniveauerne ikke gik amok.</p>
			<p>Linus skulle mange gange om dagen prikkes i fingrene for at forsyne et måleapparat med blod, så det kunne måle blodsukkeret. Så skulle der regnes, og insulin skulle indsprøjtes. Senere fik Linus en sensor, der via en lille nål stukket i armen konstant sender blodsukkerværdier til en insulinpumpe, der viser dem på et display, hvor han så kan indstille den dosis, der skal indsprøjtes. Men Nils’ hjerne var stadig nødt til at være computeren.</p>
			<p>»Det er en balancegang, hvor man hele tiden prøver at holde blodsukkeret i skak, og hvor man risikerer hele tiden at gå rundt og bekymre sig,« siger Nils Sommersel.</p>
			<h2>Blodsukker på mobiltelefonen</h2>
			<p>I december faldt Nils Sommersel over Nightscout på nettet. Via Face­book samarbejder næsten 12.000 mennesker verden over på frivillig basis om at få vist deres egne eller deres børns blodsukkerværdier i real time på deres mobiltelefoner. Ligesom Linus havde de nemlig kun adgang til at se blodsukkerniveauerne, hvis de var i nærheden af deres børn. Sensoren på armen sender godt nok data trådløst, men kun til insulinpumpen, der jo sidder på Linus.</p>
			<p><figure class="plugin right zoomable"><img data-original-image="http://ing.dk/sites/ing/files/diabetes-hacking.png" src="http://ing.dk/sites/ing/files/styles/w1120_media_right/public/diabetes-hacking.png?itok=_1B1FuAg" alt=""/><figcaption>Sådan virker Nightscout-systemet. </figcaption></figure></p>
			<p>Men i Nightscout-bevægelsen var det lykkedes it-folk at hacke sig ind i den modtager, der viser data fra firmaet Dexcoms blodsukkersensor, og skabe en smartphone-app, der kan sende data til skyen. Herfra kan enhver få adgang til data, hvis de logger på med en laptop, en smart­phone eller et Pebble-smartwatch.</p>
			<p>Ligesom de tusindvis af andre brugere af systemet indså Nils, at den løsning kunne ændre hans liv. Med den kunne han overvåge sin søns blodsukkerværdier hele tiden, når Linus sov hos vennerne eller var til børnefødselsdage, hvor blodsukkeret typisk svinger.</p>
			<p>Nils Sommersel, der til daglig arbejder som økonomisk konsulent i Tårnby Kommune og har flair for it og teknologi, kastede sig ind i projektet. På det tidspunkt havde Nightscouts it-frivillige dog kun udviklet systemer til blodsukkersensorer fra firmaet Dexcom, som er udbredt i USA, og ikke til Linus’ apparat af mærket Medtronic. Men på Facebook fandt Nils løsninger til at køre systemet på en Rasperry Pi med Linux. Det varede dog kun indtil januar, da et nyt system, der kunne kobles til en mobiltelefon, også var klar til Medtronic.</p>
			<p>I dag kan Nils Sommersel og hans kone følge med, når et af de værste mareridt for diabetes-forældre udspiller sig: børnefødselsdag kombineret med svømning og kage bagefter. For selv når Linus svømmer, sender systemet hans blodsukkerniveauer fra sensoren til en modtager i nærheden og op i skyen.</p>
			<p>»Svømning og kage bagefter er en farlig kombi, men med Nightscout kunne jeg pludselig bare sidde og følge med på mobilen uden fysisk at overvåge Linus hele tiden,« siger Nils Sommersel.</p>
			<p><figure class="plugin right zoomable"><img data-original-image="http://ing.dk/sites/ing/files/nightscout-4.jpg" src="http://ing.dk/sites/ing/files/styles/w1120_media_right/public/nightscout-4.jpg?itok=nXFBnBK3" alt=""/><figcaption>Systemet, som familien Sommersel bruger, er baseret på godkendt medikoteknisk udstyr – men koblet sammen ved hjælp af open source-software og -komponenter som denne trådløse modtager, der er koblet op til en smartphone med netforbindelse. (Foto: Das Büro) </figcaption></figure></p>
			<p>Han er dog – som andre Night­scout-brugere – udmærket klar over, at systemet ikke er fejlfrit. Brugere har f.eks. oplevet, at den telefon, der sender data til skyen, fryser eller løber hurtigt tør for batteri. En anden udfordring – som især optager myndighederne – er, at Nightscout- systemet ikke viser præcis de samme blodsukkerniveauer som dem, der ses på insulinpumpen.</p>
			<p>»For det meste er niveauerne fuldstændig ens, men ikke altid,« siger han.</p>
			<h2>Møde bliver et vendepunkt</h2>
			<p>Ikke desto mindre vurderes det, at et par tusinde mennesker bruger Nightscout-systemet, og det er den indirekte grund til, at de amerikanske sundhedsmyndigheder for nylig godkendte et lignende produkt fra Dexcom, kaldet Dexcom Share. Systemet, der ligesom Nightscout kan gøre en diabetikers blodsukkerværdier tilgængelige på en smartphone i real time, havde ligget på hylderne hos Dexcom længe, men var ikke klar til de amerikanske sundhedsmyndigheders (FDA’s) mest strikse godkendelse, klasse 3. Efter et møde mellem FDA og centrale Nightscout-folk slækkede FDA dog voldsomt på kravene til den slags systemer, og pludselig var døren åben for Dexcom og andre firmaer.</p>
			<p>Mødet med FDA var arrangeret af Nightscout-udvikleren Benjamin West, som er nær kollega med danske Ian Jørgensen, der til daglig driver firmaet Line Healthcare Design og de seneste to år har været involveret i udviklingen af Nightscout.</p>
			<p>»Vi var flere, der mente, at vi ikke kunne blive ved med at arbejde helt uafhængigt af FDA, så Benjamin bad om et møde, og selvom FDA har ry for at være utroligt lukkede, så tog de mødet. Nu samarbejder Nightscout med FDA,« siger Ian Jørgensen.</p>
			<p>Mødet med FDA var afgørende på mange måder. Da FDA offentliggjorde, at Dexcom Share var godkendt til markedet, blev Nightscout direkte nævnt som et open source- community, der var pioner med hensyn til at dele data på mobile enheder. Det markerer et markant holdningsskifte hos FDA, der tidligere typisk kom med skeptiske udtalelser om Nightscout i pressen.</p>
			<h2>Open source kunstig bugspytkirtel</h2>
			<p>Men Nightscout-folkene er slet, slet ikke færdige med at presse udviklingen og myndighederne. Allerede sidste sommer fik FDA en fornemmelse af, at Nightscout-projektet havde langt større ambitioner end blodsukkervisning på mobilen, da parret Dana Lewis og Scott Leibrand på en diabetes-konference viste en ny enhed.</p>
			<p>De to havde udviklet en algoritme, der – på basis af blodsukkerværdier hentet fra en sensor ved hjælp af Nightscout – udregnede, hvor meget insulin der skulle til for at bevare den flade kurve. Algoritmen gav anbefalinger; den var et såkaldt  ‘open loop-system’. FDA’s repræsentant ved konferencen, Stayce Beck, opfordrede straks parret til ikke at dele systemet med andre. Skulle det system nogensinde sælges, skulle det med sikkerhed klasse 3-godkendes.</p>
			<p>Men under et halvt år efter tog Lewis og Leibrand deres system et skridt videre – de koblede det til Dana Lewis’ insulinpumpe, så hun i dag i praksis har en kunstig bugspytkirtel – et såkaldt closed loop-system – hvor hun stort set bare skal holde øje med, at det holder blodsukkeret i ro. Kun før måltider skal hun aktivt regulere insulinpumpen.</p>
			<blockquote class="twitter-tweet" data-conversation="none" lang="en">Peace of mind = straight lines = thanks artificial pancreas of mine! <a href="https://twitter.com/hashtag/DIYPS?src=hash">#DIYPS</a> <a href="https://twitter.com/hashtag/OpenAPS?src=hash">#OpenAPS</a> <a href="http://t.co/uya0aQ0Tiu">pic.twitter.com/uya0aQ0Tiu</a>— Dana | #hcsm #DIYPS (@danamlewis) <a href="https://twitter.com/danamlewis/status/577879250822287360">March 17, 2015</a></blockquote>
			<p><em>Et af Dana M. Lewis' tweets, hvor hun fortæller om sin kunstige bugspytkirtel.</em></p>
			<p>Parret fortsætter nu sammen med andre udviklere arbejdet i et open source-projekt, de kalder OpenAPS, med det mål at skabe et ‘referencedesign’ for en myndighedsgodkendt kunstig bugspytkirtel, som industrien frit kan implementere i apparater af forskellige fabrikater.</p>
			<p>Dana og Scott skulle dog vise sig langtfra at være alene med deres opfindelse. For lidt over en måned siden viste den – i de kredse – mytiske ‘Bigfoot’ sig offentligt. Bigfoot var blevet en slags legende i Nightscout-bevægelsen. Der gik rygter om en person, der var et år forud med at vise blodsukkerværdier i real time på en mobiltelefon og for længst havde udviklet sit eget closed loop-system til sin søn. Men han nægtede at dele sine data med andre forældre.</p>
			<p>Teknologi-magasinet Wired havde som eneste medie fået et anonymt interview, og for lidt over en måned siden benyttede Bigfoot så medieopmærksomheden til at stå offentligt frem og annoncere virksomheden Bigfoot Biomedical. Målet er et godkendt closed loop- system om få år. Bigfoot Biomedical har store navne i toppen i form af Lane Desborough – tidligere chefingeniør hos Medtronic – og den tidligere chef for diabetesforskningsfonden JDRF Jeffrey Brewer – og så endelig Bigfoot selv, Bryan Mazlish, tidligere Wall Street-aktiehandler og it-uddannet fra Harvard University.</p>
			<p>Alle tre har de i årevis samarbejdet med firmaer i håb om, at andre ville implementere den efterspurgte teknologi, men har ‘mistet troen på, at industrien når det inden for en tidsramme, der giver mening for vore kære’, som de har sagt i et interview med diabetesmagasinet diaTribe.</p>
			<h2>‘Alt er nemmere’</h2>
			<p>Bryan Mazlishs kone, Sarah Kimball, har type 1-diabetes, men det var først, da deres søn udviklede samme sygdom, at Bryan Mazlish for alvor skulle til at forholde sig til sygdommen. Øjeblikkeligt fandt han det himmelråbende, hvor lidt innovativ industrien var på området. Længe før Nightscout – i 2011 – fik han adgang til familiens Dexcom-apparater og fik vist blodsukkerværdier i skyen. I dag bruger både hans kone og parrets otteårige søn Bryans hjemmebyggede closed loop-system. Det er resultatet af et samarbejde med Sarah Kimball, der også er børnelæge, og massevis af programmering på baggrund af kurver over insulinabsorption, diagrammer over sukkeroptag osv.</p>
			<p>»I to år har jeg ikke bekymret mig om lavt blodsukker. Jeg sover uden bekymringer hele natten, og jeg behøver ikke længere holde mit blodsukker højt, når jeg kører bil eller skal se en patient. Alt er nemmere,« siger Sarah Kimball i et interview med magasinet Diabetes Mine.</p>
		</section></div></body></html>
