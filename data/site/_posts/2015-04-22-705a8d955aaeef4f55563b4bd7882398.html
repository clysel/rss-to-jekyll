---
layout:     post
title: 	    "Datalogi-lektor glæder sig over kritisk Rejsekort-rapport "
post_author:	    Jakob Møllerhøj
post_date:	    Wed, 22 Apr 2015 14:19:38 +0000
post_site:	    www.version2.dk 
post_link:	    http://www.version2.dk/artikel/datalogi-lektor-glaeder-sig-over-kritisk-rejsekort-rapport-151361?utm_medium=feed&utm_source=version2.dk&utm_campaign=it_nyheder
---
<html><body><div><section class="body">
    <p>Lektor i datalogi ved Københavns Universitet Erik Frøkjær glæder sig over den seneste rapport fra Rigsrevisionen, der på flere punkter kritiserer Rejsekortet og de parter, der er involveret i projektet. Overordnet går kritikken på brugervenlighed, forsinkelser af systemet og økonomien.</p>



<p>»Jeg synes det er glædeligt, at vi i offentligheden nu har en samlet, sammenhængende og klar rapport om dette alt, alt for kostbare, meget forsinkede, dårligt designede og på flere måder ret utidssvarende rejsekort. Rapporten bekræfter på alle punkter den kritik som ikke mindst Version2 og Ingeniøren har været primus motor i at bringe frem gennem nu mere end 5 år,« skriver Erik Frøkjær i en mail til Version2.</p>



<p>Frøkjær kalder sagsforløbet, der - som det fremgår af Rigsrevisionens rapport - har døjet med adskillige forsinkelser, for et lærestykke i, hvordan innovation og opbygning af ny infrastruktur ikke skal gribes an.</p>

<p>»Derfor er det særdeles nyttigt med Rigsrevisionens beretning som samler op på meget store dele af de ledelsesmæssige og designmæssige svigt.«</p>

<p>Rigsrevisionen fremhæver, at trafikselskaberne bag rejsekortet har været længe om at komme med løsninger på problemer, såsom at brugerne glemmer at checke ud. Som en forklaring på langsommeligheden, nævner Rigsrevisionen, at trafikselskaberne ikke har kunnet blive enige om at løse den slags problemer.</p>

<p>Erik Frøkjær bemærker, at der er et enkelt, men væsentligt punkt, som den seneste beretning fra Rigsrevisionen ikke tager hånd om. Nemlig takster og priser på rejsekortet. Rigsrevisionen bemærker i den sammenhæng, at Rejsekort A/S’ kundeundersøgelser viser, at rejsekortkundernes tilfredshed med takster og priser i den kollektive trafik er lav, og at rejsekortkunderne opfatter taksterne som uigennemskuelige. I den sammenhæng bemærker Rigsrevisionen også, at takster og priser på rejsekortrejser er en del af et generelt arbejde med at forenkle og harmonisere taksterne i den kollektive trafik.</p>

<p>»Dette arbejde har vi valgt at udarbejde en selvstændig undersøgelse af, som vi vil afrapportere i en kommende beretning,« står der i beretningen fra Rigsrevisionen.</p>

<p>I forhold til takster og priser skriver Erik Frøkjær:</p>

<p>»Også dette punkt har været offentligt påtalt gennem lang tid - og jeg har fremhævet, at fastlæggelse af en harmoniseret takstmodel allerede ved projektet opstart var klart udpeget som et centralt og nødvendigt led for en effektiv udvikling og realisering af rejsekortet. Alligevel ved vi, at heller ikke den knast den dag i dag er blevet løst. Først nu er fremlagt et forsigtigt forslag til en løsningsmodel for takstharmonisering fremkommet på initiativ af, ikke Rejsekortet A/S, men Trafikstyrelsen.«</p>

<p><strong>Læs også:</strong> <a href="http://ing.dk/artikel/faelles-takster-skal-styrke-bus-og-tog-paa-sjaelland-166835">Fælles takster skal styrke bus og tog på Sjælland</a></p>
  </section>

  
      </div></body></html>
