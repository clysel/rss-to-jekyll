---
layout:     post
title: 	    "Personale vasker ikke hænder: Nyt hospitalsdesign kan rette op på hygiejnen "
post_author:	    37996
post_date:	    Thu, 26 Mar 2015 14:20:00 +0000
post_site:	    ing.dk 
post_link:	    http://ing.dk/artikel/personale-vasker-ikke-haender-nyt-hospitalsdesign-kan-rette-op-paa-hygiejnen-174923
---
<html><body><div><section class="body"><p>Hvert år bliver 100.000 danskere syge, og 3.000 dør af infektioner efter indlæggelse, blandt andet pga. dårlig hygiejne på hospitalerne. Det er for mange i et land, der ellers har alle forudsætninger for at være verdensmester i hospitalshygiejne.</p>
			<p>Regeringen reagerede sidste år med at afsætte 17 millioner kroner til en fireårig indsats. Det er ikke ret mange penge. Og da der ikke er opstillet konkrete mål for indsatsen, bliver det svært at vurdere, om den rent faktisk virker.</p>
			<p>Der er da heller ikke meget, der tyder på, at regeringens indsats har kastet andet end sporadiske initiativer af sig. Og for nyligt kunne man på ing.dk læse om den nye database HAIBA, der vil give overblik over, hvilke infektioner man kan risikere at få på hvilke hospitaler.</p>
			<p>Personligt har jeg oplevet flere tilfælde af mangelfuld hygiejne, beskidte overflader og uklare procedurer ved omklædning og håndtering af operationsinstrumenter og derved en øget risiko for sammenblanding af rent og urent udstyr.</p>
			<p><figure class="plugin right zoomable"><img data-original-image="http://ing.dk/sites/ing/files/anette_heidi_sebok.jpg" src="http://ing.dk/sites/ing/files/styles/w1120_media_right/public/anette_heidi_sebok.jpg?itok=7cgYpGQl" alt=""/><figcaption>Anette Heidi Sebök er arkitekt og bygherrerådgiver hos Rambøll og medlem af Byggesocietetets Sundhedsudvalg. </figcaption></figure></p>
			<p>Den gode nyhed er imidlertid, at vi lige nu har masser af muligheder for at gøre en helhjertet og virkningsfuld indsats for hospitalshygiejnen. Flere af de nye supersygehuse er stadig i udviklings- eller opførelsesfasen. Desuden viser aktuelle Rambøll-beregninger, at der er behov for milliardinvesteringer til vedligehold, ombygning og nyanskaffelser, hvis vi skal undgå, at de øvrige sygehuse sakker agterud.</p>
			<p>Vi står således foran mange byggeprojekter, hvor hygiejnen kan tænkes ordentligt ind fra start. For eksempel kan vi investere i mere rengøringsvenlige materialer og designløsninger. Vi kan også redefinere den måde, tekniske anlæg bygges op, f.eks. ventilationssystemer, som tillader desinficering eller gasning af enkelte operations- eller sengestuer.</p>
			<p>En tredje mulighed er at etablere sluser til f.eks. operationsstuer, som minimerer risikoen for at sammenblande rent og urent. Ved at designe og indrette såkaldte sluser, der understøtter omklædnings- og hygiejneprocedurer, hjælpes personalet til at udføre korrekte arbejdsrutiner. Det øger patienternes sikkerhed.</p>
			<p>Og hvorfor ikke i det hele taget benytte os mere af adfærdsunderbyggende designløsninger? Som patient eller besøgende har man typisk meget andet i tankerne og har måske derfor behov for et lille adfærdsregulerende puf til at desinficere hænderne eller benytte sig af andre hygiejneforanstaltninger.</p>
			<p>Pointen er, at vi lige nu står med en gylden mulighed for at skabe hospitaler med indbygget hygiejnehensyn. Den bør vi benytte os af. Og i den forbindelse skal vi huske på, at en investering, der måske synes lidt større, hurtigt tjenes hjem flere gange på den efterfølgende drift. Eksempelvis i form af langt færre genindlæggelser pga. dårlig hygiejne.</p>
		</section></div></body></html>
