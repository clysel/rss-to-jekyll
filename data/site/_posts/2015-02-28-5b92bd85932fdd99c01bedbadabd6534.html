---
layout:     post
title: 	    "Portræt: Putin-kritiker kæmpede en utrættelig kamp"
post_author:	    
post_date:	    Sat, 28 Feb 2015 07:16:40 +0100
post_site:	    politiken.dk 
post_link:	    http://politiken.dk/udland/ECE2567702/portraet-putin-kritiker-kaempede-en-utraettelig-kamp/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Helt til det sidste udfordrede Boris Nemtsov den mægtigste mand i Rusland, 
præsident Vladimir Putin. 
</p><p>
Som oppositionsleder i Rusland ville Nemtsov søndag have ført an i en stor 
demonstration mod styret i Kreml, hvis ikke han fredag aften var blevet 
dræbt af skud i den russiske hovedstad. 
</p><p>
Nemtsov, der blev 55 år gammel, var vicepremierminister i 1990'erne under 
Boris Jeltsin. Han havde inden for de seneste år skrevet en række rapporter, 
der forbinder Putin og præsidentens indercirkel med korruption, og han var 
en af de mest kendte politikere i Ruslands opposition. 
</p><p>
Søndagens demonstration skulle have samlet kritikere af styret for at give 
udtryk for utilfredshed med landets økonomiske deroute og mulige indblanding 
i konflikten i det østlige Ukraine. Den ser nu ud til at blive erstattet af 
en mindehøjtidelighed lørdag. 
</p><p>
Nemtsov var bevidst om, at hans højlydte kritik af Putin kunne få 
konsekvenser. Tidligere i februar sagde han ifølge The New York Times i et 
interview med et russisk magasin, at Putin muligvis ville forsøge at dræbe 
ham. Bemærkningen faldt med en blanding af humor og alvorlighed. 
</p><p>
Nemtsov sagde, at han var »en smule bekymret, men ikke så meget som min mor«. 
</p><p>
Putin: Et lejemord 
</p><p>
I et radiointerview få timer før sin død opfordrede den tidligere 
premierminister moskovitter til at deltage i den planlagte demonstration. 
</p><p>
»Før programmet i dag spurgte han mig, om jeg ikke var bange for at have ham i 
æteren. Det var ikke mig, der skulle være bange«, konstaterer chefredaktør 
Alexej Venediktov fra radiostationen Ekho Moskvij. 
</p><p>
Hvem, der står bag drabet, er stadig uvist, og præsident Putin har fordømt 
det, som han mistænker for at være et lejemord. 
</p><p>
Nemtsov steg til tops i de politiske rækker, efter at hans økonomiske 
reformarbejde som guvernør i storbyen Nisjnij Novgorod blev anerkendt. Han 
faldt dog i unåde hos Putin, som overtog magten fra Jeltsin, og Nemtsov 
etablerede sig herefter som en ledende skikkelse i oppositionen. 
</p><h3>
I medierne 
</h3><p>
Ifølge The Guardian nød han at være i mediernes søgelys, og han lagde aldrig 
fingre imellem, når han gav udtryk for sine holdninger. 
</p><p>
Nemtsovs navn optrådte på en række nationalisters lister over landsforrædere 
og medlemmer af en såkaldt femte kolonne, som arbejder for at undergrave 
staten. 
</p><p>
Fra blandt andet USA's præsident, Barack Obama, og demokratiforkæmper og 
landsfælle Garry Kasparov lyder der dog efter drabet store anerkendelser af 
Nemtsovs arbejde mod korruption og for civile rettigheder. 
</p><p class=" bl-elem">
»Når vi diskuterede, ville Boris sige til mig, at jeg var for utålmodig, og at 
man i Rusland skal leve i lang tid for at kunne opleve forandringer. Nu vil 
han aldrig komme til at opleve det. Hvil i fred«, skriver Kasparov på 
Facebook. 
</p>	
</div>
</div></body></html>
