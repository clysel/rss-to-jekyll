---
layout:     post
title: 	    "Havariundersøger undrer sig: Cockpitdør i Airbus kan åbnes på flere måder "
post_author:	    Ulrik Andersen
post_date:	    Thu, 26 Mar 2015 09:08:00 +0000
post_site:	    ing.dk 
post_link:	    http://ing.dk/artikel/havariundersoeger-undrer-sig-cockpitdoer-i-airbus-kan-aabnes-paa-flere-maader-175076
---
<html><body><div><section class="body"><p>Ifølge flere medier viser lydoptagelser fra det forulykkede Germanwings fly, at den ene pilot brugte flere minutter på et forgæves forsøg på at komme tilbage ind i cockpittet, mens flyet nærmede sig jorden.</p>
			<p>Hvis hændelsesforløbet, som er gengivet af anonyme kilder, der angiveligt er involveret i efterforskningen af flystyrtet, er korrekt, så undrer det teknisk havariundersøger Jan Stephensen fra Havarikommissionen, for piloten og personalet har typisk flere muligheder for at komme ind i cockpittet i nødstilfælde.</p>
			<p>»Inde i kabinen sidder der et panel, hvor personalet kan indtaste en kode, som vil få døren til at åbne,« fortæller han.</p>
			
			<p><aside class="plugin reference video"><a class="content" href="http://ing.dk/video/saadan-virker-cockpitdoeren-i-en-airbus-175075">
			    <img src="http://ing.dk/sites/ing/files/styles/w1120_reference_illustration/public/ff1_1.jpg?itok=u3rg7J76" alt=""/></a>
			  
			</aside></p>
			<p>Kabinepersonalet kan ifølge en manual fra Airbus bruge et panel uden for cockpitdøren til at bede om rutine-adgang eller nød-adgang til cockpittet. Ved rutineadgang trykker personalet på en knap på panelet, og der lyder en alarm i cockpittet. Der har piloten en låseknap, som kan stå i tre positioner: Åben, normal og låst.</p>
			<p>Hvis piloten trykker ‘Åben’, åbner døren med det samme. Hvis piloten ikke reagerer, kan personalet taste en 2-7 cifre lang nødkode ind. Det vil sætte en kontinuerlig alarmlyd i gang i cockpittet. Efter et antal sekunder vil døren åbne, medmindre piloten i kabinen sætter låseknappen på ‘Låst’. Det vil ifølge manualen forhindre, at døren bliver åbnet i 5-20 minutter alt efter, hvad flyselskabet har valgt.</p>
			
			<p>Ifølge New York Times kan man på lydoptagelsen fra flyets sorte boks høre, at der først bliver banket let på døren. Derefter bliver der banket kraftigere og til sidst ‘ kan du høre, at han prøver at smadre døren,’ fortæller avisens anonyme kilde. Men der bliver ikke nævnt noget om de alarmlyde, som et forsøg på at åbne døren via panelet ville udløse.</p>
			
			<p>Og selv om piloten i cockpittet skulle vælge at låse døren - eller hvis de elektroniske låse af en eller anden grund har svigtet, har personalet faktisk en anden mulighed for at komme ind, fortæller Jan Stephensen.</p>
			<p>»Hvis kodelåsene svigter, er der et sted, hvor kabinepersonalet kan trække en sikring, så man får deaktiveret kodelåsene. Derefter burde man kunne komme ind i cockpittet,« fortæller han.</p>
			<p>»Så de har haft to muligheder for at komme ind, selvom døren var låst. Hvis de ellers har kendt til placeringen af sikringen. Der har selskaberne lidt forskellige politiker, og jeg er ikke klar over, om besætningen på dette fly var blevet orienteret om muligheden for at fjerne sikringen.«</p>
			
			<p>Indtil videre vil hverken Germanwings, Airbus eller den franske havarikommission BEA kommentere det hændelsesforløb, som er beskrevet i New York Times og fra nyhedsbureauet AFP.</p>
		</section></div></body></html>
