---
layout:     post
title: 	    "Der er så pænt og uhyggeligt i Europa, you know"
post_author:	    
post_date:	    Sun, 22 Feb 2015 21:30:03 +0100
post_site:	    politiken.dk 
post_link:	    http://politiken.dk/kultur/filmogtv/tvanmeldelser/ECE2558360/der-er-saa-paent-og-uhyggeligt-i-europa-you-know/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4 class="">
Mord uden grænser / The Team</h4>
<div class="fakta-body" data-buildingblock="embedded_factboxlink">
<div class="clearfix m-top5 m-bottom5">
<img class="pol-rating-img" src="http://politiken.dk/graphics/ratings/3_hjerter_red.png" alt="Politiken synes"/></div>
<p>
Krimiserie. Koncept: Kathrine Windfeld. 
</p><p class=" bl-elem">
DR 1. Søndage kl. 20.00.
</p>
</div>
</div><p>
Finn, de afdøde kvinder kender hinanden!«, udbryder en politibetjent til sin 
kollega på et gerningssted på Hotel Europa i København. 
</p><p>
Hun har lige rystet et løst fotografi ud af en børnebog. Det forestiller fire 
smilende luksusprostituerede i bikini. Tre af dem er netop fundet myrdede i 
tre forskellige europæiske byer. 
</p><p>
»Ja, der er fire, der er ikke tre«, svarer Finn dramatisk. »Der er en kvinde 
mere. Og hvem er den fjerde? Og er hun så den næste?«. 
</p><div class="art-quote article-box">
<p class="quote"/>
<blockquote>
<p class="quote-txt">
Anslaget vil så gerne være slagkraftigt uhyggeligt, at det slet ikke er det. 
Der råbes »IT WAS A DARK AND VERY CREEPY NIGHT IN EUROPE! ...«, så 
alle europæere er med 
</p>
</blockquote>
</div><p/><p>
Godt spørgsmål, Finn. Vi er alle med. Vi er helt vildt meget med. 
</p><h3>
'European noir' 
</h3><p>
Faktisk er vi er alt, alt for meget med i DR’s krimiserie ’Mord uden grænser’ 
(’The Team’), der er skabt som et europæisk samarbejde og vil fortælle om 
kriminalitet og politi uden landegrænser. Men de to første afsnit er lidt, 
som hvis en dansk skiguide med en megafon havde fået til opgave at fortælle 
en gyser på engelsk på en bjergtop til 100 internationale skigæster. »CAN 
EVERYBODY HEAR ME?«. 
</p><p>
Ambitionen med ’The Team’ har vel været at omforme de mange stærke ’nordic 
noir’-succeser som ’Broen’ og ’Forbrydelsen’ til en slags stort opsat 
’european noir’, en ny, skummel, lækkervoldelig krimidis med stærke kvinder 
og myrdede kvinder og en enkelt flot helt, som et internationalt publikum 
kan fetichere. 
</p><p>
Den konceptuerende instruktør, Kathrine Windfeld, samt de to hovedforfattere, 
Mai Brostrøm og Peter Thorsboe, der har lavet ’Rejseholdet’, ’Ørnen’ og 
’Livvagterne’, har således sat ingredienser fra tidens stærke serier sammen 
på en formel, hvis største originale ambition forbliver selve 
produktionsrammen: at rejse penge i både Danmark, Sverige, Tyskland, 
Schweiz, Østrig og Belgien. 
</p><h3>
Flere dødsfald i Europa 
</h3><p>
Det må have været et helvedes arbejde. Og Europa ser godt nok også både rigtig 
klamt ud blandt de illegale tvangsarbejdere og køligt dekadent ud i den 
kriminelle overklasse, og det ser rigtig storslået ud i al dets friske 
vandrenatur. Det er flot filmet. Det ser lækkert ud. Nogle 
spændingselementer holder. Men nuance og originalitet udebliver. 
</p><p>
I åbningsscenen følger vi en heftigt skurkagtiggjort bilist på vej gennem 
Europa på besøg hos den ene forskrækkede prostituerede efter den aften. I 
bilruden hænger et kvindeportræt i en kæde og dingler som et lumsk motiv. 
Der er trykket på alle brummende, rislende, hvinende, pulserende 
gyserlydsknapper. Og anslaget vil så gerne være slagkraftigt uhyggeligt, at 
det slet ikke er det. Der råbes »IT WAS A DARK AND VERY CREEPY NIGHT IN 
EUROPE! ...«, så alle europæere er med. 
</p><p>
Og når nu det skal være europæisk, så er det ikke bare – som krimigenrens 
fortærskede og småperverse konvention foreskriver – en enkelt prostitueret 
kvinde, vi selvfølgelig finder myrdet og maltrakteret på spektakulær vis, 
men hele tre (snart fire, som Finn har gættet) styk i forskellige europæiske 
lande. 
</p><h3>
Inspektør flås ud af idyllen 
</h3><p>
Lars Mikkelsen spiller en dansk politiinspektør, der tidligere var 
sportsvogns-bad boy, men nu venter barn, og som flås ud af idyllen, da han 
inviteres til et europæisk ’joint investigation team’. Hans tidligere 
elskerinde står for den tyske efterforskning. Så har vi lidt klassisk 
indestængt romantisk privatbegær til at krydre dramaet. 
</p><p>
Den belgiske efterforsker, Alicia Verbeek (Veerle Baetens), er den 
intelligente, ambitiøse (ergo ikke forfængelige/feminine) Saga Norén/Lisbeth 
Salander, der ungdommeligt cykler fra sted til sted og glemmer at rede sit 
hår. 
</p><p>
De er forventelige typer uden kant. Ligesom den meget rige skurk, der drikker 
cognac i badekåbe og varsler storkapitalistisk konspiration, og de primitive 
håndlangerskurke, der smiler ondt og siger <i>goodbye</i>, før de 
skyder. 
</p><p class=" bl-elem">
Mens serien, i øvrigt spækket med lækker og smart kommunikationsudstyr, hylder 
de europæiske efterforskere som heltemodige og samarbejdseffektive håb for 
den europæiske fremtid, så bliver serien ufrivilligt et bevis på besværet 
ved samme. DO YOU KNOW WHAT I MEAN? 
</p>	
</div>
</div></body></html>
