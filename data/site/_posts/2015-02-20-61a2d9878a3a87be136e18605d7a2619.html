---
layout:     post
title: 	    "Jydsk elselskab går til kamp mod narko-fabrikkers strømtyveri"
post_author:	    Sanne Wittrup
post_date:	    Fri, 20 Feb 2015 11:40:04 +0000
post_site:	    ing.dk 
post_link:	    http://ing.dk/artikel/jydsk-elselskab-gaar-til-kamp-mod-narko-fabrikkers-stroemtyveri-174267
---
<html><body><div><section class="body"><p>Strømtyveri til de såkaldte skunk-fabrikker samt snyd med magneter på elmålere er nu blevet så alvorligt et problem for energiselskabet SE, at man indgår et partnerskab med det lokale Syd- og Sønderjyllands Politik for at få stoppet tyveriet.</p>
			<p>En typisk skunkproducent bruger omkring 100.000 kWh om året, hvilket svarer til 25 husstandes årlige forbrug. Sidste år kostede skunk-laboratorier således det jyske elselskab 850.000 kroner.</p>
			<p>Regningen ender hos resten af elkunderne i området. Det vil SE ikke byde sine kunder og indgår derfor et partnerskab med politiet:</p>
			<p>»Det betyder ikke, at vi nu skal ud og overvåge vores ejere og kunder. Vi skal derimod hjælpe til, når politiet har brug for det. Og så skal vi sikre, at det bliver mere end almindeligt besværligt fremover at snyde os, vores kunder og ejere«, forklarer Michael Østergaard, direktør for SE Energinet i en <a href="http://www.se.dk/privat/om-se/presse/pressemeddelelser#/">pressemeddelelse</a>.</p>
			<h2>Strømtyveri i hele landet</h2>
			<p>Også elselskaber i andre landsdele er plaget af tyverier i forbindelse med skunk-fabrikker. Først på året kom det således frem, at skunk-producenter i 2013 og 2014 havde stjålet strøm for 2,1 mio. kroner fra Energi Fyn, ligesom Dong Energy oplyste til DR Fyn, at man har sager kørende, som repræsenterer et samlet krav på tre millioner kroner.</p>
			<p>I skunk-laboratorierne udvinder man rusmidlet skunk af cannabisplanter, der dyrkes indendørs i helt almindelige villaer.</p>
			<p>Tyveri af de store mængder strøm sker enten ved at tyvene bryder elmåleren op, så målerskiven ikke kan dreje rundt. Eller ved at tyvene bryder ind i et nærliggende kabelskab og selv tilslutter et kabel uden om måleren og ind i ejendommen.</p>
			<p>SE oplever også, at nogle privat-kunder fifler med at sætte små magneter på elmålerne for at forstyrre målingen. Det har ikke være muligt at få oplyst, hvordan dette foregår i praksis på de moderne, fjernaflæste målere, som SE har opsat hos alle sine kunder.</p>
			<h2>Montører spotter tyveri</h2>
			<p>SE oplyser, at man dog er blevet bedre til at opspore tyverierne, hvilket ofte sker i samarbejde med politiet.</p>
			<p>Blandt andet har SE installeret målere, som kan opspore usædvanligt forbrug af elektricitet, ligesom energiselskabets montører er blevet bedre til at spotte snyderiet.</p>
			<p>Syd- og Sønderjyllands politi er glade for det nye partnerskab med SE:</p>
			<p>»Vi håber, at syd- og sønderjyderne sætter fokus på, at nogle er kriminelle på det her område. Vi har brug for, at borgerne fortæller politiet om det, når nogen stjæler strøm fra fællesskabet,« siger specialkonsulent Christian Østergård fra Det Kriminalpræventive Sekretariat ved Syd- og Sønderjyllands Politi.</p>
		</section></div></body></html>
