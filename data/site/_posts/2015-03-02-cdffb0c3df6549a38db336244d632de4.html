---
layout:     post
title: 	    "Satellitbilleder: Tropisk skov på størrelse med Norge bliver ryddet hvert femte år"
post_author:	    Thomas Djursing
post_date:	    Mon, 02 Mar 2015 05:46:23 +0000
post_site:	    ing.dk 
post_link:	    http://ing.dk/artikel/satellitbilleder-tropisk-skov-paa-stoerrelse-med-norge-bliver-ryddet-hvert-femte-aar-174445
---
<html><body><div><section class="body"><p>Endnu en gang viser billeder fra satellitter en noget anden udvikling i vegetationen på Jorden, end FN’s fødevareorganisation FAO skitserer.</p>
			<p>Analyser af satellitbilleder gennem 20 år af klodens tropiske træer viser nemlig, at skovhugsten er steget med 62 procent, hvilket står i grel modsætning til FAO’s udmeldinger om, at skovhugsten kun stiger 25 procent.</p>
			<p>FAO’s oplysninger er baseret på rapporter fra folk på jorden i de enkelte lande, og det er ikke første gang, at der har været uoverensstemmelse mellem landenes opgørelser og satellitbilleder. I oktober sidste år kunne Ingeniøren berette, hvordan satellitbilleder viste, at klodens ørkener var begyndt at skrumpe ind, stik modsat udmeldingerne fra FAO.</p>
			
			<p>De nye analyser af verdens tropiske træer er udført af forskere ved University of Maryland i USA, der har udgivet deres resultater i American Geophysical Union. Det er første gang, at skovhugst på tværs af regioner er blevet analyseret via satellitbilleder.</p>
			<p>Forskerne fået et computerprogram til at gennemgå 5.444 satellitbilleder med en opløsning på 100 gange 100 meter fra årene 1990, 2000, 2005 og 2010.</p>
			<p>Analyserne viste, at i perioden fra 1990 til 2000 forsvandt 15.000 kvadratkilometer skov om året. Men fra 2000 til 2010 var tabet af tropisk skov oppe på 25.000 kvadratkilometer om året. Det svarer til at skære et skovområde svarende til Sri Lanka væk hvert år – eller et skovområde svarende til Norge hvert femte år.</p>
			<p>Mellemamerika havde den største vækst i skovhugst sammen med Brasilien og dele af Asien. I Afrika var stigningen i skovhugst lavest.</p>
			<p>Geograf Douglas Morton fra Nasa Goddard Space Flight Center finder det ikke underligt, at skovhugsten stiger voldsomt. Han peger på den stigende brug af maskiner i industrien.</p>
			<p>»I 1960’erne brugte vi økser, i 1970’erne brugte vi motorsave, og i 00’erne tog vi traktorer i brug,« siger han til <a href="http://www.sciencedaily.com/releases/2015/02/150225151839.htm">Science Daily</a>.</p>
		</section></div></body></html>
