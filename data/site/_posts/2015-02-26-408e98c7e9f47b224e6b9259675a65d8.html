---
layout:     post
title: 	    "Sprængt akillessene udløser første DM-afbud i 30 år"
post_author:	    
post_date:	    Thu, 26 Feb 2015 13:43:01 +0100
post_site:	    politiken.dk 
post_link:	    http://politiken.dk/sport/ECE2564312/spraengt-akillessene-udloeser-foerste-dm-afbud-i-30-aar/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
»Jeg kommer selvfølgelig. Men det bliver på krykker«. 
</p><p>
De danske mesterskaber i bordtennis er nærmest synonyme med Allan Bentsen. 
</p><p>
Med 50 guldmedaljer vundet i herresingle, herredouble, mixed double og for 
hold er han alle tiders mest vindende, når det handler om DM, og det er vel 
at mærke medaljer, der er hentet jævnt fordelt over en periode på 25 år. 
</p><p>
Allan Bentsen har således vundet DM-titler de seneste ni år i træk, og han har 
vundet medalje i herresingle i 23 af de foregående 24 år. Men det bliver 
ikke til nogen i år.
</p><h3>
Tabte finalen til Jonathan Groth sidste år
</h3><p>
For 22. januar sluttede sæsonen brat for den 46-årige tidligere europamester 
for hold, da han under træningens nærmest sidste bold sprængte akillessenen.
</p><p>
»Og jeg som altid har brugt så meget tid på at fortælle, at jeg aldrig har 
været skader. Jo syg, lidt ondt i armen og en meniskskade, som kostede 10 
dages pause, men nu kan jeg jo ikke en gang bære en kop kaffe fra det ene 
sted til det andet, fordi jeg humper rundt på krykker«, konstaterer Allan 
Bentsen med selvironisk overskud.
</p><p>
Så når DM i den kommende weekend afvikles i Odense Idrætshal bliver det uden 
deltagelse af Allan Bentsen for første gang i 30 år, og selv om Bentsen er 
blevet 46 år, holder han stadig så højt niveau, at der er tale om den 
tabende finalist i herresingle fra sidste års DM.
</p><p>
Det vandt Jonathan Groth, og den 22-årige forsvarende mester er favorit til at 
hjemføre DM-guldet for fjerde år i træk.
</p><p><b class="ext-link">2014</b><a class="embeddedlink" href="http://politiken.dk/sport/ECE2223482/sejre-over-17-aarig-og-45-aarig-rekordmand-sikrer-dm-hattrick/">Sejre over 17-årig og 45-årig rekordmand 
sikrer DM-hattrick</a></p><p>
Pernille Agerholm er forsvarende mester i damesingle, men hun bliver hårdt 
udfordret af de foregående otte års danske mester, Mie Skov, der efter en 
længere pause fra bordtennissporten atter stiller op ved DM.
</p><h3>
Far og datter stiller op i mixed double
</h3><p>
Det samme gør Carsten Egeholt. Naturligvis. For selv om Allan Bentsens skade 
afbryder 29 års uafbrudt DM-deltagelse, så overgås han i den sammenhæng af 
den 49-årige Egeholt, der er med ved DM for 36. år i træk.
</p><p>
Egeholt har vundet seks bronzemedaljer i herresingle, senest i 2005, da han 
også vandt DM-guld i mixeddouble sammen med Susanne Pedersen.
</p><p>
I år stiller Carsten Egeholt dog op med en noget yngre makker, idet han i 
mixed double deltager sammen med sin 17-årige datter, Sofie Bang Egeholt, 
der er seedet som nummer 10 blandt de 15 tilmeldte i damesingle.
</p><p>
Carsten Egeholt fylder 50 år i næste uge, hvilket dog ikke rækker til at gøre 
ham til weekendens ældste DM-deltager. 
</p><p class=" bl-elem">
Den 'titel' tager 56-årige Jannik Larsen fra Virum, mens 12-årige Daniel 
Simonsen fra Hillerød er den yngste.
</p>	
</div>
</div></body></html>
