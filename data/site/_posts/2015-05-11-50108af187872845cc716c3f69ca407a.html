---
layout:     post
title: 	    "Khader kæmper med formen i ny, rodet bog"
post_author:	    
post_date:	    Mon, 11 May 2015 19:31:14 +0200
post_site:	    politiken.dk 
post_link:	    http://politiken.dk/kultur/boger/faglitteratur_boger/ECE2663990/khader-kaemper-med-formen-i-ny-rodet-bog/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4 class="">
Naser Khader: Hjertet bløder.</h4>
<div class="fakta-body" data-buildingblock="embedded_factboxlink">
<div class="clearfix m-top5 m-bottom5">
<img class="pol-rating-img" src="http://politiken.dk/graphics/ratings/3_hjerter_red.png" alt="Politiken synes"/>
</div>
<p>
Arabisk forår og opløsning. Mellemøsten. People’s Press. 266 
sider, 300 kroner. 
</p><p class=" bl-elem">
Har du Pluskort,får du 15 procent rabat på lagerførte bøger i Boghallen eller 
fri levering hos Saxo.com. Læs mere på politiken.dk/plus.
</p>
</div>
</div><p>
Når Naser Khaders mor taler, bliver hans børn altid bange for, at farmor 
skælder ud. 
</p><p>
Det gør hun ikke, men fordi hans børn er vokset op i Danmark, er de ikke vant 
til, at der bliver talt så højt og kropsligt. 
</p><p>
»På arabisk taler man med armene, øjnene og hele kroppen«, fortæller Naser 
Khader i sin nye bog. 
</p><p>
Bogen handler nu hverken om Naser Khader, hans børn eller mor. Den handler om 
udviklingen i Mellemøsten i de fire år, der er gået siden det arabiske 
forår. Men eksemplet viser den styrke og autenticitet, hvormed netop Naser 
Khader kan formidle, når han fortæller om det arabiske. For som han skriver: 
</p><p>
»Det arabiske sprog er en nøgle til den arabiske verdens kultur«. 
</p><h3>
Et stykke folkeoplysning 
</h3><p>
Som læser føler man sig i gode og kyndige hænder. Naser Khader ved, hvad han 
taler om, når han til sin pennefører, journalist Stig Matthiesen, fortæller 
om fremgange og tilbageslag i de arabiske lande, der står ham så nær. 
</p><p>
Khader er søn af en palæstinensisk far og en syrisk mor, han er historisk og 
kulturelt meget vidende, og så er han engageret, nogle gange til et punkt, 
hvor det trumfer hans klarsyn. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/debat/profiler/engelbreth/ECE2628931/soeren-pape-og-naser-khader-forsoeger-desperat-at-redde-deres-parti/">Søren Pape og Naser Khader 
forsøger desperat at redde deres parti</a></p><p>
Som for eksempel når han fortæller, at USA’s politik i Mellemøsten »har været 
præget af mange løfter og mindre handling«. <i>Well</i>, 
efter et årti med tre krige i kufferten – Irak, Libyen og nu Islamisk Stat – 
kan man vel ikke just sige, at <i>Uncle Sam</i> har ligget på den lade side. 
</p><div class="art-quote article-box">
<p class="quote"/>
<blockquote>
<p class="quote-txt">
De fleste vil blive klogere af at læse Khaders udlægning af udviklingen, og de 
vil blive underholdt, fordi den er fortalt med både kærlighed og 
sørgmodighed.
</p>
</blockquote>
</div><p/><p>
Khader beskriver bogen som »et stykke folkeoplysning om en verden, jeg kender 
meget til og holder af«, og den ambition lever bogen op til. De fleste vil 
blive klogere af at læse Khaders udlægning af udviklingen, og de vil blive 
underholdt, fordi den er fortalt med både kærlighed og sørgmodighed. 
</p><p>
»I øjeblikket er der en arabisk motorvej med overskriften brød, arbejde og 
frihed. Så er der en sidevej med grimme, uvaskede, langskæggede mænd og en 
parallelvej med frihedskæmpere. I stedet for at skyde løs mod araberne som 
en samlet flok, så bør de mange skeptikere snarere bakke op om dem, der 
faktisk forsøger at bekæmpe mørkemændene og despoterne«. 
</p><p>
Bogen hedder ’Hjertet bløder’, og man mere end aner på Khader, at øjet græder. 
For han er kun alt for klar over, at frihedskæmperne har det svært, især i 
hans elskede Syrien, som hovedparten af bogen handler om. 
</p><h3>
En forvirrende mosaik
</h3><p>
Rigtig vellykket er bogen desværre ikke. Hertil er den for tilfældigt 
redigeret. Den har alle de rigtige komponenter, de er bare dårligt sat 
sammen. Den består af en masse små kapitler, nogle på blot en sides penge. 
</p><p>
Det ene øjeblik handler det om storpolitik og russernes stilling i det 
internationale skakspil om Syrien, det næste øjeblik om europæiskmuslimske 
kvinder, der ender som sexslaver hos Islamisk Stat. Lidt senere handler det 
så om Putin igen. 
</p><p>
Her er end ikke gjort ansatser til en tematisk inddeling, som ville få bogen 
til at indbyde til en mere afrundet læseoplevelse. I stedet går vi hele 
tiden i gang med noget nyt. Forlaget kalder det »en mosaik af 76 korte og 
oplysende kapitler«. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/debat/profiler/mrutyuanjai_mishra/ECE2633748/sig-nej-til-nazi-islamisme-nazi-hinduisme-og-nazi-kristendom/">Sig nej til nazi-islamisme, 
nazi-hinduisme og nazi-kristendom</a></p><p>
Det lyder eksotisk, hvad det sikkert også ville være, hvis det var skrevet med 
den essayistiske kvalitet, som denne form kræver. Det er det ikke, og det 
forventer man sådan set heller ikke. Naser Khader har andre kvaliteter, 
herunder en masse skarpe iagttagelser om årsagerne til udviklingen i Syrien. 
</p><p>
Han tilsætter hele tiden sine personlige vurderinger og frontberetninger, og 
det fungerer for det meste fint. Det er jo ikke en videnskabelig rapport. 
</p><p>
Nogle gange bliver det dog for kækt og udokumenteret, for eksempel når han 
fortæller, at Assad selv har planlagt og orkestreret opkomsten af Islamisk 
Stat: »Hvad nu, hvis strategien var at skabe et monster, der er værre end 
ham selv? I det lys var det en genistreg«. 
</p><p>
Khader har i de senere år haft sin gang som senioranalytiker i den 
neokonservative tænketank Hudson Institute, og det er man ikke i tvivl om, 
når man læser om hans aktivistiske drømmerier og den konstante, nærmest <i>Tea 
Party</i>-raslende nedsabling af ’Ordbama’. 
</p><p><b class="ext-link">LÆS DEBAT </b><a class="embeddedlink" href="http://politiken.dk/debat/ECE2661843/jo-gu-er-det-terror/">Jo, gu’ er det terror</a></p><p>
Khader er som bekendt også konservativ politiker i Danmark, han stiller op til 
det kommende folketingsvalg, og er konceptmageren bag den konservative krig 
mod naziislamisme, hvilket også får et lille løsrevet kapitel med i bogen. 
</p><p>
Nogle vil måske mene, at det er upassende at blande dansk politik ind i en bog 
som denne. Men det er det nu ikke: Danmark er for længst vævet sammen med 
Mellemøsten; vi flyver bombetogter dernede og modtager flygtninge derfra. 
</p><p class=" bl-elem">
At Naser Khader har fået <i>nazi nazi nazi</i> på hjernen, kan man 
derimod godt mene. Men det er en anden sag. 
</p>	
</div>

</div></body></html>
