---
layout:     post
title: 	    "Kronik: Affaldsforbrænding – et nyt dansk vindmølleeventyr "
post_author:	    37996
post_date:	    Thu, 23 Apr 2015 13:35:11 +0000
post_site:	    ing.dk 
post_link:	    http://ing.dk/artikel/kronik-affaldsforbraending-et-nyt-dansk-vindmoelleeventyr-175598
---
<html><body><div><section class="body">
			<p>Spørg folk i Japan eller Sydkorea, om de er trætte af kinesernes stigende og stærkt forurenende brug af kul til energiproduktion. Eller spørg kineserne selv. Her er svaret et klart og rungende ja, og derfor har regeringen i Kina erklæret krig mod luftforureningen.</p>
			<p>Kina er nemlig det land i verden, der bruger mest kul til at producere energi – med deraf følgende luftforurening og CO2-udledning. Ikke bare til gene i Kina men i samtlige Kinas nabolande.</p>
			<p>I Europa er udfordringen den samme. Forurening og CO2-udledning respekterer ikke landegrænser, så miljøproblemer i Polen er ikke blot et polsk anliggende. Det ville være nemmere, hvis vi bare kunne koncentrere os om os selv, men klima- og energispørgsmål er pr. definition globale.</p>
			<p><figure class="plugin right zoomable"><img data-original-image="http://ing.dk/sites/ing/files/25se1suste_bonen_008.jpg" src="http://ing.dk/sites/ing/files/styles/w1120_media_right/public/25se1suste_bonen_008.jpg?itok=zzkqF1dI" alt=""/><figcaption>Ulla Röttger er direktør i Amager Ressource Center. </figcaption></figure></p>
			<p>En af verdens store miljøsyndere er affald på lossepladser. Deponering af affald fører til udledning af metan, og metangas er en drivhusgas, der er 23 gange kraftigere end CO2.</p>
			<p>I 15 af EU’s 28 medlemslande deponeres mere end 50 procent af affaldet på lossepladser. Bare i Polen bliver 75 procent af affaldet deponeret – det svarer til mere end 7.000 millioner ton affald årligt. Og billedet bliver kun værre, hvis man tager de globale briller på.</p>
			<p>Befolkningstilvæksten er eksplosiv, storbyer bliver til megabyer, og affald i stadigt større mængder smides på losseplads til skade for miljøet lokalt og den globale opvarmning. Konkret estimeres det, at affaldsmængderne på verdensplan vil fordobles fra 1,3 milliarder ton i 2012 til 2,2 milliarder ton i 2025, men tallet kan vise sig langt højere. Langt størsteparten vil ende på en losseplads.</p>
			<p>Men ikke i Danmark. På affaldsområdet kan Danmark nemlig – med god ret – betragtes som et lille lys i mørket i et ocean af skrald.  Særligt i forhold til at udnytte energiressourcen i affaldet gennem forbrænding udmærker Danmark sig i forhold til resten af verden.</p>
			<p>På den måde har Danmark gennem affaldsforbrænding i årevis slået to klimafluer med ét smæk. Vi har stort set taget lossepladser ud af ligningen og samtidig gjort os selv mindre afhængige af kul. Og det er resten af verden ved at få øjnene op for.</p>
			<p>Der går ikke en uge, uden at en udenlandsk delegation kommer til Danmark for at se vores affaldsløsninger. Og særligt opførelsen af Amager Ressource Centers nye kraftvarmeværk, Amager Bakke, tegnet af Bjarke Ingels, tiltrækker sig verdens opmærksomhed. Fra Estland, Kina, Mexico, Ghana, Mongoliet og mange andre lande kommer man til Amager for at høre mere.</p>
			<p>Og det nye anlæg <em>er</em> også imponerende. Blot få kilometer fra Københavns centrum vil vi 2017 have verdens mest energieffektive og miljørigtig affalds-forbrændingsanlæg. Amager Bakke vil udnytte mere end 100 procent af energiindholdet i affaldet og producere el og varme til hovedstadens virksomheder og borgere, på en måde hvor røgen renses for mere end 99 procent af de skadelige stoffer. Hertil kommer, at anlæggets kapacitet tillader en fleksibel drift, der muliggør både el- og varmeproduktion, når behovene er der.</p>
			<p>På bundlinjen står, at vi i Danmark mestrer en grøn miljøteknologi – på både rådgivnings- og produktionssiden – der på grund af den globale befolkningsvækst er massiv efterspørgsel på internationalt.</p>
			<p>En efterspørgsel man mærker hos de danske leverandører. Spørg for eksempel hos Vølund i Esbjerg, der leverer ovnene til Amager Bakke. Her har man de seneste to år – med Amager Bakke som reference – landet fem nye internationale kæmpekontrakter og opnået den største ordrebeholdning nogensinde. Eller spørg de mere end 80 danske underleverandører, der leverer til det nye værk.</p>
			<p>Amager Bakke repræsenterer, allerede inden anlægget står færdigt, en dansk styrkeposition med et globalt vækstperspektiv i milliardklassen. Affaldsforbrænding er klar til at blive et nyt vindmølleeventyr til gavn for klimaet globalt og jobtilvæksten her i Danmark.</p>
			<p>Men det forudsætter, at det politiske system spiller med, og en global succes er betinget af, at der eksisterer et hjemmemarked. Og her har vi stadig en udfordring.</p>
			<p>Intentionen om at genanvende mere, som er den røde tråd i regeringens ressourcestrategi, er fornuftig, men vi må passe på, at vi i forsøget på at tale genanvendelse op, ikke får talt energiudnyttelse af affaldet gennem forbrænding ned. Det bør ikke være enten eller – det bør være både og.</p>
			<p>I den debat, der fulgte i kølvandet på regeringens ressourcestrategi, kunne man godt få det indtryk, at affaldsforbrænding er den største af alle miljøsyndere. Det billede er totalt misvisende.</p>
			<p>Sandheden er, at den teknologi, der benyttes på moderne affalds-kraftvarmeværk, vil betyde, at energiressourcen i affaldet udnyttes maksimalt, samtidig med at miljøet beskyttes. At udbrede forbrændingsmetoden globalt, således at affaldet ikke smides på losseplads, vil repræsentere et miljø- og klimamæssigt kvantespring globalt.</p>
			<p>Vi har med vindmøllerne vist at vi som samfund ved fælles hjælp, kan fremme en industri globalt, til gavn for dansk økonomi, klima og miljø. Det skal vi gøre igen. I Danmark og i Polen. Og naturligvis også i Kina og resten af verden.</p>
		</section>
		  </div></body></html>
