---
layout:     post
title: 	    "Liste: Rifbjergs værker og Politiken-anmeldernes domme"
post_author:	    
post_date:	    Sun, 05 Apr 2015 21:48:00 +0200
post_site:	    politiken.dk 
post_link:	    http://politiken.dk/kultur/boger/ECE2616729/liste-rifbjergs-vaerker-og-politiken-anmeldernes-domme/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Med udgivelsen 'Under vejr med mig selv' i 1956 begyndte Klaus Rifbjergs 
forfatterskab med lyrik, og det endte som historisk med både prosa, 
journalistik, kritik, essays, børnebøger, dagbøger og manuskripter til film, 
tv, revy, teater og radio. 
</p><p><b class="ext-link">NEKROLOG</b><a class="embeddedlink" href="http://politiken.dk/kultur/boger/ECE2616661/danmarks-roterende-dreng-nummer-eet/">Danmarks roterende dreng nummer eet</a></p><p>
Mere end 200 værker har Klaus Rifbjerg udgivet. Og hertil kommer de mere end 
130 kronikker, Rifbjerg har bragt i Politiken - første gang i 1957. 
</p><p>
Det viser en opgørelse fra Politikens Bibliotek, der her forsøger at give et 
overblik over Rifbjergs forfatterskab med en række udvalgte værker og et 
udsnit af Politiken-anmeldernes dertilhørende reaktioner: 
</p><p/><h3>
Digtsamlinger 
</h3><ul><li class=" bl-elem"><b>Under vejr med mig selv</b> (1956)</li></ul><ul><li class=" bl-elem"><b>Konfrontation </b>(1960)<br/>
Anmeldt i Politiken 8. november 1960 af Tom Kristensen: »Selvfølgelig slutter 
Klaus Rifbjerg sin digtsamling så drastisk, at jeg føler mig som en 
bedaget skønånd. Men al respekt for et stort og hensynsløst talent«.</li></ul><ul><li class=" bl-elem"><b>Camouflage. Et digt</b> (1961)<br/>
Anmeldt i Politiken 21. oktober 1961 af Tom Kristensen: »Lad os anmode de 
højere magter om, at der ikke hver måned bliver udsendt et sådant 
litterært eksperiment som Klaus Rifbjergs 83 sider lange digt 
Camouflage, som en anmelder i løbet af få dage skal tage stilling til, 
for det vil blive livsfarligt – for anmelderen. Sindsforvirring! 
Selvmord! (Og alle forfattere ville ånde lettet op netop af denne grund 
og udnævne Klaus Rifbjerg til æresmedlem af deres forening)«.</li></ul><ul><li class=" bl-elem"><b>Amagerdigte </b>(1965)<br/>
Anmeldt i Politiken 15. oktober 1965 af Niels Barfoed: »Rifbjerg fortæller en 
masse for at fortroliggøre – meget mere end nogen sinde i sin lyrik. 
Udførligt, slentrende, påpegende. Til tider ligefrem hyggeligt«. </li></ul><ul><li class=" bl-elem"><b>Stederne</b> (2011)<br/>
Anmeldt i Politiken 15. december 2011 af Kim Skotte: »'Stederne' er en af de 
mest rifbjergske af alle hans digtsamlinger. Struttende af R-vitaminer 
og saftsuseme stik modsat af magelig. Her er ingen illusioner eller 
noble sværmerier for formstøbte konklusioner, »fordi det er så skide 
banalt med lysten &amp; / liderligheden og den underliggende rædsel / 
der bliver tilbage / når alt andet er sagt«. Kun livet og døden, 
sansningen og rumsterstangen, som må ruske op i det spæge kød og træge 
sprog«. </li></ul><ul><li class=" bl-elem"><b>Fut fut fut </b>(2014)<br/>
Anmeldt i Politiken 19. maj 2014 af Thomas Bredsdorff: »Der er fine detaljer 
i det lange digt. Men det er i bogens korte digte, man rejser hele 
vejen på 1. klasse. Her er energi, billedrigdom, stærke følelser sat på 
papiret af en mand, der fortsat har hele sit formidable register under 
kontrol. Den mand behøver ikke frygte nogen tylvtestrid«.</li></ul><h3>
Romaner 
</h3><ul><li class=" bl-elem"><b>Den kroniske uskyld </b>(1958)<br/>
Anmeldt i Politiken 3. oktober 1958 af Tom Kristensen: »Klaus Rifbjerg, der 
allerede har slaaet sit navn fast som lyriker med samlingerne 'Under 
vejr med mig selv' og 'Efterkrig', debuterer i dag med romanen 'Den 
kroniske uskyld',som nok skal vække forargelse med sit ordforraad, der 
enkelte steder endogsaa kan misforstaas som blasfemi, en som ogsaa vil 
rejse en vild diskussion om spørgsmaalet: Er den danske ungdom af i dag 
virkelig saadan?«.</li></ul><ul><li class=" bl-elem"><b>Operaelskeren</b> (1966)<br/>
Anmeldt i Politiken 14. oktober 1966 af Niels Barfoed: »Rifbjerg er 
betydeligere end den roman, han har fået ud af sin professor trods de 
pragtfulde poetiske nys, han også har aflokket ham, fordi han jo skriver 
som en engel eller ørn – for nu at blive i bogens fuglesprog«.</li></ul><ul><li class=" bl-elem"><b>Marts 1970</b> (1970)<br/>
Anmeldt i Politiken 13. oktober 1970 af Bent Mohn: »Det sensationelle ved 
nyheden ’Marts 1970’ er dels, at den målt med, hvad Rifbjerg har forvænt 
os med, er usædvanlig ringe, dels og især at den så åbenlyst og 
skamløst dyrker og flirter med sensationen, med de personlige 
udleveringer, de grove spark i løgsaucen, eller hvad det hedder i dag. 
Om man mores må afhænge af læserens egen moral«.</li></ul><ul><li class=" bl-elem"><b>Nøleren</b> (2012)<br/>
Anmeldt i Politiken 9. september 2012 af Bjørn Bredal: »Ingen kan som 
Rifbjerg rammes af apnø og falde i søvn midt i sin egen sætning, men så 
vågner han op til dåd igen, læseren gør det samme, og man sluger med 
fryd den lille roman som en fortælling OGSÅ om det 20. århundredes 
kunst- og kulturhistorie, om ideer og filosofi«.</li></ul><h3>
Noveller og essays 
</h3><ul><li class=" bl-elem"><b>Og andre historier </b>(1964)</li></ul><ul><li class=" bl-elem"><b>Så kom en hæslig jæger </b>(2010)<br/>
Anmeldt i Politiken 27. maj 2010 af Bjørn Bredal: »Ikke siden Tom Kristensen 
har dansk litteratur haft en forfatter, der i den grad kan, når han 
skal. Rifbjergs forhold til sproget er lige så stensikkert som jægerens 
til skuddet eller tegnerens til stregen«.</li></ul><ul><li class=" bl-elem"><b>Intet sikkert abnormt </b>(2013)<br/>
Anmeldt i Politiken 23. april 2013 af Bjørn Bredal: »'Intet sikkert abnormt' 
er et requiem i tre satser, morgen, middag, aften, livets bue i al sin 
enkelhed. Rifbjerg er blevet rigtig gammel og meget, meget levende. Åh, 
hvor er de sjove og rørende, disse femten fortællinger plus tre grynt. 
Fortællingerne har hele den rifbjergske fart og fest og ”den lille æske 
trotyl, de fleste har stående inde bag pandebrasken«.</li></ul><p class=" bl-elem"><i class=" bl-elem">Research: Aase Andreasen, Politikens Bibliotek</i></p>	
</div>

</div></body></html>
