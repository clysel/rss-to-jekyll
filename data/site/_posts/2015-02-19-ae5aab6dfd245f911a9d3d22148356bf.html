---
layout:     post
title: 	    "Måske den mest udfordrede øl i verden"
post_author:	    
post_date:	    Thu, 19 Feb 2015 08:16:57 +0100
post_site:	    politiken.dk 
post_link:	    http://politiken.dk/oekonomi/virksomheder/ECE2553086/maaske-den-mest-udfordrede-oel-i-verden/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Sloganet regnes fortsat for et af de bedste i verden: ’Probably the best beer 
in the World’. Indtil for fire år siden var det Carlsbergs mest succesfulde 
reklameslogan. 
</p><p>
Men så forsøgte Carlsbergs ledelse med koncernchef Jørgen Buhl Rasmussen i 
spidsen at ændre den klassiske øls image fra hovedsagelig at være en 
fodboldøl til også at være en international caféøl. Den grønne flaske skulle 
gøres til et ’ikonisk brand’ med sloganet ’That calls for a Carlsberg’. 
</p><p>
Målet var at gøre Carlsberg til det hurtigst voksende ølmærke i verden. 
</p><h3>
Store udfordringer 
</h3><p>
Der gik kun kort tid, før konkurrenten Budweiser anklagede Carlsberg for at 
plagiere sloganet: ’This calls for a Bud Light’. Men selv om det store 
danske bryggeri fastholdt det nye slogan, lykkedes den økonomiske satsning 
ikke. 
</p><div class="art-quote article-box">
<p class="quote"/>
<blockquote>
<p class="quote-txt">
Carlsberg vil bruge 2015 til at blive stærk nok til igen at vokse og deltage i 
større opkøb
</p>
<p class="sender">
Michael Friis Jørgensen, Alm. Brand Markets 
</p>
</blockquote>
</div><p/><p>
Så for nylig valgte det store danske bryggeri at nedtone det nye slogan og i 
stedet hive det gamle om at være den måske bedste øl i verden frem. 
</p><p>
Men udfordringerne hober sig op for Carlsberg. Det gamle slogan kunne derfor 
med en lille omskrivning ændres til ’Måske den mest udfordrede øl i verden’. 
I hvert fald blandt klodens store ølmærker. 
</p><h3>
Krav om fornyelse 
</h3><p>
Efter et skuffende årsregnskab blev det i går annonceret, at Carlsbergs 
topchef, Jørgen Buhl Rasmussen, fratræder til sommer og afløses af Cees ’t 
Hart, som er koncernchef for det hollandske mejeriselskab Royal Friesland 
Campina. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/virksomheder/ECE2551318/carlsbergs-direktoer-fratraeder/">Carlsbergs direktør fratræder</a></p><p>
Både Carlsbergs bestyrelse og Jørgen Buhl Rasmussen fastholder, at der er tale 
om en frivillig afgang. 
</p><p>
»Carlsberg-gruppen er grundlæggende i god form, og bestyrelsen og Jørgen er 
helt enige om, at tiden er den rette til at foretage et skifte med henblik 
på at sikre fremdrift og kontinuitet i selskabets topledelse i flere år 
fremover«, erklærede bestyrelsesformand Flemming Besenbacher i går. 
</p><p>
Analytiker Michael Friis Jørgensen fra Alm. Brand ser det da heller ikke som 
en fyring, men som et krav om fornyelse. 
</p><p>
»Hvis det var en fyring, fik Jørgen Buhl Rasmussen ikke lov til at sidde i 
direktørstolen og repræsentere virksomheden de næste måneder. Det handler 
mere om, at ledelsen er slidt, fordi den de seneste tre-fire år har kæmpet 
hårdt for koncernen. Derfor handler det om at få nye øjne på virksomheden«, 
siger Michael Friis Jørgensen. 
</p><p>
»Carlsberg vil bruge 2015 til at blive stærk nok til igen at vokse og deltage 
i større opkøb. Så det er måske et godt tidspunkt at skifte topchef i et 
mellemår, hvor det handler om at konsolidere sig«. 
</p><h3>
Langt efter de store 
</h3><p>
Målt i tal er udfordringerne til at tage og føle på. Overordnet for hele 
koncernen voksede omsætningen kun med omkring 150 millioner kroner til 64,5 
milliarder kroner fra 2013 til 2014 – og overskuddet før skat faldt med en 
halv milliard kroner til 9,2 milliarder kroner sidste år. 
</p><p>
Det er ikke tal, som tilfredsstiller den ambitiøse koncern, som gerne vil 
spille en global rolle. På verdensplan er Carlsberg nummer 4. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/virksomheder/ECE2551339/carlsberg-stopper-bloedningen-i-rusland-med-penge-fra-vesteuropa-og-asien/">Carlsberg stopper blødningen i 
Rusland med penge fra Vesteuropa og Asien</a></p><p>
Både målt på omsætning og indtjening ligger Carlsberg langt efter 
amerikansk-belgiske Anheuser-Busch InBev, sydafrikanske SAB Miller og 
hollandske Heineken. Det alarmerende er især, at ikke siden 2009 har 
Carlsberg været så langt efter de store konkurrenter. Heineken og SABMiller 
er dobbelt så store, mens AB InBev er knap fire gange større. Analytiker 
Michael Friis Jørgensen fremhæver, at et bryggeris størrelse er afgørende: 
</p><p>
»Det er Carlsbergs problem. De skal ikke nødvendigvis hente de store, men i 
ølbranchen handler det om at være stor, ellers tjener man ikke de penge, som 
er nødvendige«, siger han. 
</p><h3>
Det russiske problem 
</h3><p>
Carlsberg har i mange år satset hårdt på Rusland. Men det er en økonomi, som 
styrtdykker. Det skyldes en kombination af en lav oliepris og vestlige 
sanktioner som følge af krisen i Ukraine. 
</p><p>
Samtidig sælges der stadig færre øl i det store land. Siden Carlsbergs køb i 
2008 af det russiske bryggeri Baltika er ølforbruget i Rusland faldet fra 
omkring 110 millioner hektoliter til omkring 75 millioner hektoliter. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/virksomheder/ECE2552615/det-bliver-ikke-et-nyt-ceo-job-det-kan-jeg-love-jer/">»Det bliver ikke et nyt 
CEO-job. Det kan jeg love jer«</a></p><p>
Carlsberg har dog stadig den største del af markedet med en andel på omkring 
38 procent. 
</p><p>
Krisen har også påvirket kursen på rubler. Ved indgangen til 2014 kostede 1 
euro omkring 45 rubler. Men ved udgangen af året kostede 1 euro lige over 70 
rubler. Og da Carlsberg henter en del af sit overskud i Rusland, får det 
alvorlige konsekvenser, når rubler skal veksles om til euro og kroner. 
</p><h3>
Investorer sælger ud af aktier 
</h3><p>
Ifølge netavisen finans.dk har den store russiske usikkerhed fået store danske 
investorer til at sælge ud af Carlsberg-aktier det seneste år. Alene ATP har 
siden januar 2013 solgt så mange aktier, at pensionsfonden kun ejer aktier i 
Carlsberg for 600 millioner kroner mod næsten det dobbelte for to år siden, 
skriver netavisen. 
</p><p>
Samlet set faldt Carlsbergs salg i Østeuropa fra 42,4 til 37,8 millioner 
hektoliter, og det kostede koncernen 3,6 milliarder kroner i tabt omsætning. 
</p><p>
Analytiker Michael Friis Jørgensen mener, at Carlsberg gør det så godt, som 
det er muligt i øjeblikket i Rusland. 
</p><p>
»Carlsberg er begrænset af de samfundsøkonomiske forhold. Det handler om at få 
så meget indtjening ud af det som muligt, og det er indtil videre lykkedes«, 
vurderer han. 
</p><h3>
Økonomisk jerntæppe 
</h3><p>
Til gengæld tror han ikke på, at de politiske og økonomiske forhold i Rusland 
bliver bedre foreløbig. 
</p><p>
»Uanset om der er en fredsproces i Ukraine, og olieprisen måske stiger lidt 
igen, har Putins optræden det seneste års tid skabt et økonomisk jerntæppe 
rundt om Rusland, og det vil fortsætte i en lang periode. Vestlige 
investorer accepterer ikke den politiske usikkerhed i landet, og dermed vil 
udenlandske investeringer ikke nå et omfang, der kan vende den økonomiske 
udvikling. Derfor står Rusland over for mange udfordrende år«, mener 
analytikeren. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/virksomheder/ECE2543985/carlsberg-aktien-bruser-over-efter-vaabenhvile/">Carlsberg-aktien bruser over 
efter våbenhvile</a></p><p>
Carlsberg dæmper da også forventningerne til Rusland i år. 
</p><p>
Ved købet af Baltika i 2008 udgjorde det russiske marked omkring 50 procent af 
indtjeningen i Carlsberg, men i 2015 ventes det kun at udgøre 20 procent. 
Det vil formentlig betyde, at Østeuropa bliver den mindste region i 
Carlsberg-gruppen efter Asien, der rykker op på andenpladsen efter 
Vesteuropa. 
</p><h3>
Reddet af Asien og Vesteuropa 
</h3><p>
Det er det danske bryggeris succes i Asien, der er med til at redde 
koncernregnskabet i 2014. I den verdensdel steg omsætningen sidste år med 38 
procent i forhold til 2013, mens overskuddet voksede med 17 procent til 2,2 
milliarder kroner før skat. 
</p><p>
Især en klassiker som Tuborg har haft succes i Asien, og det er det hurtigst 
voksende udenlandske ølmærke i Kina. 
</p><p>
I Kina opkøbte Carlsberg i 2013 det vestkinesiske bryggeri Chongqing Brewery 
Group og har nu en markedsandel på 55 procent i Vestkina. 
</p><p>
I Vesteuropa har det danske bryggeri formået at vinde markedsandele for fjerde 
år i træk, selv om konkurrencen er meget hård. 
</p><p>
Så selv om omsætningen kun er steget med 1 procent, er det lykkedes at øge 
overskuddet i Vesteuropa med 6 procent til knap 5,5 milliarder kroner før 
skat. 
</p><p>
Den øgede indtjening kommer primært fra effektiviseringer i alle led af 
forretningen. Samtidig arbejder Carlsberg målrettet på at få mere ud af det 
veletablerede vesteuropæiske marked med nye produkter. 
</p><p class=" bl-elem">
Cideren Somersby med 4,5 procent alkohol, som blev introduceret i 2008, er et 
eksempel på bryggeriets forsøg på at skabe nye markeder. Og 
sidste sommer begyndte Carlsberg også at satse på markedet for alkoholfrie 
øl med Carlsberg Nordic. 
</p>	
</div>
</div></body></html>
