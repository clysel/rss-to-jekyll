---
layout:     post
title: 	    "Islamisk Stat tæt på at overtage Yarmouk-lejren helt"
post_author:	    
post_date:	    Sat, 04 Apr 2015 16:01:53 +0200
post_site:	    politiken.dk 
post_link:	    http://politiken.dk/udland/ECE2616280/islamisk-stat-taet-paa-at-overtage-yarmouk-lejren-helt/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Islamisk Stat har taget kontrollen med 90 procent af flygtningelejren Yarmouk, 
der ligger få kilometer syd for centrum af Syriens hovedstad, Damaskus.
</p><p>
Islamisk Stats offensiv mod Yarmouk giver gruppen en vigtig tilstedeværelse 
kun få kilometer fra præsident Bashar al-Assads magtbase.
</p><p>
Syriske kampfly har bombet lejren lørdag, siger Det Syriske Observatorium for 
Menneskerettigheder, der følger konflikten fra Storbritannien.
</p><p>
Samtidig udtrykker FN's hjælpeorganisation for palæstinensiske flygtninge, 
UNWRA, stor bekymring for Yarmouk-lejrens indbyggere.
</p><p>
»Situationen i Yarmouk er en krænkelse af menneskeligheden i os alle og en 
skam for hele verden«, siger UNWRA-talsmand Chris Gunness.
</p><p>
»Yarmouk er en test, en udfordring for det internationale samfund. Vi må ikke 
fejle. Det internationale systems troværdighed er på spil«, siger han.
</p><h3>
Sikrede sig kontrollen i løbet af natten
</h3><p>
Islamisk Stat indtog Yarmouk-lejren onsdag, hvor gruppen indledte en offensiv 
mod andre militante i lejren. Gruppen har især været i kamp mod Aknaf Beit 
al-Maqdis, en milits bestående af palæstinensere og syrere, der er imod 
Assad-styret.
</p><p>
Det Syriske Observatorium for Menneskerettigheder siger, at Islamisk Stat og 
al-Nusra Fronten, som er terrornetværket al-Qaedas gren i Syrien, i løbet af 
natten sikrede sig kontrol med næsten hele lejren.
</p><p><b class="ext-link">LÆS OGSÅ</b><a class="embeddedlink" href="http://politiken.dk/udland/ECE2615700/nye-kampe-ryster-yarmouk-lejren-taet-paa-damaskus/">Nye kampe ryster 
Yarmouk-lejren tæt på Damaskus</a></p><p>
Lederen af Den Palæstinensiske Befrielsesfront i Syrien, som er en del af Den 
Palæstinensiske Befrielsesorganisation, PLO, siger, at Islamisk Stat har 
dræbt 21 militante og civile siden fredag.
</p><p>
»Nogle familier forsøger at komme ud fra lejren, men det er svært på grund af 
Islamisk Stats snigskytter på tagene af høje bygninger«, siger Tayseer Abu 
Baker.
</p><p>
Yarmouk-lejren er et boligkvarter i udkanten af Damaskus, som i årtier har 
været hjemsted for palæstinensiske flygtninge.
</p><p class=" bl-elem">
Inden krigen i Syrien brød ud, boede der omkring 150.000 mennesker i 
kvarteret. I dag er der cirka 18.000 tilbage.
</p>	
</div>

</div></body></html>
