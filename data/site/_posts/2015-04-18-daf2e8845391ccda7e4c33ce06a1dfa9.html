---
layout:     post
title: 	    "Vrede sydafrikanere jagter immigranter gennem gaderne med macheter"
post_author:	    
post_date:	    Sat, 18 Apr 2015 18:28:37 +0200
post_site:	    politiken.dk 
post_link:	    http://politiken.dk/udland/ECE2633727/vrede-sydafrikanere-jagter-immigranter-gennem-gaderne-med-macheter/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
En voldsbølge har spredt sig gennem Sydafrika i disse dage, fra Durban i øst, 
til landets største by, Johannesburg, i nord. 
</p><p>
Vrede sydafrikanere jagter immigranter gennem gaderne med macheter. 
</p><p>
Seks er blevet dræbt, og flere immigranters butikker er blevet brændt ned til 
grunden. Mindst 112 mennesker er blevet anholdt i KwaZulu-Natal-provinsen, 
og i går måtte politiet affyre gummikugler for at sprede en stor 
menneskemængde, der var ved at sætte ild til butikker i Johannesburg. 
</p><p>
Indbyggerne i det store afrikanske lands vrede er rettet mod immigranter fra 
andre afrikanske lande, som har slået sig ned i Sydafrika. 
</p><p>
De akutte problemer skyldes især, at arbejdsløsheden i Sydafrika er på omkring 
25 procent, og at mange af indbyggerne beskylder immigranter fra blandt 
andet Zimbabwe og Nigeria for at 'stjæle' deres job. 
</p><h3>
Immigranter bevæbnet med mursten 
</h3><p>
Urolighederne blussede for alvor op, da en lokal zulu-leder sagde, at 
»immigranterne skulle pakke deres tasker og forsvinde«. Kort efter denne 
kommentar brød den første vold mod udlændinge ud i havnebyen Durban. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/udland/ECE2626789/martin-lidegaard-aabenlyst-at-nigeria-ikke-kan-klare-boko-haram-alene/">Martin Lidegaard: Åbenlyst, at 
Nigeria ikke kan klare Boko Haram alene</a></p><p>
Siden har op mod 10.000 skrækslagne immigranter gemt sig på politistationer, 
flygtningencentre og stadioner. Mange immigranter, bevæbnet med mursten, 
beskyldte ifølge CNN i går det sydafrikanske politi for ikke at gøre nok for 
at beskytte dem. 
</p><p>
Samtidig har en række lande i Afrika fået travlt med at evakuere deres borgere 
fra landet. 
</p><p>
Malawis regering har bestilt busser, der skal køre 500 af landets statsborgere 
hjem i sikkerhed, og Zimbabwes regering meddelte i går, at den vil begynde 
at køre omkring 1.000 zimbabwere hjem. 
</p><p>
Sydafrika har omkring 50 millioner indbyggere, og der er mindst fem millioner 
immigranter i landet fra blandt andet Somalia og Etiopien, men også fra Kina 
og Pakistan. 
</p><p>
Sydafrikas regering beder nu om diplomatisk støtte fra sine nabolande. . 
</p><p class=" bl-elem">
»Vi mener, at vi kan besejre denne dæmon ved at arbejde sammen. Vi må tage 
dette i opløbet«, sagde den sydafrikanske udenrigsminister Maite 
Nkoana-Mashabane i går efter et møde med en række afrikanske diplomater. 
</p>	
</div>

</div></body></html>
