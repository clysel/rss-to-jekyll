---
layout:     post
title: 	    "Riis og Co. giver ung dansker en sjælden chance"
post_author:	    
post_date:	    Wed, 04 Mar 2015 13:48:11 +0100
post_site:	    politiken.dk 
post_link:	    http://politiken.dk/sport/cykling/ECE2573216/riis-og-co-giver-ung-dansker-en-sjaelden-chance/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Mens den maksimale interesse blandt cykelentusiaster fra på søndag og en halv 
snes dage frem vil være rettet mod de to WorldTour-etapeløb Paris-Nice og 
Tirreno-Adriatico, som begge kan pryde sig med stjernebesætning, afvikles 
samtidig under knap så megen opmærksomhed den 20. udgave af det malaysiske 
Tour de Langkawi.
</p><p>
Og i det otte dage lange arrangement, som hører hjemme i kategorien lige under 
WorldTour-begivenhederne og altså er på niveau med eksempelvis Post Danmark 
Rundt, har det russiske Tinkoff-Saxo mandskabs danske sportslige leder 
Bjarne Riis valgt at give tre af holdets unge talenter lejlighed til at 
udfolde sig.
</p><h3>
Sat på hårde hjælperopgaver i første sæson
</h3><p>
Blandt disse er den 24-årige Jesper Hansen, som hermed får en sjælden chance 
for at jagte personlige succes, efter at han i sin første sæson som 
professionel var henvist til yderst krævende hjælperopgaver, som kun i 
ganske sporadiske glimt gav ham mulighed for at udfolde sig på egen hånd. 
</p><p>
Jesper Hansen er sammen med den et år ældre colombianer Edward Beltran, der 
ligeledes er i gang med sin anden sæson som pengerytter, udset til at være 
Tinkoff-Saxos kandidater til en topplacering i det samlede klassement.
</p><p>
»Tour de Langkawi bliver sandsynligvis som sædvanlig afgjort på kongeetapen 
til Genting Highlands, og det er her vi satser på, at vores to klatrere 
Jesper Hansen og Edward Beltran skal slå til«, siger Tinkoff-Saxos 
hollandske sportsdirektør Tristan Hoffman, der styrer tropperne i Malaysia.
</p><h3>
Debuterede i Malaysia sidste år
</h3><p>
Jesper Hansen debuterede for Tinkoff-Saxo i sidste års Tour de Langkawi hvor 
han sluttede på en samlet 18.-plads efter at have opnået samme placering 
netop på den knap 20 km lange klatretur op til målet i Genting Highlands 
1.650 meter over havets overflade.
</p><p>
Her sluttede han 3.42 minutter efter iraneren Mirsamad Poorseyedogolakhour 
(Tabriz Petrochemical), der også blev løbets endelige vinder yderligere 10 
sekunder foran danskeren, men ikke er med denne gang, eftersom hans hold 
ikke stiller op.
</p><h3>
God fart i benene i Tour of Qatar
</h3><p>
»Nu kender jeg stigningen, og jeg følte mig egentlig godt tilpas på den sidste 
år«, siger Jesper Hansen.
</p><p>
»Jeg ved, at det er der, løbet efter alt at dømme bliver afgjort, så det 
gælder for Beltran og mig om at være med helt fremme, når det begynder at gå 
opad«.
</p><p>
»Jeg synes, jeg fik god fart i benene i Tour of Qatar, efter at jeg også havde 
kørt Tour Down Under, så nu ser jeg frem til at komme i gang i Malaysia«.
</p><h3>
Yngste mand skal blande sig i spurterne
</h3><p>
Den omtalte styrkeprøve til Genting Highlands er placeret som den 7. og 
næstsidste etape i Tour de Langkawi, der ellers i høj grad appellerer til 
sprintere.
</p><p>
Her føler Tinkoff-Saxo sig godt rustet med kollektivets yngste aktør, den 
22-årige slovak Michal Kolar, der har været plaget af sygdom, men nu skulle 
være frisk igen, og den noget mere rutinerede russer Ivan Rovny.
</p><p>
Truppen i Malaysia, hvor de deltagende mandskaber kun stiller med seks mand, 
kompletteres af de to 33-årige, protugiseren Bruno Pires og russeren Pavel 
Brutt.
</p><h3>
Fire hold fra det fineste selskab
</h3><p>
Tour de Langkawi har deltagelse af 22 hold, og ud over Tinkoff-Saxo er også 
britiske Sky, kasakhiske Astana og australske Orica-GreenEdge udstyret med 
WorldTeam-licens.
</p><p>
Dertil kommer syv fra den internationale 2. division, og fra arrangørernes 
side vurderes det, at sydafrikanske MTN-Qhubeka stiller med den måske 
stærkeste repræsentation i kraft af rytternes styrke på stigningerne.
</p><p class=" bl-elem">
Den omfatter sidste års nr. 2 Merhawi Kudus, dennes to landsmænd fra Eritrea 
Natnael Berhane og Daniel Teklehaimanot, sydafrikanerne Nicolas Dougall og 
Jacques Janse van Rensburg samt Youcef Reguigui, Algeriet.
</p>	
</div>
</div></body></html>
