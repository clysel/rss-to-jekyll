---
layout:     post
title: 	    "Danmark og jøderne: Et lykkeligt ægteskab"
post_author:	    
post_date:	    Wed, 25 Feb 2015 15:45:46 +0100
post_site:	    politiken.dk 
post_link:	    http://politiken.dk/magasinet/essays/ECE2563054/danmark-og-joederne-et-lykkeligt-aegteskab/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Attentatet mod synagogen sidste lørdag har sat stærke kræfter i spil i det 
særegne forhold mellem de danske jøder og resten af den danske befolkning. 
Danmark har i mere end to hundrede år været undtagelsen, hvor der ikke var 
modsætning mellem det at være jødisk og det at være dansk. Det har gjort det 
til noget særligt at være jøde i Danmark, og det har gjort Danmark til noget 
særligt. 
</p><p>
Opskriften har været, at jøder i Danmark var landsmænd som alle andre. Men kan 
man være som alle andre, hvis man er særlig truet, og hvis man må have 
særlig beskyttelse? De spørgsmål lader sig ikke let besvare, og slet ikke 
med henvisning til erfaringerne fra Paris og Bruxelles. For pointen er 
netop, at indtil i lørdags var København undtagelsen fra de forhold, vi 
kender fra Paris og Bruxelles. Der er ikke mange, der ønsker en udvikling i 
den retning. Men ingen kender alternativet. 
</p><p>
For mere end to hundrede år siden var europæiske tænkere levende optaget af, 
hvad der skaber nation og folk. De fleste var enige om, at det gjorde jøder 
ikke. Som de så det, var der en uovervindelig modsætning mellem det 
nationale – kristne – og jøderne, der tilhørte et andet fællesskab, 
religiøst og kulturelt. Den tids tanker om det jødiske som uforeneligt med 
det nationale blev en del af det tankegods, senere europæisk antisemitisme 
byggede på. 
</p><p>
Men i Danmark tænkte kongen anderledes. Efter statsbankerotten i 1813 havde 
Frederik VI brug for de driftige jødiske handelsfolk, der allerede havde 
virket i landet flere hundrede år, og i 1814 udstedte han et såkaldt 
frihedsbrev, der gav jøderne i Danmark lige adgang til at udøve erhverv, mod 
at de til gengæld underkastede sig den borgerlige lovgivning. 
</p><p>
Det var datidens simple opskrift på integration. Mennesker, der levede og 
boede i landet, måtte mødes uden diskrimination, men måtte til gengæld 
underkaste sig landets love – der dengang ikke var demokratiske. Ikke alle i 
det danske samfund var lige begejstrede, og frihedsbrevet vakte voldsom 
debat. Men efter nogle år ebbede modstanden ud, og det jødiske mindretal 
blev med tiden virksomt i alle dele af det danske samfund. 
</p><p>
Med grundloven i 1849 fik jøderne grundlæggende demokratiske rettigheder på 
linje med andre borgere, herunder den religionsfrihed, der er af særlig 
betydning for netop et religiøst mindretal. Troende jøder organiserede sig i 
egne menigheder, flest i Mosaisk Troessamfund. Men det var op til den 
enkelte at afgøre med sig selv, om vedkommende var jøde eller ej, og hvad 
det betød. Lovgivningen stillede ikke særlige krav, og den sondrede ikke 
mellem danskere af forskellig tro. 
</p><h3>
De ’russiske jøder’
</h3><p>
Omkring århundredeskiftet kom en gruppe nye jødiske indvandrere til Danmark. 
Det var jøder fra Østeuropa og Rusland på flugt fra pogromer, og selv om 
langt de fleste rejste videre vestpå, blev nogle tusinde hængende, 
fortrinsvis i København, hvor de blev kendt som ’de russiske jøder’. 
</p><p>
Denne nye befolkningsgruppe talte overvejende jiddisch, og det tog mere end en 
generation, før de og deres efterkommere var så nogenlunde integrerede i det 
danske samfund og accepterede blandt de ’gamle’ jødiske slægter, der også 
dominerede de jødiske organisationer. Selv om også Danmark kendte til 
fordomme og snerten af antisemitisme, var der i den danske befolkning ingen 
grobund for den ideologiske og racistiske antisemitisme, der florerede i 
1930’erne. Tværtimod vendte de demokratiske partier sig massivt mod 
antisemitismen, og i januar 1939 vedtog Folketinget en lov mod racisme. 
</p><h3>
Nazismen 
</h3><p>
Med den tyske besættelse 9. april 1940 blev nationens forhold til sit jødiske 
mindretal sat på en skæbnesvanger prøve. For at bevare regeringen på de 
demokratiske partiers hænder bøjede den danske regering sig på flere områder 
langt mod den tyske besættelsesmagt. Men et af de områder, hvor den trak en 
streg i sandet, var i spørgsmålet om de danske jøder, som på det tidspunkt 
også omfattede et par tusinde statsløse jøder, helt overvejende tyske og 
østrigske jøder, der trods 1930’ernes meget restriktive flygtningepolitik 
var strandet i Danmark på deres flugt fra nazismens forfølgelser. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00916/Fra_bogen__Landsm_n_916209" data-id="916209" data-imgtype="jpg" data-caption="Danske jøder på vej ind i havnen i den skånske by Ystad 2. oktober 1943."/><p>
Den danske regering afviste ganske enkelt, at der var et ’jødespørgsmål’ 
endsige et ’jødeproblem’ i Danmark. På gentagne tyske krav om at udskille 
det jødiske befolkningselement, sådan som det skete i alle andre lande, der 
var underlagt Det Tredje Rige, svarede Danmark, at man her i landet ikke 
skelnede mellem flere slags borgere. Ingen myndighed havde et register over 
jøder, og ingen ville påtage sig at oprette det. 
</p><p>
Jøderne var så danske som alle andre, og kongen, Christian X, sagde til 
statsministeren, at hvis tyskerne stillede krav om, at danske jøder skulle 
gå med davidsstjernen, så må »vi vel alle bære gule stjerner«. Det blev 
oprindelsen til den livskraftige myte om, at Christian X bar jødestjernen 
under sin daglige ridetur i det besatte København. 
</p><p>
Den indædte danske modstand over for tanken om at diskriminere de danske jøder 
blev et nationalt samlingspunkt. Da regeringen i august 1943 trådte tilbage 
og dermed ikke længere kunne yde jøderne beskyttelse, skred 
besættelsesmagten til handling. 1. oktober 1943 gennemførte tyske 
politisoldater bistået af danske nazister en omfattende razzia med henblik 
på at arrestere og deportere de i alt omkring 7.000 jøder i Danmark, blandt 
dem de statsløse flygtninge. 
</p><p>
Langt de fleste jøder var dog advaret på forhånd – fordi Hitlers egne 
repræsentanter i Danmark frygtede den danske befolknings reaktion på et 
overgreb mod det jødiske mindretal. De fleste gemte sig hos venner og 
bekendte, hos kolleger og naboer, hos læger og på hospitaler. Af de 7.000 
blev færre end 500 deporteret, mens resten sank ned i folkedybet, hvor deres 
landsmænd i de følgende uger hjalp dem til flugt. Det lykkedes langt 
hovedparten at komme over Øresund til sikkerhed i Sverige. 
</p><p>
Hjælperne på land tog som alt overvejende hovedregel ikke penge for at skjule 
og bistå de flygtende. Det gjorde derimod fiskerne, der sejlede dem over til 
Sverige med frygt for derved at sætte båd og liv på spil. Der var allerede i 
samtiden debat om det rimelige i de – ret forskellige priser – for disse 
overfarter. Senere undersøgelser har vist, at der var eksempler på 
ågerpriser, men også at priserne generelt fandt et nogenlunde ensartet leje, 
og at ingen blev ladt tilbage, selv om de ikke kunne betale. 
</p><h3>
Den patriotiske flugt 
</h3><p>
Redningen af de danske jøder blev en afgørende begivenhed i besættelsestidens 
historie. Hvor mange almindelige danske tidligere havde været forskånet for 
den direkte nazistiske terror, gik det nu op for de fleste, at landet ikke 
’kun’ var besat af Tyskland, men af et forbryderisk regime, der ikke veg 
tilbage for uprovokerede overgreb mod sagesløse medborgere. Det skabte en 
voldsom reaktion i den danske befolkning, som uden regering, uden fri presse 
og uden en organiseret modstandsbevægelse reagerede spontant for at komme 
deres landsmænd til undsætning. 
</p><p>
Den tyske aktion ramte Danmark på et ømt punkt, fordi langt de fleste netop 
ikke opfattede deres jødiske medborgere som mindre danske end dem selv. 
Tværtimod blev redningen af både de flygtende og deres redningsmænd opfattet 
som en patriotisk handling, et stille oprør mod besættelsesmagten og dens 
terror. 
</p><p>
Efter krigen vendte langt de fleste jøder hjem til Danmark, hvor de som 
hovedregel fandt deres ejendom og lejligheder urørte og i mange tilfælde 
passet af naboer og venner. Selv om der også her var undtagelser, var det 
helt overskyggende billede en harmonisk genforening, der bestyrkede de nære 
bånd mellem de danske jøder og resten af den danske befolkning. Det 
billede blev også bekræftet af, at det i krigens sidste uger lykkedes at 
hente de omkring 500 danske jøder, der var deporteret til Theresienstadt i 
Böhmen, hjem til Danmark og videre til Sverige. 
</p><p>
Efter krigen blev de danske jøders redning en af de ting, Danmark kunne være 
stolt af efter en besættelse, hvor mange bagefter følte, at landet havde 
bøjet sig for dybt for besættelsesmagten. Den danske undtagelse fra 
folkedrabets forbrydelse blev et nationalt samlingspunkt og en del af den 
danske selvforståelse. 
</p><h3>
Hverdagsjøder 
</h3><p>
Sådan har det været siden, og skiftende generationer af talsmænd for den 
jødiske befolkningsgruppe i Danmark har sat en ære i at deltage i samfundet 
på lige fod med alle andre. Derved har de været med til yderligere at 
knæsætte det princip, at der ikke er nogen modsætning mellem den jødiske 
identitet og den danske. Uanset om man tilhører det – relativt lille – 
ortodokse eller religiøst aktive mindretal eller den større gruppe med 
kulturel jødisk identitet, har det ingen betydning i forhold til den 
enkeltes samfundsmæssige placering. De fleste har ikke gjort noget stort 
nummer ud af deres jødiske identitet – som de omvendt heller ikke har lagt 
skjul på. De har så at sige optrådt som hverdagsjøder. 
</p><p>
Det illustrerer denne praksis, at Herbert Pundik i næsten et kvart århundrede 
var chefredaktør for Politiken, mens hans familie og faste bopæl var i Tel 
Aviv. Pundik praktiserede at være både en markant borger i det danske 
samfund og samtidig jøde med bopæl i Israel, uden at de to roller blev 
opfattet som uforenelige. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00916/RB_PLUS_Regeringen__916239" data-id="916239" data-imgtype="jpg" data-caption="Synagogen i Krystalgade i Indre København. Foto: Gorm Branderup"/><p>
Den særlige situation for danske jøder har gjort det muligt for den enkelte at 
vælge sin egen jødiske identitet uden påtryk fra det omgivende samfund. Der 
er mange måder at være jøde på i det danske samfund, mange synspunkter og 
holdninger – ligesom der er i den øvrige befolkning. Denne mangfoldighed har 
i sig selv været med til at modvirke fordomme og stereotyper. 
</p><p>
En jødisk identitet er i Danmark typisk en privat sag, noget den enkelte 
vælger at udleve eller netop ikke at udleve, som han eller hun selv finder 
rigtigt. 
</p><h3>
Muslimsk indvandring 
</h3><p>
I de senere årtier, hvor Danmark ligesom andre europæiske lande har oplevet en 
voksende – især muslimsk – indvandring, har fremtrædende medlemmer af det 
jødiske samfund i Danmark været blandt de fremmeste fortalere for at gøre en 
ekstra indsats for at integrere disse nye danske dybt i samfundet. Danske 
jødiske repræsentanter har haft et særligt blik for betydningen af at skabe 
plads til dette nye mindretal, og for farerne ved eksklusion, fordomme og 
dannelsen af parallelsamfund. 
</p><p>
Netop på den baggrund opleves attentatet sidste lørdag nat mod synagogen i 
København, hvor en frivillig jødisk vagtmand blev skudt, som ekstra tragisk. 
Det har en helt særlig betydning og rammer hele den danske befolkning 
direkte på selvforståelsen, når en jødisk medborger bliver udset som særligt 
mål. 
</p><p>
Det er også derfor, at premierminister Netanyahus invitation til danske jøder 
om ’at komme hjem’ til Israel gned salt i det åbne sår ved at fornægte 
samhørigheden i den danske befolkning. Det lykkedes den israelske 
regeringschef med sin nedsættende bemærkning at fornærme alle, der i Danmark 
står sammen om, at det jødiske og danske er to sider af samme sag. 
</p><h3>
Den nye trussel 
</h3><p>
Selv om der ikke er nogen spirende endsige udbredt antisemitisme i den danske 
befolkning, er der uafviseligt mindre, radikaliserede grupper, især blandt 
visse indvandrere, der forbinder danske jøder direkte med den 
israelsk-palæstinensiske konflikt, og som dermed ser dem som deres fjender. 
Det skaber en trussel om vold mod det jødiske mindretal, sådan som det kom 
til udtryk sidste weekend. 
</p><p>
Det stiller det jødiske mindretal i Danmark over for et svært dilemma. 
</p><p>
På den ene side har det i mere end 200 år været mindretallets holdning netop 
ikke at bede om særlige vilkår, men tværtimod at indgå som borgere på linje 
med alle andre. Det har været en yderst succesrig strategi, som under krigen 
var med til at beskytte de danske jøder mod folkedrabets værste virkninger, 
og som har sikret dem deres stilling som fuldgyldige medlemmer af den danske 
nation. Det er det, der har gjort dem til landsmænd. 
</p><p>
På den anden side er truslen fra voldelige ekstremister uafviselig. Det er 
muligt, at de er få, men ingen kan vide, om en anden radikaliseret terrorist 
en dag slår til igen. Ingen præventiv indsats vil kunne opstille garantier 
mod netop denne type angreb. Derfor er det svært at tage ansvar for ikke at 
bede om den særlige beskyttelse, som vil udgøre et vist værn mod sådanne 
ekstremistiske anslag. 
</p><p>
Danske jøder og deres ikke-jødiske landsmænd bliver nødt til at finde svar på 
et spørgsmål, som ikke har meldt sig før: Hvordan give det jødiske mindretal 
en særlig beskyttelse, når ingen ønsker at gøre det til noget særligt? 
</p><p>
Kunsten er ikke at råbe vagt i gevær og skille sig ud. Den er at bevare 
friheden til selv at bestemme, hvad det vil sige at være dansk jøde. 
</p><p class=" bl-elem"><i class=" bl-elem">Publiceret 25. februar 2015</i></p>	
</div>
</div></body></html>
