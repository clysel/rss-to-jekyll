---
layout:     post
title: 	    "Gidseldrama overstået: 17 turister dræbt på museum i Tunesien"
post_author:	    
post_date:	    Wed, 18 Mar 2015 17:28:09 +0100
post_site:	    politiken.dk 
post_link:	    http://politiken.dk/udland/ECE2593417/gidseldrama-overstaaet-17-turister-draebt-paa-museum-i-tunesien/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
En af Tunesiens største turistattraktioner, Bardomusset i hovedstaden Tunis, 
blev i dag ramt af skudangreb. 
</p><p>
Herefter blev flere holdt som gidsler i museumsbygningen. Alle gidsler er nu 
befriet. 
</p><p>
Tunesiens ministerpræsident Habib Essid oplyser, at i alt 21 personer har 
mistet livet - heriblandt 17 turister og en civil tuneser. Det skriver 
Ritzau. 
</p><p>
Blandt de dræbte er både italienske, spanske, tyske og polske turister, 
oplyser Habib Essid. Den italienske regering har dog endnu ikke villet 
bekræfte, at der var italienere blandt de dræbte. 
</p><p>
Der er ikke yderligere informationer om de dræbtes nationaliteter, men ifølge 
tidligere meldinger var der både briter, polakker, franskmænd, spaniere og 
italierne blandt de turister, der blev holdt som gidsler under angrebet. 
</p><p>
Udover de 21 dræbte er 22 turister blevet såret under angrebet, oplyser Habib 
Essid. 
</p><p>
Ifølge Tunesiens ministerpræsident blev angrebet begået af to eller tre mænd, 
der var bevæbnede med kalasjnikov-automatgeværer. Nu er to militante mænd, 
der stod bag angrebet, blevet dræbt under en politiaktion, og 
sikkerhedsstyrker jagter to eller tre andre, der menes at være involveret i 
angrebet ved at have hjulpet de to dræbte mænd. 
</p><p>
Under politiaktionen blev også en politimand dræbt. 
</p><p><b>Tunesien repræsenterer håb</b></p><p>
Museet, hvor angrebet fandt sted, ligger i forlængelse af Tunesiens parlament, 
og ifølge den amerikanske avis The New York Times spekuleres der i, om 
parlamentet var det egentlige mål for angrebet. 
</p><p>
Da angrebet fandt sted, var Tunesiens parlament i gang med at diskutere en 
anti-terrorlov. Parlamentet blev evakueret, da skudepisoden begyndte. Et 
medlem af parlamentet, Sayeda Ounissi, skrev løbende beskeder på det sociale 
medie twitter under angrebet. Hun skrev blandt andet, at området blev 
spærret af, og at der var udbrudt stor panik på stedet. 
</p><p>
Ifølge Tunesiens ministerpræsident er det et afgørende øjeblik for Tunesien. 
</p><p>
»Mange griber muligheden for at underminere vores fædreland. Vi vil handle 
utrætteligt, uden nåde« siger han ifølge den engelske avis The Guardian. 
</p><p>
Den franske udenrigsminister, Laurent Fabius, har skrevet på Twitter, at 
Tunesien blev angrebet, fordi landet repræsenterer håb. 
</p><p/><p>
Formanden for det europæiske råd, Donald Tusk, har også benyttet det sociale 
medie Twitter til at udtrykke sin sorg. 
</p><p>
»Min dybeste sympati for familierne til ofrene af angrebet ved Bardomusset. EU 
står sammen med Tunesien i kampen mod ekstremisme«, skriver han. 
</p><p/><p><b>Tusindvis af tunesere drager til Syrien og Irak </b></p><p>
Det Arabiske Forår, som er den populære betegnelse for bølgen af folkelige 
protester og væbnede sammenstød, der rullede henover den arabiske verden fra 
slutningen af 2010, begyndte i Tunesien. En 26-årig frugtsælger satte ild 
til sig selv efter at have fået konfiskeret sine varer som den seneste 
handling fra en korrupt politistand. 
</p><p>
Herefter spredte regeringsfjendtlige protester sig over hele Mellemøsten og 
Nordafrika og førte til revolutioner og regimeskift i flere lande, 
heriblandt Tunesien. 
</p><p>
Tunesien betragtes dog som det eneste land, hvor det folkelige oprør førte til 
en vellykket demokratisk proces, men alligevel er der alvorlig bekymring for 
sikkerheden i landet. 
</p><p>
Det skyldes, at nabolandet Libyen er blevet mere og mere ustabilt og kaotisk i 
løbet af de sidste par måneder, og militante fra terrorbevægelsen Islamisk 
Stat har vundet et solidt fodfæste i landet. 
</p><p class=" bl-elem">
Den tunesiske regering mener, at op mod 3000 tunesere er rejst til Syrien og 
Irak for at kæmpe med terrorbevægelsen Islamisk Stat. Tunesien er således et 
af de lande, hvorfra der er rejst flest udlændinge af sted for at kæmpe med 
terrorbevægelsen. 
</p>	
</div>
</div></body></html>
