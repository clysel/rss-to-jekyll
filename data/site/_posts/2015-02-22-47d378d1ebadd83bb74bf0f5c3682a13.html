---
layout:     post
title: 	    "Betjent fandt 24-årig skjult i skab efter røveri med kødøkse"
post_author:	    
post_date:	    Sun, 22 Feb 2015 10:44:03 +0100
post_site:	    politiken.dk 
post_link:	    http://politiken.dk/indland/ECE2557799/betjent-fandt-24-aarig-skjult-i-skab-efter-roeveri-med-koedoekse/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Ved at true med en kødøkse, som han flere gange slog i disken, lykkedes det i 
morges en ung mand at få udleveret nogle kartoner cigaretter på en 
tankstation i Bækmarksbro vest for Holstebro.
</p><p>
Imidlertid nåede han ikke at ryge en eneste af cigaretterne, fordi politiet 
takket være en lokal betjent med det samme kom på sporet af røveren og 
anholdt ham.
</p><p>
I et grundlovsforhør søndag vil politiet have varetægtsfængslet den nu 
røverisigtede mand, der er 24 år og fra lokalområdet, oplyser vagtchefen ved 
Midt- og Vestjyllands Politi.
</p><h3>
Gerningsmand gemte sig i skab
</h3><p>
Det var kort før klokken syv, at den unge mand kom ind i tankens kiosk og 
opførte sig truende over for ekspedienten med kødøksen, så han fik udleveret 
cigaretter, som han stak af med.
</p><p>
En betjent med lokalkendskab rettede straks søgelyset mod den 24-årige, og en 
politipatrulje, der blev sendt hjem til ham, fandt cigaretterne fra røveriet 
gemt i tørretumbleren, mens manden selv havde gemt sig i et skab ved siden 
af.
</p><p>
Mistanken mod manden er yderligere forstærket af, at politihunde har kunnet 
følge hans spor fra tankstationen til hjemmet, og af at hans maskering og 
kødøksen er blevet fundet langs hans rute.
</p><p class=" bl-elem">
Den 24-årige vil komme for en dommer i Retten i Holstebro i eftermiddag.
</p>	
</div>
</div></body></html>
