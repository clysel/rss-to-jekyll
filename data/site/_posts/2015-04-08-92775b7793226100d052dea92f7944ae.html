---
layout:     post
title: 	    "CNN: Hack i Obamas mødekalender betalt af russerne"
post_author:	    
post_date:	    Wed, 08 Apr 2015 06:39:57 +0200
post_site:	    politiken.dk 
post_link:	    http://politiken.dk/udland/ECE2619244/cnn-hack-i-obamas-moedekalender-betalt-af-russerne/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Det er angiveligt lykkedes russiske hackere at skaffe sig adgang til centrale 
dele af computersystemet i den amerikanske præsidentbolig, Det Hvide Hus, 
oplyser CNN, der citerer kilder tæt på efterforskningen af it-indbruddet, 
der allerede kom frem sidste år.
</p><p>
Ben Rhodes, Det Hvide Hus' nationale vicesikkerhedsrådgiver, siger dog, at de 
allermest følsomme områder af computersystemet ikke er berørt.
</p><p>
»Disse oplysninger handler ikke om en ny hændelse. De (CNN, red.) spekulerer i 
den bekymrende aktivitet i den uklassificerede del af netværket, som Det 
Hvide Hus løftede sløret for sidste år«.
</p><p>
»Alle den slags handlinger er noget, vi tager meget alvorligt. I dette 
tilfælde - som vi også fortalte dengang - har vi taget de nødvendige 
foranstaltninger til at afbøde aktiviteten«, siger Ben Rhodes i en officiel 
udtalelse fra Det Hvide Hus.
</p><h3>
Hack finansieret af Rusland
</h3><p>
Selv om hackerne angiveligt ikke har fået fingre i fortrolige oplysninger, 
skal det ifølge CNN være lykkedes hackerne, som ifølge tv-stationens kilder 
er finansieret af den russiske stat, at få adgang til en række e-mail og 
præsidentens mødekalender.
</p><p>
»Vi ønsker ikke at tale om, hvor cyber-indbruddet stammer fra«, siger Ben 
Rhodes.
</p><p>
Den amerikanske efterretningstjeneste FBI er fortsat i gang med 
efterforskningen af hackerangrebet, som tjenesten betragter som et af de 
mest sofistikerede angreb nogensinde mod den amerikanske regerings 
computersystemer.
</p><p>
Sidste år lød meldingen, at angrebet var rettet mod det amerikanske 
udenrigsministerium, men det har altså også ramt Det Hvide Hus' ledende 
kontorer, der blandt andet tæller Barack Obamas nærmeste rådgivere og 
vicepræsidentens kontor.
</p><p>
Barack Obama har for nylig iværksat et nyt sanktionsprogram, der skal ramme 
privatpersoner og virksomheder, der drager fordel af cyberangreb.
</p><p class=" bl-elem">
Kina, Rusland og Iran betragtes som de mest aktive spillere inden for såkaldt 
krigsførsel på internettet.
</p>	
</div>

</div></body></html>
