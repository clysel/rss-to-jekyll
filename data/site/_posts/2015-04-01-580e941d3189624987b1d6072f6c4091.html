---
layout:     post
title: 	    "Lucy Kellaway: Chefen kan få skranken til at afsløre din personlighed "
post_author:	    
post_date:	    Wed, 01 Apr 2015 11:24:49 +0200
post_site:	    politiken.dk 
post_link:	    http://politiken.dk/oekonomi/oekommentarer/lucykellaway/ECE2611346/lucy-kellaway-chefen-kan-faa-skranken-til-at-afsloere-din-personlighed/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Torsdag formiddag sidder jeg i receptionen på min arbejdsplads og forsøger at 
tiltrække mig mindst mulig opmærksomhed. Jeg er nemlig på en hemmelig 
mission: Jeg udspionerer folk, der går ind og ud af bygningen. 
</p><p>
Jeg har tit tænkt på, at receptionister er en ressource, som udnyttes alt for 
lidt. Receptionister ser nemlig folks adfærd på tidspunkter, hvor de tror, 
at de ikke bliver betragtet, og derfor kan de identificere de ubehøvlede og 
usympatiske typer – samt de flinke folk – langt hurtigere og mere præcist, 
end vi andre kan. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/oekonomi/oekommentarer/lucykellaway/ECE2602120/lucy-kellaway-det-er-haardt-og-kraevende-men-altsaa-ikke-et-job-at-vaere-mor/">Lucy Kellaway: Det er hårdt og 
krævende, men altså ikke et job at være mor</a></p><p>
Jeg har aldrig forstået, hvorfor disse umiddelbare indtryk ikke bruges langt 
mere i forbindelse med ansættelser, forfremmelser og alle andre 
beslutninger, hvor personlighed spiller en rolle. 
</p><p>
I sidste uge hørte jeg om et ejendomsselskab i London, hvor receptionisten 
inddrages på denne måde: Direktøren har udviklet et system, hvor kvinden i 
skranken (der har arbejdet sammen med ham i årevis) modtager gæsterne og 
tilbyder dem en forfriskning. 
</p><p>
I samme øjeblik gæsten træder ind i elevatoren for at køre op til mødet med 
chefen, sender receptionisten ham en e-mail med oplysninger om, at hr. X 
ikke sagde tak, da hun tilbød ham kaffe, at hr. Y ikke så hende i øjnene, 
eller – værst af alt – at hr. Z ankom midt i en højrøstet samtale i sin 
mobiltelefon og dårligt nok afbrød talestrømmen for at oplyse sit navn. 
</p><p>
I ejendomsbranchen – hvor nogle aftaler stadig indgås med håndslag – må den 
type efterretninger være overordentlig nyttige. Der findes godt nok ingen 
videnskabelige beviser for, at det virker, men det pågældende 
ejendomsselskab ser ud til at være en blomstrende forretning. 
</p><h3>
Et kursus i høflig adfærd 
</h3><p>
Derfor sidder jeg altså nu i Financial Times’ reception og venter. De fleste, 
der kommer forbi, er kolleger. Halvdelen af dem hilser på receptionisten, 
når de går forbi, resten gør ikke. 
</p><p>
Jeg noterer mig, at de, der hilser, er de samme, som jeg igennem mange års 
bekendtskab har opfattet som civiliserede mennesker. De, der i tavshed vader 
forbi skranken, er en mere blandet skare, der består af indadvendte typer, 
den kejtede klasse og enkelte rigtig usympatiske kanaljer. 
</p><p>
Jeg er ikke den første, der ser receptionstesten som en god måde at skille 
erhvervslivets får fra bukkene. En seniorpartner i et advokatfirma i London 
fik altid mulige nye partnere til at mime, hvordan de ankom til kontoret om 
morgenen, og de, der ikke også mimede et venligt ’godmorgen’ til 
receptionisten, blev enten afvist eller fik at vide, at de måtte tillægge 
sig nogle bedre manerer. 
</p><p>
Mange af de besøgende på min redaktion kunne godt trænge til et kursus i 
høflig adfærd. Da en mand bliver bedt om at stave sit navn, lirer han 
bogstaverne af med foragt og blikket rettet mod et sted en meter over 
receptionistens hoved. Arrogant, tænker jeg. Hierarkisk. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/oekonomi/oekommentarer/lucykellaway/ECE2582293/lucy-kellaway-god-respons-vil-altid-vaere-en-mangelvare-for-de-ansatte/">Lucy Kellaway: God respons vil 
altid være en mangelvare for de ansatte</a></p><p>
En anden gæst læner sig ind over skranken for at sikre sig, at receptionisten 
staver navnet korrekt. Kontrolfreak, konkluderer jeg. 
</p><p>
En tredje mand kommer ind, oplyser med kølig overlegenhed sit navn og slentrer 
over for at sætte sig ned. Inden da tager han frakken af for at vise, at han 
føler sig hjemme. Forvænt, tænker jeg. 
</p><p>
Da den, han har en aftale med, kommer for at hente ham, springer han op og er 
overstrømmende og charmerende. Jeg har gennemskuet ham: Han tænker politisk 
og forstår at sno sig. 
</p><p>
Efter et stykke tid begynder der at tegne sig et mønster. Når folk bliver bedt 
om at tage plads, gør de afslappede, som der bliver sagt, mens de nervøse 
bliver stående, somme tider ubehageligt tæt på skranken, eller – endnu værre 
– de går frem og tilbage på marmorgulvet med klikkende hæle. 
</p><p>
De ekstremt nervøse kan ikke vente mere end to minutter, før de vender tilbage 
til skranken for at spørge, om receptionisten monstro har glemt at meddele 
deres ankomst. 
</p><h3>
Entreen afslører 
</h3><p>
Gæstekortet kan også afsløre personligheden. Når folk får udleveret et 
plastikkort i en snor, hænger de lydige det om halsen, mens rebellerne 
propper det i lommen. 
</p><div class="art-quote article-box">
<p class="quote"/>
<blockquote>
<p class="quote-txt">
Når folk får udleveret et plastikkort i en snor, hænger de lydige 
det om halsen, mens rebellerne propper det i lommen
</p>
</blockquote>
</div><p>
Når det gælder betjeningen af sikkerhedsbarriererne, er der et omvendt 
proportionelt forhold mellem anciennitet og effektivitet.</p><p>
Topkarakteren gives til dem, der kan grine ad deres egen inkompetence, mens 
jeg giver dumpekarakter til dem, der hidser sig op og stirrer olmt på 
receptionisterne, som om det var deres skyld. 
</p><p>
Den sidste test kommer, når mødet er forbi, og gæsten forlader redaktionen. De 
fleste afleverer adgangskortet og siger farvel, men der findes et ubehøvlet 
mindretal, som blot uden et ord kaster kortet i retning af receptionisten. 
</p><p>
De uforbederligt åndsfraværende forlader bygningen med kortet i lommen. 
</p><p>
Jeg spørger vores sikkerhedsvagter, om de mener, de kan udlede meget om folk i 
bygningen, ud fra hvordan de kommer ind og ud af den. De siger alle, at det 
kan de. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/oekonomi/oekommentarer/lucykellaway/ECE2571513/lucy-kellaway-tredjeparts-pral-er-vaerre-end-falsk-beskedenhed/">Lucy Kellaway: 
Tredjeparts-pral er værre end falsk beskedenhed</a></p><p>
En fortæller mig, at han har modtaget undervisning i personlighedsanalyse, da 
han tidligere arbejdede længere nede ad vejen i domhuset. 
</p><p>
De tiltalte ankom somme tider til receptionen sammen med deres bander, 
skulende og stridbare. Somme tider havde de endda knive skjult i lommen. Men 
så snart de stod foran dommeren, blev de spagfærdige og føjelige. 
</p><p>
Han siger, at det som regel var ret tydeligt, hvem der var skyldig, og hvem 
der ikke var. 
</p><p>
Loven forbyder måske nok, at den type oplysninger bliver brugt under 
retssager, men der er intet i erhvervslivets adfærdskodeks, der forhindrer, 
at dårlige manerer og utålmodighed i receptionen bliver registreret og brugt 
imod os. 
</p><p><i class=" bl-elem">Oversættelse: Mette Skodborg</i></p><p class=" bl-elem"><i class=" bl-elem">Med licens fra Financial Times</i></p>	
</div>

</div></body></html>
