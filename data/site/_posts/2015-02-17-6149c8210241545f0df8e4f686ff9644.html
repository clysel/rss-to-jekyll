---
layout:     post
title: 	    "Genmodificeret æble bliver ikke brunt efter bid"
post_author:	    Mie Stage
post_date:	    Tue, 17 Feb 2015 05:25:10 +0000
post_site:	    ing.dk 
post_link:	    http://ing.dk/artikel/genmodificeret-aeble-bliver-ikke-brunt-efter-bid-174172
---
<html><body><div><section class="body"><p>Nu kan amerikanerne undgå, at æblerne bliver brune, kort tid efter der er taget en bid af dem, eller de er skåret ud i skiver.</p>
			<p>Fredag godkendte fødevaremyndighederne i USA nemlig produktion af genmodificerede versioner af de gamle kendinge Golden Delicious og Granny Smith, der i de nye versioner har fået navnene Arctic Golden og Arctic Granny, skriver <a href="http://www.reuters.com/article/2015/02/13/us-usa-gmo-apples-idUSKBN0LH1Y020150213?feedType=RSS&amp;feedName=scienceNews">Reuters</a>.</p>
			<p>Det er den canadiske virksomhed Okanagan Specialty Fruits Inc., der står bag de to æbler, og de understreger, at intet ved æblerne er ændret – altså ud over at de ikke bliver brune.</p>
			<p>Ifølge akademisk medarbejder på DTU Fødevareinstituttet Folmer Eriksen er metoden til at undgå bruning ikke ny, men det er muligvis første gang, den er brugt på æbler, der oven i købet skal sælges i supermarkeder.</p>
			<p>»Det er nok 20 år siden, man første gang kunne fjerne bruning ved denne form for konstruktion. Jeg har også set noget lignende for kartofler,« siger Folmer Eriksen, der selv har arbejdet med at genmodificere æbler, så de ikke fremkalder allergisk reaktion hos æbleallergikere.</p>
			<p>Det gjorde han ved at begrænse koncentrationen af mal d 1, som er det væsentligste allergifremkaldende protein i æbler, og det er netop begrænsningens eller nedlukningens kunst, der gør sig gældende for de nye amerikanske æbler.</p>
			<p>Uden konkret at kende <a href="http://www.arcticapples.com">Arctic Apples</a>, som Okanagan kalder æbleafdelingen, forklarer Folmer Eriksen, at nedlukning netop er kodeordet.</p>
			<p>Bruning i æbler opstår, når ‘skaden’ på æblet får polyfenoloxidaser til at binde fenolsyrer sammen og danne lignin-lignende polymerer, som bl.a. danner en ‘væg’ mod plantesygdomme.</p>
			<p>Der er i det gensplejsede æble indsat genfragmenter fra fire forskellige polyfenoloxidase-gener. Genfragmenterne, der kommer fra æblet selv, giver anledning til en begrænsning af ekspressionen af æblets iboende polyfenoloxidase-gener og derved også for bruning af æblet. Derudover er der indsat det antibiotikaresistente markørgen, nptII.</p>
			<p>Modstandere af GMO samt økologer har i den amerikanske sag prøvet at modarbejde Okanagan. Blandt andet er de bange for, at både helbred og andre planter tager skade og råder fødevarevirksomhederne til at undgå æblerne.</p>
			<p>Det amerikanske landbrugsministerium er dog ikke overbevist om, at æblerne skulle være skadelige.</p>
			<p>Ifølge Arctic Apples vil æblerne så småt komme på markedet i USA i slutningen af 2016.</p>
		</section></div></body></html>
