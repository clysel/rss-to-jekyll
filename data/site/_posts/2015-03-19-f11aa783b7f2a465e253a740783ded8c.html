---
layout:     post
title: 	    " Bonus på vej til folk med en IDA-forsikring"
post_author:	    15300
post_date:	    Thu, 19 Mar 2015 11:23:49 +0000
post_site:	    karriere.jobfinder.dk 
post_link:	    http://karriere.jobfinder.dk/artikel/bonus-paa-vej-til-folk-med-en-ida-forsikring-2929
---
<html><body><div><section class="body"><p>IDA-medlemmer, der er forsikret gennem IDA Forsikring, kan nu se frem til en bonus fra deres forsikringsselskab.</p>
			<p>På sit repræsentantskabsmøde i går besluttede TryghedsGruppen, som IDA Forsikring er en del af, nemlig at indføre en bonusordning for sine 1,2 millioner medlemmer. Omkring 50.000 husstande er forsikret gennem IDA Forsikring.</p>
			<p><a href="http://www.jobfinder.dk/jobs/?utm_source=Karrieresite&amp;utm_medium=Link&amp;utm_campaign=Se%20nyeste%20job?utm_source=Karrieresite&amp;utm_medium=Link&amp;utm_campaign=Se+job">Vil du videre i karrieren? Få inspiration på Jobfinder.</a></p>
			<p>Repræsentantskabet besluttede desuden, at TryghedsGruppen nu skal deles i to selvstændige enheder: Én for Tryg-medlemmer og én for Nordea Liv &amp; Pension. Medlemmerne af begge enheder vil i fremtiden få mulighed for bonus.</p>
			<p>Det bliver dog tidligst i 2016, at medlemmerne kan forvente en udbetaling, da beslutningen først skal godkendes af Erhvervsstyrelsen og Finanstilsynet.</p>
			<p>Formand for TryghedsGruppen, civilingeniør Jørgen Huno Rasmussen, anslår, at forsikringstagerne i Tryg - og dermed IDA Forsikring - kan se frem til en bonus på cirka fem-otte procent. Hvor meget det bliver, kan ingen dog sige præcist, før årsregnskabet foreligger og myndighederne har godkendt beslutningen.</p>
			
			<p>Et ønske om at give medlemmerne, som ejer forsikringsselskabet, del i den to-cifrede milliardformue har bølget frem og tilbage i repræsentantskabet de seneste år, og var det altoverskyggende tema i forbindelse med valget til Tryghedsgruppens repræsentanter fra Region Hovedstaden, som blev afgjort i begyndelsen af februar.</p>
			<p>Tidligere IDA-formand Lars Bytoft stillede op til valget netop med det formål at lade de 37 milliarder kroner i TrygehdsGruppen komme forsikringstagerne til gode enten gennem en årlig bonuscheck eller ved at sætte forsikringspræmien ned.</p>
			<p>Han er nyvalgt medlem af TryghedsGruppens repræsentantskab og glæder sig over beslutningen:</p>
			<p>»Det er jo fantastisk, at det, jeg gik til valg på, nu er lykkedes. I min verden er det ejerskab i praksis, at pengene kommer tilbage til ejerne i form af en bonus, som reelt betyder, at præmien bliver lavere. Det er ikke så ringe,« siger han.</p>
			<p>Ifølge Jørgen Huno Rasmussen får beslutningen ingen betydning for det arbejde, TrygFonden yder for at styrke trygheden.</p>
			
		</section></div></body></html>
