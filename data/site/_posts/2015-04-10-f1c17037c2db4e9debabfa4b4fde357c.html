---
layout:     post
title: 	    "Zlatan får fire dages karantæne for vredesudbrud"
post_author:	    
post_date:	    Fri, 10 Apr 2015 06:39:46 +0200
post_site:	    politiken.dk 
post_link:	    http://politiken.dk/sport/fodbold/ECE2622392/zlatan-faar-fire-dages-karantaene-for-vredesudbrud/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Det koster Zlatan Ibrahimovic fire spilledages karantæne, at han for nylig 
overfusede en dommer og kaldte Frankrig et »lorteland«. 
</p><p>
Det har det franske fodboldforbund (LFP) besluttet. 
</p><p>
Sebastien Deneux, der står i spidsen for LFP, fortæller til journalister, at 
den disciplinære komité har truffet afgørelsen efter en række kommentarer 
fra svenskeren om den franske ligas dommere. 
</p><p>
Det var ventet, at Ibrahimovic ville blive straffet med karantæne. 
</p><p>
Dommen betyder, at den svenske stjernespiller må se til fra tilskuerrækkerne, 
når hans franske klub, Paris Saint-Germain (PSG), spiller de kommende fire 
kampe i Ligue 1. 
</p><p>
Zlatan Ibrahimovic er blevet straffet for at have brugt »et fornærmende 
sprog« efter en ligakamp i marts. Forbundet har dog ikke straffet ham 
for kommentaren om Frankrig som et lorteland, da det ligger uden for 
forbundets område. 
</p><h3>
Fortjener ikke PSG 
</h3><p>
De hårde ord fra svenskeren faldt, efter at Paris Saint-Germain havde tabt 2-3 
til Bordeaux, og Ibrahimovic mente, at dommeren havde en finger med i 
storklubbens nederlag. 
</p><p>
På direkte tv efter nederlaget til Bordeaux sagde en vred Ibrahimovic: 
</p><p>
»I 15 år har jeg aldrig haft sådan en dommer. I dette lorteland - dette land 
fortjener ikke PSG. Vi er for gode til dette land«. 
</p><p>
Flere politikere var efterfølgende ude med riven. Blandt andet Frankrigs 
premierminister, Manuel Valls, der bad svenskeren om at ændre sin opførsel. 
</p><p>
Svenskerens karantæne træder i kraft tirsdag, og han kan dermed spille med i 
lørdagens pokalfinale mod Bastia. 
</p><p class=" bl-elem">
Paris Saint-Germain ligger i toppen af Ligue 1 med 62 point og har syv kampe 
tilbage af sæsonen. 
</p>	
</div>

</div></body></html>
