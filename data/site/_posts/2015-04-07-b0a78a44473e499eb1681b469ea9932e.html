---
layout:     post
title: 	    "Guldboom i Ghana gavner kun de rigeste"
post_author:	    
post_date:	    Tue, 07 Apr 2015 14:58:28 +0200
post_site:	    politiken.dk 
post_link:	    http://politiken.dk/magasinet/feature/ECE2618255/guldboom-i-ghana-gavner-kun-de-rigeste/
---
<html><body><div><div class="art-body"><h3>
Meget gunstig selskabsskat 
</h3><p>
Ifølge forfatteren bag den kommende rapport, Morten Emil Hansen, arbejder 
omkring en halv million mennesker – fra Ghana og nabolandene – mere eller 
mindre lovligt i bunden af guldindustrien. Mange af dem kommer fra områder, 
hvor der blev fundet så store guldforekomster, at man fordrev dele af 
lokalbefolkningen. 
</p><p>
»Groft sagt er forløbet ofte, at lokale finder lidt guld, og så kommer der 
nogle kinesere og betaler under bordet for at grave med en gravko – og få de 
lokale væk. Og hvis der så er rigtig meget guld, sælger regeringen 
koncessioner til store udenlandske selskaber – billigt«, forklarer Hansen, 
der er specialist i ressourceøkonomi og driver konsulentfirmaet Policy 
Advice med base i Ghana. 
</p><p>
Det er især selskaber fra USA, Canada og Sydafrika, der er blevet hidkaldt, og 
det skyldes, at guldminer kræver meget store investeringer, som lokale 
firmaer uhyre sjældent kan løfte. 
</p><p>
»Så træder de multinationale til mod at få meget gunstige skattevilkår – lidt 
ligesom det ofte sker, når fattige lande finder olie«, påpeger Morten Emil 
Hansen. 
</p><p>
Ngo’erne og hele det internationale samfund havde ellers store forventninger 
til Ghana, både da der blev fundet store guldforekomster i slutningen af 
1990’erne, og da der blev fundet olie i slutningen af 00’erne. 
</p><p>
Landet er et usædvanlig stabilt demokrati, med en for Afrika relativt lille 
forskel mellem rig og fattig. Var der nogen lande, der kunne bryde den 
såkaldte <i>Resource Curse</i> – at fund af ressourcer ofte er en 
forbandelse, fordi det øger uligheden i en befolkning – måtte det være 
Ghana, tænkte man. 
</p><p>
Men forventningerne er indtil videre blevet gjort til skamme. I hvert fald er 
guldindtægterne meget skævt fordelt, og olien ser ud til at følge samme 
ulige vej. 
</p><p>
Ghanas politikere har faktisk forsøgt at beskatte de store guldselskaber mere. 
Men først for tre-fire år siden, og da var det for sent. 
</p><p>
For da var den økonomiske krise en realitet, og guldprisen faldt. Så 
guldselskaberne truede blot med at trække sig ud i Ghana – og det fik 
regeringen og parlamentet til at trække forslaget om højere skat tilbage. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00926/_____Intet_navn_____926332" data-id="926332" data-imgtype="jpg" data-caption="Når kviksølvet er brændt væk, er guldet tilbage. Det er ikke hver dag, der udvindes nok til at dække udgifterne.I dag blev det til lidt mere end 11 gram, og det er ikke nok. Foto: Thomas Borberg"/><h3>
Nærkontakt med kviksølv 
</h3><p>
Skærvegrusblandingen i skuret ved Kenyasi er nu knust til en pudderagtig 
substans, der blandes med vand, og denne ’grød’ hældes i toppen af en lang 
planke med kanter. 
</p><p>
Mudderet vaskes bort med langsomme bevægelser, og de våde guldrester opfanges 
af et håndklæde, der så vrides i en balje. 
</p><p>
Mændene hælder smeltet kviksølv ned til guldet. Det binder de små stykker guld 
og danner til sidst en lille kugle, som lægges i et bålsted. Når kviksølvet 
er brændt af, er der kun guldet tilbage. 
</p><p>
Der er intet beskyttelsesudstyr til at forhindre det giftige kviksølv i at 
komme i kontakt med huden eller indåndes, og dagens samlede høst er blot 
11,2 gram. Det kan sælges for cirka 1.330 cedi (cirka 2.600 kr.) – ikke nok 
til at dække udgifterne og altså en dårlig forretning. 
</p><p>
Men de dage, hvor der er over 13-15 gram, giver det overskud til ejeren af 
træskuret. Og så har han råd til at udbetale løn, så folk som Abdulai 
Dramani også har en vis glæde af sit lands guldboom. 
</p><p class=" bl-elem"><i class=" bl-elem">Publiceret 7. april 2015</i></p>	
</div>
</div></body></html>
