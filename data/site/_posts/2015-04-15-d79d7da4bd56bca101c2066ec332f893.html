---
layout:     post
title: 	    "Unge gider ikke at køre lastbil for 30.000 kroner om måneden"
post_author:	    
post_date:	    Wed, 15 Apr 2015 06:22:07 +0200
post_site:	    politiken.dk 
post_link:	    http://politiken.dk/oekonomi/arbejdsmarked/ECE2627409/unge-gider-ikke-at-koere-lastbil-for-30000-kroner-om-maaneden/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
»Chauffører har et dårligt ry for den måde, de ser ud – og for, hvad de laver. 
Så det er jeg ikke interesseret i«. Citat: Benjamin Mikkelsen 16 år, 
folkeskoleelev. 
</p><p>
»Lastbilchauffører er sådan nogle gamle sure nogen, der bare sidder i bilen og 
kigger på vejen hele tiden. Det er i hvert fald fordommene om dem, så det 
gider jeg ikke«. Citat: Bayram Kisa, 20 år, gymnasieelev. 
</p><p>
Det er yt, nederen og usmart at bruge arbejdslivet i førerhuset på en lastbil. 
I hvert fald når man spørger de unge. Og indstillingen har bredt sig i en 
sådan grad, at Arbejdsgiverforeningen for Transport &amp; Logistik 
(ATL) nu slår alarm. 
</p><h3>
Styrtdyk i kørekort til lastbiler 
</h3><p>
Transportfirmaer og vognmænd har svært ved at finde nye chauffører, og dem, de 
har i forvejen, bliver ældre og ældre – alt imens antallet af nye 
chauffør-elever på den såkaldte vejgods-transportuddannelse, falder 
dramatisk. Samtidig er antallet af udstedte lastbilkørekort faldet med mere 
end 40 procent siden 2010. 
</p><p>
Fortsætter udviklingen betyder det, at branchen, kommer til at stå med 3-4.000 
ledige stillinger om ganske få år, fastslår ATL’s direktør, Anne Windfeldt 
Trolle, der er overbevist om, at de unge lyst til at kær lastbil er præget 
af de mange negative historier om faget: 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/arbejdsmarked/ECE2310978/post-danmark-bruger-udenlandske-chauffoerer/">Post Danmark bruger 
udenlandske chauffører</a></p><p>
»Det er historier om social dumping og underbetalte chauffører, der presses 
til at overtræde køre- og hviletidsbestemmelserne og må sove i lastbilerne 
og leve af dåsemad. Men det er en utrolig misvisende beskrivelse. De 
problemer, vi ser, er meget ofte knyttet til transporterne ud og ind ad 
landet, men der er jo også masser af nationale, danske transporter, der 
foregår efter ordnede forhold, med anstændige overenskomster og faktisk med 
ret gode lønninger«. En almindelig godschauffør tjener minimum 23.000 kroner 
per måned, men de fleste chauffører har også en vis portion overarbejde, det 
løfter ofte lønnen op over 30.000 om måneden, når man regner pension og 
feriepenge med, oplyser ATL. Og de chauffører, der er indstillet på at 
arbejde om natten, kan tjene omkring 44.000 kroner om måneden. 
</p><p>
»Tidligere var der mange unge mænd, der fik det store kørekort, når de 
aftjente deres værnepligt i militæret, og når de så kom ud og ikke vidste, 
hvad de skulle arbejde med, så var der mange, der valgte at bruge det store 
kørekort til at få et arbejde. Man får ikke et gratis kørekort længere i 
militæret, og det kan vores medlemsvirksomheder faktisk mærke«, fortæller 
Anne Windfeldt Trolle. 
</p><h3>
Landevejens sømænd 
</h3><p>
En tiltagende mangel på chauffører har længe været et problem for firmaet 
Anneberg Transport, der blandt andet fragter farligt gods, gas, affald, 
pulver og kemikalier rundt mellem de skandinaviske lande. Her har direktør 
og medejer Georg Anneberg store problemer med at finde de skandinaviske 
chauffører, han og kunderne foretrækker, at sætte bag rattet, når det er 
tale om de farlige transporter. 
</p><p>
»Det er hårdt at lægge på landevejen især på de lange ture, der er vores 
speciale. De chauffører, jeg har ansat, er alle sammen plus 50 år, for så er 
deres børn flyttet hjemmefra og så behøver de ikke melde fra, hver gang, der 
bliver kaldt til skole-hjem-samtale. Det er en slags landevejenes sømænd vi 
leder efter, og de er sværere og sværere at skaffe, i hvert fald i Danmark«, 
siger han. 
</p><p><i class=" bl-elem">Hvad kan man gøre ved det?</i></p><p>
»Jamen vi ved det ikke, vi har jobannoncer ude hele tiden, og når det bliver 
sommerferie, så får jeg problemer, for jeg har ikke nogle 
reserve-chauffører«, siger Georg Anneberg, der alene på de skandinaviske 
transporter beskæftiger omkring 40 chauffører. 
</p><h3>
Født bag rattet 
</h3><p>
En af dem er 57-årige Arne Karlsen. Han er, som han selv udtrykker det »født 
med et rat i hånden«: »Jeg har altid interesseret mig for traktorer og 
lastbiler, så for mig har det været et drømmejob, jeg har kørt lastbil siden 
jeg kunne, jeg har aldrig lavet andet, selv om det er svært at have familie 
og børn, når men er væk 14 dage ad gangen. De unge vil have en uddannelse – 
og lastbilchauffør, det kan man jo altid blive«, siger Arne Karlsen. 
</p><p>
Ifølge Anne Windfeldt Trolle gør mange transportfirmaer sig store 
anstrengelser for at finde de chauffører, de mangler. »De kontakter 
Jobcenteret og de lokale afdelinger af fagforbundet 3F. Men det giver ikke 
rigtig noget resultat, for der er ingen, der vil have jobbene – eller også 
opgiver de efter et par dage. Vi undrer os over, at det kan være bedre at gå 
og være ledig, end at sidde i en lastbil og få en pæn hyre«. 
</p><p>
Men den analyse bliver skudt ned med kanoner af formanden for 3F’s 
transportgruppe, Jan Villadsen: 
</p><p>
»Jeg mener at udviklingen er ved at vende. Så sent som i torsdags var jeg ude 
og besøge et transportfirma, der bare på deres egen hjemmesiden efterlyste 
nogle flere chauffører, de fik flere hundrede ansøgninger. Som jeg ser det, 
har branchen i lang tid sendt det signal at man gik efter den laveste 
fællesnævner i forhold til at hyre billige udenlandske chauffører, nu er 
signalet et andet, nu handler det om at vise de unge, at det at køre lastbil 
faktisk er et godt fag med en fremtid«. 
</p><h3>
Unge ud af mytelandet 
</h3><p>
Men den analyse er for lyserød, mener Anne Windfeldt Trolle, der håber at hun 
kan trække de unge og de ledige ud af mytelandet: 
</p><p>
»Vi har jo interviewet nogle af de unge for at få et indtryk af deres syn på 
branchen, og det er slående, at dem, der er født ind i branchen fordi far 
eller farfar har kørt lastbil, de synes det er cool at køre lastbil. Men 
dem, der ikke ved noget om branchen, de synes at lastbilchauffører er tykke, 
grimme, dumme, gamle, kedelige og nederen«. 
</p><p class=" bl-elem">
Rekrutteringsproblemerne er sat øvest på dagsordenen på ATL's årsmøde i 
morgen. 
</p>	
</div>

</div></body></html>
