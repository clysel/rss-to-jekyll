---
layout:     post
title: 	    "Farvel til Liverpools hjerte"
post_author:	    
post_date:	    Mon, 11 May 2015 14:53:17 +0200
post_site:	    politiken.dk 
post_link:	    http://politiken.dk/magasinet/portraetter/ECE2665001/farvel-til-liverpools-hjerte/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
På lørdag stopper Liverpool FC’s anfører, Steven Gerrard, for sidste gang op 
foran en af indgangene til Anfield Stadion. Han vil endnu en gang bevæge sig 
hen til mindesmærket for de 96 Liverpool-tilhængere, som mistede livet under 
stadionkatastrofen på Hillsborough Stadion i Sheffield i 1989, og hans øjne 
vil som før hver hjemmekamp hvile på et af navnene: Jon-Paul Gilhooley. 
</p><p>
Jon-Paul var Steven Gerrards fætter, og den kun 10-årige dreng blev trampet 
ihjel, da panikslagne tilhængere forsøgte at kæmpe sig ud af et overfyldt 
stadionafsnit, mens politifolk så passivt til. 
</p><p>
»I alle årene har jeg spillet for Jon-Paul«, har Steven Gerrard ofte sagt, og 
det forklarer meget om den 17 år lange karriere, som slutter med anførerens 
sidste kamp på Anfield næste lørdag. 
</p><p>
Han har vundet alt med <i>The Reds</i>. Undtagen det engelske mesterskab. I 
2005 var han ved at skrive kontrakt med Chelsea, men han sagde nej få timer 
før afrejsen til London af frygt for reaktionerne blandt de mennesker, som i 
årevis havde beundret ham, og som han følte sig som en del af. Derfor blev 
Steven Gerrard i Liverpool, og byen er i disse dage på den anden ende for at 
hylde en mand, som personificerer den mest vindende klub i engelsk fodbold 
og byen Liverpool. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00935/2015-05-10_PS_935486" data-id="935486" data-imgtype="jpg" data-caption="Tegning: Roald Als"/><p>
Ordet trofasthed går igen, når talen falder på byens store søn ude i forstaden 
Huyton. 
</p><p>
»Nogle af os har fulgt ham fra drengeårene, da han boede her i Huyton. 
Allerede dengang var han ikke hvem som helst. Han havde et usædvanligt 
talent ,og endnu vigtigere: Han havde viljen til at få det bedste ud af det, 
og han har aldrig glemt, hvor han kommer fra«, siger en ældre buschauffør. 
</p><p>
Imens benytter to drenge lejligheden til – endnu en gang – at tale om finalen 
i Champions League i Istanbul i 2005, da Steven Gerrard piskede sit hold 
frem til sejr over Milan AC efter at have været bagud 0-3 ved pausen. 
</p><h3>
Arbejdsomhed og viljestyrke 
</h3><p>
Drengene var sikkert for små til at følge Champion League-finalen i Istanbul i 
tv. Men de har set den på YouTube, og de har måske været i teatret og set 
teaterstykket om opgøret, hvor Steven Gerrard selvfølgelig har hovedrollen 
som manden, der inde på banen tændte oprøret, og hvis mål til 1-3 blev det 
første af tre på kun seks minutter, hvorefter Liverpool vandt 
straffesparkskonkurrencen. 
</p><p>
'Miraklet i Istanbul' og Steven Gerrard hænger uløseligt sammen. Men han var 
allerede fra 2003 holdets helt centrale spiller, da klubbens franske 
manager, Gérard Houiller, gjorde ham til holdets anfører. 
</p><p>
Allerede ved sin tiltræden i 1998 havde Gérard Houiller bemærket den kun 
19-årige spiller, som kunne spille i forsvaret og midt på banen, og hvis 
modenhed imponerede den franske manager, der var dybt rystet over 
drukkulturen og manglen på disciplin blandt mange engelske spillere. 
</p><p>
»Jeg bemærkede kombinationen af viljestyrke, arbejdsomhed og talent med det 
samme. Du kan komme langt med talent, men uden flid og viljen til hver uge 
at være den bedste, når du aldrig toppen«, lød Gérard Houillers 
karakteristik af Steven Gerrard, da Politiken mødte ham sidste år. 
</p><p>
De krav levede Steven Gerrard allerede op til, da han som kun niårig 
repræsenterede Whiston Junior fra fødebyen Whiston. 
</p><p>
»Gerrard var en stor anfører. Han scorede fem mål og fik de andre med sig«, 
hedder det i et referat fra en af kampene. 
</p><p>
Han blev hurtigt bemærket af talentspejdere fra klubberne på Merseyside 
omkring Liverpool, men kun én af klubberne kunne komme på tale: Liverpool 
FC, som faderen Paul havde og har et nærmest religiøst forhold til. 
</p><p>
Lederen af klubbens ungdomsakademi, den mangeårige Liverpool- og 
landsholdsstjerne Steve Heighway, blev heller ikke skuffet. Han 
karakteriserede i et kampprogram den kun 13-årige Gerrard som en juvel. 
»Hans indstilling til træningen og hans personlige udvikling er en fryd at 
se ...«, sagde han. 
</p><p>
Fra 1998 til 'miraklet i Istanbul' i 2005 gik det kun fremad med debut på 
landsholdet i 2000 efter en periode som anfører på ungdomslandsholdet. 
Gérard Houiller, som Steven Gerrard har et tæt forhold til, fik både 
menneskeligt og sportsligt stor betydning for den unge mand. 
</p><p>
Da Gérard Houiller ved sin ankomst til klubben spurgte holdet om en 
fodboldspillers vigtigste egenskab, lød svaret fra Steven Gerrard: 
»Passion«. 
</p><p>
Det har han levet op til fra første dag i klubben, men hans iver hæmmede 
samtidig hans udvikling, mente Gérard Houiller. Steven Gerrard løb for 
meget, han var alle steder på banen, og det hele skete i et opskruet tempo. 
Den franske manager disciplinerede ham ved at give ham bestemte opgaver og 
lære ham at holde pauser i spillet, og Houillers efterfølger, Rafael 
Benitez, flyttede Steven Gerrard fra midten af banen ud på fløjen. 
</p><p>
Rafael Benitez vurderede, at den ofte overivrige Gerrard manglede det 
nødvendige overblik til at fungere som organisatoren af holdets spil. Flere 
omkring ham mener, at han altid har haft tendens til at tage alle problemer 
på sig, både holdets og klubbens, og han var dybt berørt, da Liverpool i 
2013 var få timer fra at gå fallit som et resultat af de daværende ejeres 
økonomiske transaktioner. 
</p><p>
»Jeg tror ikke, Steven er noget lykkeligt menneske«, har hans far engang sagt 
om sin søn, som også blev dybt berørt af forældrenes skilsmisse. 
</p><h3>
Ros fra Mourinho 
</h3><p>
Under Gérard Houiller udviklede Steven Gerrard sig til en af Europas bedste 
spillere. I 2001-2006 vandt han under Houiller og Rafael Benitez fem 
engelske pokalturneringer, den nuværende Europa League og Champions League i 
2005. 
</p><p>
Han hentede flere titler som 'årets spiller', og frem til i dag er det blevet 
til over 500 kampe for Liverpool og 102 landskampe. Hans sidste trofæ var 
den engelske ligapokal i 2012. I hele perioden stod beundrerne i kø. 
</p><p>
»Han har en utrolig drivkraft, lyst til at spille og en stor viljestyrke. 
Enhver vil købe Gerrard«, sagde Manchester Uniteds manager, sir Alex 
Ferguson, i 2005, da han som managere fra flere andre europæiske storklubber 
var rede til at købe Liverpools anfører. Men i sin selvbiografi fra 2013 
skriver Sir Alex, at »Gerrard aldrig var en top, topspiller«, men at Uniteds 
spillere altid formåede at holde ham nede. 
</p><p>
Steven Gerrards reaktion var et træk på skulderen og en bemærkning om, at Sir 
Alex havde brug for polemik i forbindelse med lanceringen af bogen. 
Liverpools anfører kunne også trøste sig med, at Chelseas manager, José 
Mourinho, flere gange har karakteriseret midtbanedynamoen som en af de 
største engelske spillere nogensinde. 
</p><p>
Tilhængerne af The Reds er naturligt nok enige. 
</p><p>
»Han har i flere perioder båret klubben, både når det gik frem, og når det har 
set mindre godt ud. År efter år. Hvor mange spillere kan man sige det samme 
om?«, spørger en tilhænger inde på pubben The Sandon, hvor Liverpool FC blev 
stiftet i 1892. 
</p><p/></div></div></body></html>
