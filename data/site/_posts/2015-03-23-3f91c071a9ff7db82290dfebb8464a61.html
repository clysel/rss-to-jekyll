---
layout:     post
title: 	    "Mennesket med halen mellem benene"
post_author:	    
post_date:	    Mon, 23 Mar 2015 16:30:03 +0100
post_site:	    politiken.dk 
post_link:	    http://politiken.dk/magasinet/feature/ECE2600949/mennesket-med-halen-mellem-benene/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p/><p/><hr class="img-placeholder" data-classname="aside-img" data-src="http://multimedia.pol.dk/archive/00923/_____Intet_navn_____923152" data-id="923152" data-imgtype="jpg" data-caption="Illustration: Mai-Britt Bernt Jensen"/><p>
Gud skammer sig ikke. Englene næppe heller. De er jo, som de skal være. 
Ligesom dyrene lidt længere nede ad rangstigen så vidt vides er godt 
tilfreds med sig selv. Når en hund underkaster sig, gør den det uden 
selvbebrejdelser. Selv med halen mellem benene er det altså ikke skam, den 
føler. Den fornøjelse har vi mennesker helt for os selv. 
</p><p>
»Skam er en unik menneskelig følelse«, siger professor i filosofi Dan Zahavi, 
Københavns Universitet, der som leder af Danmarks Grundforskningsfonds 
Center for Subjektivitetsforskning har studeret fænomenet indgående. 
</p><p>
»Hverken Gud eller dyr kan have den følelse. For skam udspiller sig i en ramme 
mellem idealer og værdier, vi mennesker har, og vores faktiske natur«. 
</p><p>
Modsat vores naboer i dyre- og gudsriget står vi ustandseligt og skræver 
mellem dem, vi er, og dem, vi – eller i hvert fald de andre – synes, at vi 
burde være. Og når afstanden bliver synlig, for os selv og måske især for 
andre, føler vi os forkerte. Og skammer os. 
</p><p>
Kunne man for nemheds skyld sige. Men når det kommer til skam, er intet nemt. 
Er skam en straf, vi påfører os selv for at slippe for de andres? Eller et 
redskab, flokken bruger til at banke den enkelte på plads? Ja, lyder svaret 
fra dem, der har forsket i fænomenet. Til begge dele. Ligesom skam både 
optræder i den enkelte og imellem os og på samme tid er en forbandelse, der 
æder sjæle op, og selve den lim, der binder os sammen som sociale væsener. 
</p><p>
Skam er mange ting. Og stiller man eksperterne et spørgsmål om skam, deler de 
det bare op i endnu flere. Og trækker på skuldrene. Men sådan ser sindets 
indre gemakker måske bare ud. En rodebutik af ubestemt oprindelse. Eller 
også er skammen så central for, hvem vi mennesker er, og hvordan vi lever 
med os selv og hinanden, at hiver man lidt for hårdt i en tråd, har man 
pludselig trevlet hele trøjen op. 
</p><p>
Doktor Remé Brown, forsker i skyld og skam på Texas University, har dristet 
sig til en definition. Hun kalder skam »den intense, smertefulde følelse af, 
at vi er uværdige til kærlighed og tilhørsforhold«. En følelse, der opleves 
ens af mænd og kvinder. Men det er ikke det samme, de to køn skammer sig 
over. 
</p><p>
»For kvinder er skam: Klar det hele, udfør det perfekt, og lad dem aldrig se 
dig svede. For mænd er skam én ting: Bliv ikke opfattet som svag«, 
forklarede hun i Oprah Winfreys tv-show. 
</p><p>
»Og vi befinder os i skam op til halsen«, sagde hun. 
</p><p>
»Men folk erkender det ikke«. 
</p><h3>
Skammerens sande datter 
</h3><p>
Nogle gør. Eksempelvis forfatteren Lene Kaaberbøl, der har skrevet de fire 
internationalt anerkendte fantasy-bøger i romanserien ’Skammerens børn’ om 
pigen Dina, der med sit blotte blik kan få andre til smertefuldt at 
genopleve deres mest skamfulde ugerninger. Historien er sat op som musical, 
og på torsdag har filmatiseringen af den første bog, ’Skammerens datter’, 
premiere. Og spørger man, hvorfra forfatteren fik ideen, siger hun: 
</p><p>
»Det ville du ikke spørge om, hvis du havde mødt min mor«. 
</p><div class="art-fakta article-box">
<header><h4 class="">
Peter Aalbæk Jensen og skam</h4>
</header><div class="fakta-body" data-buildingblock="embedded_factboxlink">
<p><span class="img-contimg-fl-left"><img class="image inlineLightBox" src="http://multimedia.pol.dk/archive/00923/Peter_Aalb_k__filmk_923154w.jpg" alt="" border="0"/><span class="caption"><span class="f-img-caption">Foto: 
</span>Stine Bidstrup</span></span></p><p>
»Jeg har <i>et</i> blødende punkt. At jeg som ung dreng ikke offensivt 
nok hjalp min lillebror, da han blev drillet af nogle andre drenge i et 
omklædningsrum under Ugerløse Friluftsbad, hvor tre drenge stjal hans 
underbukser og morede sig med at kaste dem rundt imellem os. Han var vel 6 
år og jeg 11. Og der kan jeg huske den der skam over, at jeg ikke gik ind og 
klappede dem nogen eller gjorde noget. Det var verdens mest ynkelige 
fornemmelse at være bange og ikke gøre noget. Jeg havde arme på tykkelse med 
tændstikker og var et frygtsomt barn, men det gør jo ikke skammen mindre, at 
man også fysisk er en svækling. Det har redet mig som en mare siden. 
Stadigvæk tænker jeg, at <i>der</i> var jeg virkelig en 
svagpisser. Og jeg bliver for helvede 59 om 14 dage«. 
</p><p class=" bl-elem">
»Min bror græd ydmygelsens tårer. Til sidst fik jeg grebet underbukserne, og 
jeg kan stadig høre lyden af hans sandaler, der sjoskede af sted hen over 
cementfliserne, da vi gik derfra. Og det kan være, at den personlige skam 
har gjort, at jeg senere har kastet mig hovedkulds ind i alskens slagsmål. 
Det har kostet mig mange røvfulde at skulle redde alle mulige fra 
rockeroverfald siden. Men skammen sidder der stadig. Den gjorde også, at jeg 
investerede en masse penge i min lillebrors firma og tabte dem. Så det kan 
godt være, at vi står lige nu. Vi har faktisk aldrig talt om det. Jeg tror 
heller ikke, at jeg nogensinde har talt med nogen andre om det«. 
</p>
</div>
</div><p/><p/><p>
Lene Kaaberbøls mor kunne altid se, om datteren løj. Straks hun mærkede sin 
mors blik på sig, følte hun sig »fuldstændig glasklart gennemskuelig«. 
</p><p>
»Hun koblede det så med et krav om, at jeg skulle skamme mig, når jeg havde 
gjort noget galt. »<i>Se</i> på mig, når jeg taler til dig!«. Jeg fik 
ikke lov at dukke mig eller at se væk. Og nogle gange kunne jeg ikke engang 
få lov at gøre det godt igen. Havde jeg væltet en urtepotte, var det ikke 
gjort med, at jeg ryddede op eller købte en ny plante«, fortæller hun. 
</p><p>
Sin mors evne har Lene Kaaberbøl i sine bøger »taget og skruet lidt op for«, 
som hun siger, »og gjort den til en magisk superkraft, der virker mod alle«. 
Og dermed skrevet en af vores centrale og mest sociale følelser ind i et 
ungdommeligt fantasyunivers. For uden skam havde vores venskaber, familier 
og samfund ikke set ud, som de gør. 
</p><p>
»Der er bestemt tidspunkter, hvor det er på plads at få renset op i 
undskyldningerne og bortforklaringerne. For man kan også få sænket 
samvittighedsbarren så langt ned, at den nærmest ikke er der. Både som 
privatmenneske og som samfund«, siger Lene Kaaberbøl, som også uden for 
eventyrets verden kan få øje på skammere. 
</p><p>
»Dem tror jeg, at vi alle sammen har gående sådan pletvis rundt i vores liv«, 
siger hun. 
</p><p>
»Nogle gange er det en forældrestemme eller en respekteret kollega. Der findes 
sikkert også mange skammere i lærerstanden og blandt pædagogerne. Sådan en 
stemme, som siger: Stop nu lige op. Har du virkelig lyst til at være den 
person, der gør sådan?«. 
</p><p>
Filosoffen Aristoteles udråbte skam til en central kraft i opbygningen af et 
samfund. Platon skrev, at skam finder man hos enhver god soldat. For uden 
den ville han stikke af fra slagmarken. Og forfatteren til bogen ’Skam – 
medfødt og tillært’, chefpsykolog Lars J. Sørensen, kan med fire ord 
forklare, hvilken gavn vi har af skamfølelsen: 
</p><p>
»Den binder os sammen«. 
</p><p>
Skam er et stort mysterium, erkender han. Fordi den er overalt, men skjult. 
Ikke mindst i sit forstadie, blufærdigheden, som sikrer, at vi omgås egne og 
andres kronjuveler med varsomhed. En slags sensor, der ligger i baghovedet 
på os og som et virusprogram på en computer i al ubemærkethed holder øje 
med, at »alt er i orden«, som han siger. At ingen blotter sig for meget, 
krænkes, ydmyges eller overtræder hinandens grænser. Først når de grænser 
overtrædes, kommer skammen. 
</p><p>
»Vi mennesker er <i>så</i> afhængige af hinanden for vores 
overlevelse. Derfor sanser vi hele tiden hinanden. Bader i hinandens 
nervesystemer og mærker, hvordan de andre har det«, siger han. 
</p><p>
»Ellers havde vi aldrig kunnet finde sammen i foreninger, ægteskaber og 
samfund«. 
</p><h3>
Skyld eller skam? 
</h3><p>
Vi blander dem altid sammen. Skyld og skam. Og ofte gør de selv arbejdet for 
os. Vikler sig ind i hinanden. Selv om de egentlig er ganske forskellige. 
</p><p>
»Skyld og skam er tvillinger. Når den ene er der, vil den anden som regel også 
være det. Men de er ikke enæggede. De har ikke engang samme køn«, siger Lars 
J. Sørensen. 
</p><p>
Føler man skyld, er det over en handling, et ord eller en tanke. Ikke hele sit 
væsen. Skyldfølelse forudsætter empati. At man mærker den smerte, man har 
afstedkommet hos en anden. Og reaktionen er et ønske om at gøre skaden god 
igen og reparere relationen. Enten ved at bedyre sin uskyld eller ved at 
erkende sin fejl og undskylde. 
</p><p>
Skyldfølelse er, siger professor i filosofi Dan Zahavi, fremadrettet. 
</p><p>
»Hvis du kører en gammel dames hund over, vil du prøve at trøste hende. Ikke 
at det vil være tilstrækkeligt, formentlig«, griner han. »Men så kan man jo 
købe hende en ny hund«. 
</p><p>
Når man skammer sig, skal der mere end en ny hund til. For skamfølelsen retter 
sig ikke mod de andre, men mod os selv. <i>Hele</i> os selv. Vi græmmes ikke 
bare over, hvad vi har sagt eller gjort, men over at være den person, der 
kunne finde på det. Vi føler os forkerte. Og den er svær at handle sig ud 
af. 
</p><p>
»Når vi føler skam, lammes vi. Vi ønsker bare at synke i jorden«, siger Dan 
Zahavi og nævner som eksempel en mor, der i vuggestuen, da hendes søn nægter 
at tage sin flyverdragt af, mister besindelsen, rusker ham og råber. 
</p><div class="art-fakta article-box">
<header><h4 class="">
Lone Frank og skam</h4>
</header><div class="fakta-body" data-buildingblock="embedded_factboxlink">
<p><span class="img-contimg-fl-left"><img class="image inlineLightBox" src="http://multimedia.pol.dk/archive/00923/Lone_Frank_923166w.jpg" alt="" border="0"/><span class="caption"><span class="f-img-caption">Foto: 
</span>Jacob Ehrbahn</span></span></p><p>
»Det nærmeste, jeg kan komme skam, var, da jeg var på en lejrskole i 3. eller 
4. klasse, hvor forældrene skulle opføre noget underholdning, og min far <i>væltede</i> 
sig rundt, <i>helt</i> tydeligt fuld. De skulle så lave en kæde af tøj og 
se, hvor lang den kunne blive. Og der stod min far og et par andre og hev 
tøjet af, indtil han stod i underbukser. Vi skulle have sovet derude i flere 
nætter. Men jeg syntes simpelthen, at det var så <i>dødsens</i>pinligt 
og tænkte: Åh nej. Bare ingen noterer sig det her og taler om det senere. Og 
da vi skulle sove, fik jeg så tilpas ondt i maven, at han var nødt til at 
køre mig hjem«. 
</p><p>
»Men det var mere pinligheden ved at se nogen gøre noget så ud til bens. For 
han har også været meget påvirket ved andre lejligheder. Under mit 
ph.d.-forsvar, for eksempel. Og det følte jeg ikke havde noget med mig at 
gøre. Jeg tænkte ikke, at det her forbinder folk med mig. Vi er hver især 
vores egen person, og hvad vores familier gør, er deres sag«. 
</p><p class=" bl-elem">
»I virkeligheden er mit liv meget lidt skampræget. Jeg har aldrig skammet mig 
over at tale om, at min far var alkoholiker. Det var bare en omstændighed. 
Jeg kan godt synes, at jeg har været selvisk. Og føle skyld over det. For 
eksempel med utroskab. Men der er jeg mere ked af, at jeg blev opdaget og 
derved kom til at gøre nogen ondt. Nu bagefter. Jeg ville ønske, at jeg ikke 
havde gjort det. Men jeg skammer mig ikke. For da det foregik, gav det 
mening, og jeg fik talt ud og undskyldt for den, det gik ud over«. 
</p>
</div>
</div><p/><p/><p>
Indtil hun pludselig opdager, at en pædagog står og iagttager optrinnet. 
</p><p>
»Hvis man har langet barnet en, føler man måske skyld og prøver at gøre det 
godt igen. Men i det øjeblik man opdager, at situationen blev bevidnet af en 
tredje, handler det pludselig ikke længere om barnet, men om en selv. At man 
har lidt et ansigtstab, og at ens renommé har taget skade«, siger han. 
</p><p>
Skyldfølelsen er ændret til skam. Og den virker det, som professoren 
udtrykker det, »uplausibelt, at man skulle kunne mindske ved at tænke på, at 
man i øvrigt er en berømt opfinder eller har mange penge i banken«. 
</p><p>
Vi kan rette frustrationen udad, råbe til pædagogen, hvad helvede hun bilder 
sig ind at stå og belure os. Eller bebrejde drengen, at han har bragt os i 
denne pinlige situation. Eller vi kan vende os bort og skynde os væk. Uanset 
hvad vi stiller op, er skammen en endestation. 
</p><p>
»Med skyld kan du træde frem og prøve at gøre det godt igen. Men skam avler 
næsten automatisk mere skam«, siger chefpsykolog Lars J. Sørensen. 
</p><p>
»Jo mere du insisterer på at træde frem med din skam, jo mere eksponerer du 
noget, som er sårbart og vigtigt for dig, og jo mere skammer du dig«. 
</p><h3>
Vis mig, hvem jeg er 
</h3><p>
Anlægget for skam synes medfødt. Selv personer, som har været blinde hele 
livet, skjuler deres ansigter, når de skammer sig. Og i et forsøg, hvor man 
lod 3 år gamle børn være alene med et forbud mod at åbne en æske, snød færre 
af børnene, når de fik at vide, at en usynlig prinsesse befandt sig i 
rummet. 
</p><p>
Skam har at gøre med øjnene, skyld med ørerne, forklarer Lars J. Sørensen. Og 
fordi skam er så tæt knyttet til oplevelsen af at blive set, kan man 
ligefrem se på et barn, om det reagerer med skam eller skyld. 
</p><p>
»Hvis barnet falder sammen, slår øjnene ned og synes at falde ind i sig selv 
og ønske at synke i jorden, reagerer det med skam«, siger han. 
</p><p>
»Stikker det fingrene i ørerne og siger »lala-la-la« for ikke at høre, er det 
skyld«. 
</p><p>
At vi føler skam afslører, at at vores selvopfattelse ikke bare vokser ud 
indefra, men bliver til under indtryk af andres blikke på os. De andre maler 
altså med på vores selvbillede. Vi er, hvad vi er i relation til andre. 
Eller som Lars J. Sørensen udtrykker det: 
</p><p>
»Vores selv dannes, når vi i samspillet med andre får afstemt, hvad vi har i 
os, og hvad verden møder os med«. 
</p><p>
Men det er en linedans, der finder sted over en afgrund. For selv om vi alle 
længes efter at blive set, er der også en risiko forbundet med det. Jo mere 
af os selv, vi lader andre se, desto mere af det kan vi holde ud at være. 
Hvis det vel at mærke bliver taget godt imod. 
</p><p>
Ellers er vi på den. 
</p><p>
Og det er alt andet end en tilfældighed, at vi er bange for at blive 
ignoreret, ringeagtet og ydmyget. For, siger Lars J. Sørensen: 
</p><p>
»Det <i>ikke</i> at blive set, mødt og accepteret er for et menneske det 
samme som at blive kastet for ulvene«. 
</p><h3>
Skammens nye holdeplads 
</h3><p>
Skam har vi følt, siden Adam og Eva spiste af kundskabens træ, skjulte deres 
nøgenhed og forlod Edens Have i unåde. Men over forskellige ting til 
forskellige tider. I følge en historie, siger Lars J. Sørensen, skulle nogle 
nogle rettroende egyptiske kvinder en dag være blevet så bestyrtede, da de 
utilslørede arbejdede i marken, og en fremmed nærmede sig, at de skyndte sig 
at slå skørterne op for ansigtet. 
</p><p>
Engang fik konger hjælp af deres tjenestefolk til at klæde sig på og følte 
ingen skam af den grund. I dag farer folk i swingerklub, og hverken utroskab 
eller »uægte børn« er behæftet med den samme skam som før. Skamløse er vi nu 
ikke blevet. Vi skammer os bare over noget andet. At vi stadig bor hos vores 
forældre, efter at vi er fyldt 30. At vi aldrig har været uden for landets 
grænser. Eller ikke kan finde ud af at gå på nettet. 
</p><div class="art-fakta article-box">
<header><h4 class="">
Frank Hvam og skam</h4>
</header><div class="fakta-body" data-buildingblock="embedded_factboxlink">
<p><span class="img-contimg-fl-left"><img class="image inlineLightBox" src="http://multimedia.pol.dk/archive/00923/Frank_Hvam_923165w.jpg" alt="" border="0"/><span class="caption"><span class="f-img-caption">Foto: 
</span>Peter Hove Olesen</span></span></p><p>
»Da jeg var 22-23 år og boede i kollektiv, var der sådan en elektrisk stemning 
i kollektivet, fordi det var valgdag. Vi følte virkelig, at vi var en del af 
det demokratiske fællesskab. Og så havde jeg bare skidetravlt den dag og 
nåede ikke lige ned i boksen. Og da en af de andre ud på eftermiddagen 
spurgte, om jeg havde stemt, sagde jeg bare ja. Da vi spiste aftensmad, 
snakkede vi om de forskellige ritualer, der er forbundet med at stemme, og 
jeg snakkede bare med, indtil en af pigerne pludselig kom og sagde: »Frank 
har da ikke stemt«, og stod og viftede med mit valgkort, som jeg åbenbart 
havde glemt nede i køkkenet«. 
</p><p>
»Det var for mig ikke bare pinligt, men <i>grænseoverskridende</i> 
skamfuldt. Fordi jeg også gerne selv ville se mig som et progressivt, 
demokratisk, engageret menneske, og så havde jeg åbenbart lige stjålet lidt 
demokratisk goodwill. Og at jeg havde løjet om det, forstærkede katastrofen <i>mange</i> 
gange. Jeg har tit dummet mig i mit liv, og som regel har jeg bare kunnet 
sige undskyld. Men når man virkelig har gjort noget usselt, giver en 
undskyldning ingen mening. For når den er givet, er man jo <i>stadig</i> 
et usselt menneske«. 
</p><p class=" bl-elem">
»Jeg sad bare og var helt rød i hovedet, og der var en akavet stemning omkring 
bordet resten af middagen, for de andre var sgu også groggy på mine vegne. 
De mistede respekt for mig i det øjeblik, kunne jeg mærke. Og det er kun 
tiden, der kan hele sådan noget. I ’Klovn’ har vi arbejdet meget med 
pinlighed, men det er jo bare, at man bryder nogle sociale konventioner, og 
i bakspejlet er det jo ofte ganske uskadeligt. Men skammen stikker 
anderledes dybt. Og lige netop den løgn om at have stemt, den stikker jeg i 
hvert fald aldrig igen«. 
</p>
</div>
</div><p/><p/><p>
Nogle kulturer siges hovedsageligt at være domineret af skam. I østen og i 
katolske lande. Mens protestantiske lande skulle være præget af skyld. Alle 
samfund har d nu betjent sig flittigt af skam. Med gabestokke, brændemærker 
og skammekroge. Med ydmygelser af tyskertøser, offentlig udhængning af 
selskaber og de daglige angreb, vi med sproget som stråmand udfører på 
hinandens omdømme – med sladder. 
</p><p>
»Mobning er vore dages skammekrog«, siger psykolog Lars J. Sørensen. 
</p><p>
»Og internettet. Facebook. Hver gang vi får et nyt medie, får vi også nye 
måder at blotte os på, og indtil vi får lavet nye spilleregler for, hvordan 
vi håndterer skammen der, sker der rigtig mange ulykkelige ting«. 
</p><p>
Når vi frivilligt kaster os ud i den skrækblandede dans med de andres blikke, 
er det dybest set, fordi skammen har tjent menneskeheden godt, mener 
evolutionspsykologerne. 
</p><p>
Flokke, hvor den enkelte ofrer sig for fællesskabet, arbejder nemlig bedre 
sammen om komplicerede opgaver og klarer sig derfor bedre i konkurrencen om 
ressourcerne end flokke af egoister. Men den enkelte skal have en grund til 
at rette ind. Og her er skammen et godt og billigt redskab, skriver den 
amerikanske professor i miljøstudier ved New York Universitet, Jennifer 
Jaquet i sin bog 'Is Shame Necessary?'. 
</p><p>
Kan man få den formastelige til at straffe sig selv med skam, slipper flokken 
nemlig for at bruge kræfter på det. Og også for den enkelte er der fidus i 
at komme flokken i forkøbet ved at skamme sig og derved måske undgå straf. 
</p><h3>
Skrækken for det nøgne dyr 
</h3><p>
Skam findes i mange varianter og vægtklasser. Fra det småpinlige optrin til 
det altødelæggende ansigtstab. 
</p><p>
»Pinlighed anfægter ikke rigtig vores selvrespekt«, siger filosoffen Dan 
Zahavi og nævner som eksempel,a t man skal møde en bekendt på banegården og 
synes, at man får øje på hende bagfra og derfor kommer til at omfavne en 
fremmed. 
</p><p>
»Det vil man opleve som pinligt. Men det fører næppe til et tab af 
selvrespekt. Mens skam hænger ved længe. Og den kan være særdeles pinefuld 
at diskutere selv med sine nærmest«, siger han. 
</p><p>
Den mests indlysende form for skam optræder, når vi bliver opmærksomme på, at 
nogen iagttager os, mens vi foretager os noget privat eller noget, der 
strider med normerne. Men også uden publikum kan man skamme sig. 
</p><p>
»I det tilfælde sker der en slags selvfordobling. En opsplitning mellem den 
del af dig, der dømmes, og den del der dømmer, som gør det muligt for os at 
anlægge et fremmed perspektiv på os selv«, forklarer filosoffen. 
</p><p>
Det er nu ikke kun os selv, vi skammer os over. At bevidne andre i skamfulde 
situationer, finder vi også ubehageligt. Blufærdighed kalder psykolog Lars 
J. Sørensen det. 
</p><p>
»Det er den fine sansning, der signalerer, at her er noget vigtigt, som skal 
håndteres ordentligt«, siger han. 
</p><p>
Hver gang vi oplever noget, som ikke føles » i orden«, føler vi skam, 
forklarer han. Og ikke kun i forhold til os selv. 
</p><p>
»Bare at iagttage det får en til at vende blikket væk. Og det er det i 
skammen, der binder os sammen«. 
</p><p>
Blufærdigheden gør os varsomme. Vi passer på ikke at blotte os og træde ved 
siden af. Og sådan underlægger vi os – i angst for skamfølelsen – automatisk 
fællesskabets normer. 
</p><p>
»Skam per stedfortræder«, kalder Dan Zahavi det, når vi skammer os over, hvad 
der overgår andre. Som eksempel nævner han den skam, man kan føle, hvis man 
tager i døren til toilettet i et tog og ser, at brættet allerede er optaget 
af en gammel kvinde. 
</p><p>
»De fleste vil straks trække sig baglæns ud og undlade at stille sig udenfor 
og vente på, at hun kommer ud. For at skåne hende for det møde«, siger han. 
</p><p>
Skammen skyldes næppe, at det kommer bag på nogen, at selv ældre kvinder ind 
imellem må have benklæderne ned om anklerne. Snarere, mener Dan Zahavi, at 
skam også har til formål at forhindre, at vi bryder andres grænser eller 
ydmyger dem. Og måske også at vi fornemmer en fare i den blottelse, der 
ligger i andres nøgenhed. 
</p><p>
»Den er jo en understregning af vores dyriskhed. Når vi klæder os på, påfører 
vi os en kulturel, civilisatorisk identitet, og når vi fjerner det lag, er 
vi bare krop og blod. Det er sikkert også derfor, at det kan opleves 
skamfuldt, når andre ser os miste kontrollen over vores kropslige 
funktioner«. 
</p><p>
Også andre former for blottelse kan nu udløse skam. For, siger Dan Zahavi: 
</p><p>
»Ingen ville jo fordømme dig, hvis nu du samlede på smølfer. Men hvis det er 
noget, du gerne vil holde privat, kan blottelsen føles skamfuld. Og hvis en 
ven en dag i selskab med lidt fjernere bekendte pludselig siger: Nils han 
samler på <i>smølfer!</i> Så vil de nok kigge underligt på dig. Og 
du vil føle dig skamfuld«. 
</p><h3>
Kun én ting hjælper 
</h3><p>
Sværest at begribe er den form for skam, som ofret føler. Og det er den, 
forfatteren til 'Skammerens datter', Lene Kaaberbøl bedst kender selv. 
</p><p>
»Jeg var den i skolen, der blev mobbet. Jeg havde ikke gjort noget forkert. 
Det vidste jeg godt. Men jeg skammede mig alligevel, fordi jeg følte mig 
ydmyget, og måske også, fordi jeg syntes, at jeg burde være større eller 
stærkere eller anderledes«, siger forfatteren, der i sin roman bedst 
genkender sin skam i en pige ved navn Rosa, som skammer sig over, at hendes 
familie er fattig, og at hendes bror slår hende. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00923/_____Intet_navn_____923159" data-id="923159" data-imgtype="jpg" data-caption="Illustration: Mai-Britt Bernt Jensen"/><p>
»Hun skammer sig over det, de andre råber efter hende på gaden. Det er jo ikke 
hendes skyld. Men skam er det alligevel«, siger hun. 
</p><p>
Vi kender det fra voldtægtsofre og fra børn, der er blevet misbrugt seksuelt. 
At de selv føler skam over de overgreb, andre har udsat dem for. Men 
hvorfor? 
</p><p>
»En voldtægt er jo også en form for invasion. Man føler sig besmittet, snavset 
og fremmedgjort overfor sin egen krop. Og man kan måske også føle skam over 
ikke at have sat sig mere til modværge«, lyder et bud fra Dan Zahavi. 
</p><p>
Overgrebet kan også indebære et tillidsbrud, som kan opleves som manglende 
anerkendelse. Og også det kan smitte af på ens selvværd, mener han. 
</p><p>
»Hvis du føler skam, har du i en vis forstand accepteret, at der er grund til 
den. Hvis nogen ydmyger dig ved at tvinge dig til at rense toilettet med en 
tandbørste, vil det næppe i første omgang føles berettiget. Men ydmygelsens 
formål er netop at inficere og påvirke vores selvværd. Og nogle gange tager 
vi den til os og lader den definere, hvem vi er. Det tror jeg, kan give en 
mere vedvarende form for skam«. 
</p><p>
Giftig skam, kalder han det. Og den har Lars J. Sørensen mødt i rigelige 
mængder blandt psykiatriske patienter i sine mange år som chefpsykolog på 
Psykiatrihospitalet i Nykøbing Sjælland. Mennesker, der tidligt i livet blev 
fremmede for sig selv, som han siger. Og derfor faktisk kke kan fordrage sig 
selv. Ofte, siger han, fordi de som børn ikke følte sig rummet og derfor har 
overtaget det billede, de mødte i andres blikke. 
</p><p>
»Fælles for dem er, at de ikke har set kærligheden i deres forældres øjne«, 
siger han. 
</p><p>
Skam er en defensiv følelse, som tidligt i barnets liv kommer af den vrede og 
sorg, det ikke tør rette mod de vigtigste personer i sit liv – forældrene – 
og som i stedet bliver vendt indad mod det selv, mener nogle. Men skammen 
vokser, når et barn ikke føler sig set af sine forældre, forklarer Lars J. 
Sørensen. Når det møder et voksent blik, der viger, en krop, der trækker 
sig, og en stemme, der bliver fjern. 
</p><p>
»Vil man kritisere sit barn, skal man fokusere på, hvad barnet <i>gør</i>, 
ikke hvad barnet <i>er</i>. Ellers bliver kritikken en del af barnets 
selvforståelse, og så kan hele denne her onde cirkel sætte i gang, som jeg 
kalder sjælemord. En følelse af forkerthed, der kan følge en livet igennem«, 
siger han. 
</p><p>
Det eneste, der hjælper på skam, er at blive set på med kærlige øjne. Men det 
kræver, at man tør træde frem, siger han. Og er man alvorligt ramt, har man 
så lidt selvfølelse, at selv hvis nogen ser på en med kærlige øjne, tror man 
ikke på det. 
</p><p>
»Så tænker man: Hvis andre vidste, hvordan jeg er, ville de ikke se så venligt 
på mig«, siger Lars J. Sørensen. 
</p><p>
Næsten ord til andet, hvad Johannes Møllehave engang sagde i et interview, 
hvor han fortalte om sin årtier lange skam over visse træk i sin 
seksualitet. »Jeg tænkte, at folk kun måtte se mig udvendig. For hvis de så 
mig indvendig, ville de ikke kunne lide mig«. Men, tilføjede han så: 
»Hvornår holder skammen op? Ved du det?«. Og svarede selv: 
</p><p>
»Når den bliver grebet af kærligheden. Og når den, der griber skammen, siger: 
Hvor er du dog pragtfuld. Når det er grebet af ømhed og kærlighed og accept, 
er skammen væk«. 
</p><h3>
De skamløse 
</h3><p>
At blive mødt af skammeren Dinas blik i Lene Kaaberbøls bøger er en rystende 
oplevelse. For skammerens opgave er at fremtvinge tilståelser og sætte klare 
skel mellem skyldige og uskyldige. 
</p><p>
»Når man ser en skammer i øjnene, får man simpelt hen den rå sandhed om, hvad 
man har gjort, og hvordan man selv opfatter det, siger forfatteren. 
</p><p>
»Men Dina fotograferer folks indre med et sorthvidt kamera, hvor alle 
nuancerne forsvinder. Og sådan er verden jo faktisk ikke. Vi andre er nødt 
til at navigere i noget grågrums. Vi opfører os ikke altid, som vi skulle. 
Men det er de kompromisser, vi indgår med os selv, og alle vores små 
bortforklaringer, der får dagligdagen til at glide«. 
</p><p>
At de færreste af os ville slippe nådigt fra at se en skammer i øjnene, siger 
sig selv. Men et fåtal ville. De ulideligt rene. Og de decideret skamløse, 
som ikke føler empati, og som i følge evolutionspsykologerne altid vil være 
i en befolkning. Fordi det til enhver tid kan betale sig for nogle få uden 
blusel at gå efter deres egne mål. Også i en flok, der overlever på grund af 
samarbejde. 
</p><p>
Sådan er diktatoren Drakan i ’Skammerens datter’. 
</p><p>
Den eneste, der uanfægtet kan møde Dinas blik. 
</p><p>
»Ligegyldig hvor dybt man graver, er Drakan sådan set okay med det, han har 
gjort. Derfor skammer han sig ikke«, forklarer Lene Kaaberbøl. 
</p><p>
Om han altid har været sådan, eller om han er det, fordi han har drukket 
drageblod, kan man diskutere, mener hun. 
</p><p>
»For det er præcis, hvad drageblod gør. Det slukker for den der Jesper 
Fårekylling samvittighed, der sidder og hvisker en i øret«. 
</p><p>
Når man selv er datter af en skammer, er forestillingen om at bevæge sig 
skamløs gennem livet nu ikke alene skræmmende. Men også en lille smule 
fristende. For, siger hun: 
</p><p>
»Jeg tror sådan set, at mens det står på, er det en ufattelig frihed at slippe 
alle de hensyn«. 
</p><p class=" bl-elem"><i class=" bl-elem">Publiceret 23. marts 2015</i></p>	
</div>
</div></body></html>
