---
layout:     post
title: 	    "Nick Cave indtog koncertsalen som en fandens karl"
post_author:	    
post_date:	    Wed, 13 May 2015 15:56:49 +0200
post_site:	    politiken.dk 
post_link:	    http://politiken.dk/kultur/ECE2668328/nick-cave-indtog-koncertsalen-som-en-fandens-karl/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4 class="fallback">fakta</h4>
<div class="fakta-body" data-buildingblock="embedded_factboxlink">
<div class="clearfix m-top5 m-bottom5">
<img class="pol-rating-img" src="http://politiken.dk/graphics/ratings/3_hjerter_red.png" alt="Politiken synes"/>
</div><p>
Nick Cave. Tirsdag. DR?s koncertsal.
</p></div>
</div><p>
Endnu en koncert med Nick Cave?! Har den australske rockmytoman ikke lige 
været her, adskillige gange? 
</p><p>
Ja, jeg ved godt, at han for to år siden sammen med bandet The Bad Seeds fandt 
sin mojo igen med det mesterlige album ’Push the Sky Away’, men ud over, at 
han er aktuel med musikken til filmen ’Flugten til frihed’ og en slags 
dagbog skrevet bag på brækposer i fly på tværs af Amerika, er det svært at 
få øje på anledningen til den nuværende europaturné. Med billetpriser på 800 
kroner er det i hvert fald ikke for at åbne sit oeuvre for nye unge fans. 
</p><p>
På forhånd lignede det mest en slags ’best of’ udgivet som koncertrække. En 
aften for Cave-kultens hårde inderkerne og det velpolstrede borgerskab, der 
ved, at Nick Cave er et sikkert valg – nu endda i finkulturelle rammer. 
</p><p>
Nick Cave er blevet noget, man er tryg ved. Han er blevet kulturelitens 
krammedyr. Hvilket vist aldrig var meningen for den store sangskriver, der 
har revet sig til blods i sine vildveje rundt i rockens mytologi, mineret 
sine mytehelte med støj og slået løs på omverdenen med punkens 
nedbrydningskraft. 
</p><p>
Men to og en halv time efter at jeg har sat mig i koncertsalens bløde stole, 
kan jeg konstatere, at en overeksponeret Nick Cave på rastløs rundtur er 
velkendt underholdning og indimellem musikalsk overvældende, men ellers helt 
og aldeles ufarlig. 
</p><h3>
Slangedans i tætsiddende jakkesæt
</h3><p>
Koncerten var blevet annonceret som en solokoncert. Hvilket ikke er set før. 
Ingen Bad Seeds, Birthday Party eller Grinderman, bare Nick Cave, 
</p><p>
Men på scenen havde han – for en sikkerheds skyld? – alligevel slæbt halvdelen 
af The Bad Seeds med i form af trommeslageren Thomas Wydler, bassisten 
Martyn Casey og støjtrolden Warren Ellis. Samt Larry Mullins på tangenter. 
Hvilket faktisk viste sig at være en meget god idé. 
</p><p>
Den opsætning gav koncerten to positioner. På den ene side salmerne, der især 
blev hentet fra et andet af hans mesterværker, ’The Boatman’s Call’. På den 
anden det intense rockdyr i åbenbaringen, hvor især Wydlers kontante trommer 
og Ellis’ gejsere af støj fra enten guitar eller violin rev sange som ’Red 
Right Hand’ og ’From Her to Eternity’ op med rode. 
</p><p>
Hele sin karriere har Nick Cave slingret mellem de to yderpunkter det 
apollinske og det dionysiske. Og netop med stærke litterære referencer til 
gotik, græsk mytologi og ikke mindst Bibelen, tilsat en besættelse af 
rockmytologiens oprindelige vildskab. 
</p><p>
Tirsdag aften var vi der igen, i et velbesøgt terræn, hvor vi kender 
ritualerne. Cave i Jesus-positur, den svovlende sydstatspræst med løftet 
pegefinger og slangedansen i det tætsiddende jakkesæt. Figuren Cave stod 
stærkest, når bølgerne gik højt til tonerne af den hypnotisk fabulerende 
’Higgs Boson Blues’ og den stadig tænderskærende Elvis-hyldest ’Tupelo’. 
Ligesom ’Jubilee Street’ tegnede en spændingskurve, der udfordrede 
omgivelsernes pænhed. 
</p><p>
Her er det showmanden Cave, der indtager scenen – og inviterer folk derop. De 
sidder i en kreds rundt om ham, og ikke mindst kvinderne ligner til 
forveksling sirener, der prøver at lokke ham nærmere. Men Cave er ikke 
bundet til en mast. Han laver en omvendt Odysseus og vikler sit kultiske 
følge ind i sin mikrofonledning. De kigger sultent på ham, men er blot en 
del af hans iscenesættelse som rockshaman. Da et par tager en selfie med ham 
svajende over sig, griner han svedent: 
</p><p>
»You fucking idiots«
</p><h3>
En ådselskunstner 
</h3><p>
I de passager, hvor Cave næsten var solo, tog poseringen til gengæld overhånd. 
Det var ellers her med Cave alene ved flyglet, måske i følgeskab med en 
ujævn basgang fra Casey eller stemningsharmonika fra Ellis, at denne koncert 
skulle skille sig ud. Den teatralske sprællemand forstyrrede crooneren, og 
Nick Cave mistede ofte fokus på sangene og endte med svage gengivelser af 
oprindeligt rørende bønner som ’Into My Arms’ og ’West Country Girl’. Han 
var distanceret i sin fortolkning af sig selv. 
</p><p>
Helt galt gik det, da han gik fra en nydeligt afrundet coverversion af Leonard 
Cohens ’Avalanche’ over til ’No More Shall We Part’. Han stopper op og 
konstaterer overrasket, at akkorderne er de samme. Derefter fik vi en alt 
for skabet version af det, der kunne have været en inderlig sang. Lige da så 
57-årige Cave med det farvede sorte hår bare træt ud. 
</p><p>
I den aktuelle bog ’Brækposesangen’ skriver Cave nøgent og selvudleverende om 
helte som Roy Orbison og Dylan. Han leder efter sin egen plads. Han kalder 
sig selv en »ådselskunstner« og skriver om, at han sætter sin skygge fast på 
sine fødder om morgenen, uden den ved han ikke, hvad den anden halvdel er. 
Nick Caves balancegang mellem at tage traditionen på sig og definere sin 
egen myte har han raffineret gennem årene, og han har fået utrolig meget ud 
af gamle skabeloner. Men tirsdag aften lignede det djævelske ansigt en 
stivnet maske. 
</p><p class=" bl-elem">
I det gennemgående motiv i brækposebogen står en dreng midt på en bro, med et 
tog buldrende på vej. Det handler om at turde springe. Det gjorde Cave bare 
ikke selv i Koncertsalen. Det blev en aften på rutinen. Uden mange 
snotklatter mellem Elvis-imitationerne var det kun intenst i små forsvarlige 
doser. Og så forsvinder Cave i skyggen af dem, han ellers har kæmpet 
forrygende bråvallaslag med gennem 35 år. 
</p>	
</div>

</div></body></html>
