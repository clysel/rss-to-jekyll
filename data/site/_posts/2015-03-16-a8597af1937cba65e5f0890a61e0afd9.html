---
layout:     post
title: 	    "Danskere gør det let at blive spiludvikler"
post_author:	    1471693
post_date:	    Mon, 16 Mar 2015 09:20:00 +0000
post_site:	    www.version2.dk 
post_link:	    http://www.version2.dk/artikel/det-har-aldrig-vaeret-lettere-blive-spiludvikler-99239
---
<html><body><div><section class="body"><p/><div class="shareline">
  
  <span>Godt nyt for spiludviklere: De store spilmotorer kommer i gratis udgaver</span>
</div>
<div class="shareline">
  
  <span>Sådan skar spiludviklerne BetaDwarf fem pct. af produktionstiden med spilmotoren Unity</span>
</div>

<p>Der var engang, hvor det at udvikle et computerspil kunne sammenlignes med en større Hollywood-produktion.</p>

<p>Spillene tog mange år at udvikle og kostede derfor store beløb i både arbejdstimer og udviklingsværktøjer. Alene det at få en licens til at bruge en af de store spilmotorer som f.eks. Unreal Engine kunne let komme til at koste en halv million kroner.</p>

<p>Men ikke længere. Det har i dag aldrig været lettere og billigere at være spiludvikler. Der er sket en demokratisering af spillene, så selv små teams på helt ned til én mand kan udvikle spil, som ligner noget, der ville kræve et stort hold udviklere før i tiden.</p>

<p>Det er den populære danske spilmotor Unity, der har været en af hovedkræfterne i udviklingen, som nu har ramt producenterne af de tungere og dyrere spilmotorer. På stribe udgiver de nu deres spilmotorer i gratis udgaver for at tækkes de små udviklere.</p>

<p>»Unity har klaret sig så gevaldigt godt, at de store engines er nødt til at sælge sig til nogle fornuftige priser for at klare konkurrencen,« siger Allan Rasmussen, der er investor med speciale i spilbranchen hos Capnova, til Version2 og fortsætter:</p>

<p>»Før var de store motorer nærmest umulige at komme i nærheden af for mindre udviklere på grund af prisen.«</p>

<p>Det er ved at ændre sig nu.</p>

<p><figure class="plugin right zoomable"><img data-original-image="http://www.version2.dk/sites/v2/files/unreal_tournament_-_outpost_23.jpg" src="http://www.version2.dk/sites/v2/files/styles/medium/public/unreal_tournament_-_outpost_23.jpg?itok=NIZygv0x" alt=""/><figcaption>Den kommende first person shooter 'Unreal Tournament 4' er baseret på spilmotoren Unreal Engine 4, der netop er blevet frigivet gratis til mindre spiludviklere. </figcaption></figure></p>

<p>Kendte spilmotorer som Unreal, Source og CryEngine kommer, eller er allerede udkommet, i udgaver, som selv studerende kan være med på. Det er spilmotorer, som blandt andet står bag store produktioner som 'Counter-Strike', 'Half-Life', 'Bioshock' og 'Far Cry'. Typisk koster det nu kun et par hundrede kroner om måneden for en spiludvikler at benytte sig af motorerne, mens nogle er helt gratis. Først i det øjeblik, spillene begynder at tjene penge, vil producenterne af spilmotorerne kræve en vis procentdel af omsætningen.</p>



<p>Dermed forsøger de konkurrerende spilmotorer at generobre den bid af kagen, som Unity på få år har snuppet fra dem.</p>

<p>»Overordnet bliver det nemmere og billigere for spiludviklerne at lave spil, fordi de her spilmotorer er faldet voldsomt i pris,« siger Allan Rasmussen og fortsætter:</p>

<p>»Det vil have indflydelse på, hvad folk vælger, når de skal udvikle nye spil.«</p>

<p>Også den seneste version af Unity er kommet i en udgave, der er gratis at bruge for udviklerne, men som indeholder de fleste af de samme værktøjer som i den betalte udgave. Først når spillene omsætter for over 700.000 kr., skal Unity have en bid af kagen.</p>

<p>»Det er superpositivt for spiludviklerne. Mange siger, at det ikke kunne være et bedre tidspunkt at starte op på,« siger grundlæggeren, adm. direktør for det anerkendte danske spilfirma BetaDwaf, Steffen Kabbelgaard.</p>



<h3>Billigere spilmotorer skaber større konkurrence</h3>

<p><figure class="plugin right zoomable"><img data-original-image="http://www.version2.dk/sites/v2/files/steffen_kabbelgaard_unity.jpg" src="http://www.version2.dk/sites/v2/files/styles/medium/public/steffen_kabbelgaard_unity.jpg?itok=teB72Ni3" alt=""/><figcaption>Grundlæggeren af det danske spilfirma BetaDwarf, Steffen Kabbelgaard, sværger til spilmotoren Unity. </figcaption></figure></p>

<p>Spiludviklere hos BetaDwarf har brugt Unity, siden de startede i 2011, blandt andet fordi det var billigere og lettere at bruge end de store spilmotorer.</p>

<p>BetaDwarf udgav i efteråret 2013 spillet 'Forced', der handler om at få spillerne til at samarbejde. Spillet blev en kæmpesucces, blandt andet takket være en succesfuld<a href="https://www.kickstarter.com/projects/betadwarf/forced"> crowdfunding-kampagne på Kickstarter</a>.</p>

<p>BetaDwarfs Steffen Kabbelgaard ser dog positivt på, at de dyrere spilmotorer nu også bliver tilgængelige for mindre udviklere.</p>

<p>»Det positive er, at det skaber mere konkurrence, og folk, der arbejder på softwaren, gør det bedre,« siger han og uddyber:</p>

<p>»Jeg tror, Unity har været foregangsmand på den her udvikling.«</p>

<p>Unity findes både i en gratis og en pro-udgave, hvor den første især har været med til at få millioner af spiludviklere verden over til at benytte sig af den danskudviklede spilmotor.</p>

<p>I dag sidder Unity på knap halvdelen af markedet for spilmotorer og er dermed langt den <a href="http://unity3d.com/public-relations">mest udbredte spilmotor</a> ifølge firmaet selv.</p>

<p>»Det har presset Unreal, specielt fordi Unity også er god til at lave spil til iPhone, og det er Unreal bagude i,« siger Steffen Kabbelgaard.</p>

<p>»Til gengæld har Unreal været kendt for at være god til de tunge spil, og dem er der ikke mange af i øjeblikket,« siger han med henvisning til den store mængde af mobilspil og mindre udgivelser fra små indie-udviklere, der har taget markedet med storm og presset de dyre ‘blockbuster-spil’.</p>

<h3>Nu behøver små spiludviklere ikke at piratkopiere spilmotorer</h3>

<p>For 10 år siden var det meget normalt, at man som lille spiludvikler piratkopierede spilmotorer som Unreal-enginen for at få adgang til udviklerværktøjerne.</p>

<p>Så længe spillene forblev relativt ukendte, var det ikke et problem. Det var først, når spillene blev store, at udviklerne måtte gå til bekendelse.</p>

<p>»De små projekter ville ikke have råd til de store spilmotorer alligevel, så de ville bare piratkopiere dem. Når spilmotorerne bliver billigere at bruge, får flere mennesker mulighed for at arbejde med deres software,« siger Steffen Kabbelgaard, der dog ikke har nogen planer om at skifte fra Unity.</p>

<p>Udviklerholdet har vænnet sig til den danske spilmotor, hvilket gør det svært at skifte, blandt andet fordi man i Unity skal bruge programmeringssproget C#, mens konkurrenten Unreal kræver C++.</p>

<p>»Det ville koste for meget at skulle oplære os i det andet,« siger Steffen Kabbelgaard.</p>

<p>Samtidig har Unity kunnet udnytte sin brede opbakning til at skabe en slags app-store for plugins til spillene, som spiludviklerne selv laver og sælger til hinanden.</p>

<p>Når en zombie bliver skudt ud over afgrunden og falder ned i en flod, er der eksempelvis et plugin til at beregne, hvordan liget kan flyde på vandoverfladen, så det ser så realistisk ud som muligt. I stedet for at spiludviklerne selv skal udvikle denne feature fra bunden hver gang, kan de bare købe dem fra andre spiludviklere</p>

<p>»Mange udviklere lever af at lave miniprogrammer til Unity,« siger Steffen Kabbelgaard, der blandt andet købte menusystemet til BetaDwarfs første spil gennem et plugin i Unity.</p>

<p>Senere har holdet brugt heftigt af udvidelserne til blandt andet at få nogle såkaldte shaders, der beregner, hvordan overfladerne på 3D-figurerne i spillene ser ud, så det eksempelvis ser ud, som om de er lavet af marmor eller plastic.</p>

<p>»Vi sparer mange timer på udviklingen ved at købe de her ting. Et slag på tasken er, at vi har sparet omkring fem pct. af produktionstiden,« siger Steffen Kabbelgaard.</p>

<p>Med andre ord har det aldrig været lettere at blive spiludvikler.</p>

<p>Til gengæld kommer der nye udfordringer for branchen, når selv folk med begrænsede programmeringsevner kan lave spil.</p>

<p>»Nu er det mere problemet at <a href="http://www.version2.dk/artikel/startup-land-man-vil-gerne-tage-det-hele-vejen-og-blive-startup-legende-76849">få opmærksomhed og nå ud til spillerne</a>,« siger Steffen Kabbelgaard.</p>
  </section></div></body></html>
