---
layout:     post
title: 	    "Florida forbyder ansatte at tale om global opvarmning"
post_author:	    
post_date:	    Wed, 11 Mar 2015 17:15:04 +0100
post_site:	    politiken.dk 
post_link:	    http://politiken.dk/oekonomi/2050/klima/ECE2583201/florida-forbyder-ansatte-at-tale-om-global-opvarmning/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Hvis det går som i videnskabsfolkenes mareridt, er USA's tredjestørste 
delstat, Florida, en af dem, der har mest at tabe på klimaforandringerne.
</p><p>
Stigende verdenshave kan i de værste scenarier oversvømme storbyer som Tampa 
og Miami, ligesom turistparadiset Key West kun vil kunne opleves med 
våddragt og iltflaske. Orkanerne, der med jævne mellemrum hærger det sydlige 
Florida vil blive hyppigere og kraftigere.
</p><p>
Alligevel er der nu udstedt et forbud mod, at de 3.200 ansatte i delstatens 
miljøministerium bruger politisk kontroversielle ord i e-mails, rapporter og 
anden officiel kommunikation.
</p><p>
Det <a href="http://www.miamiherald.com/news/state/florida/article12983720.html" target="_blank">skriver 
avisen Miami Herald</a>, der har talt med en lang række tidligere ansatte.
</p><p>
»De sagde, at vi ikke måtte bruge udtrykkene ' klimaforandringer', ' global 
opvarmning' og ' bæredygtighed'«, fortæller Christopher Byrd, der indtil 
forrige år var advokat i miljøministeriets ledelsessekretariat, til Miami 
Herald.
</p><p><b>Guvernøren benægter</b></p><p>
»Vi sad og arbejdede med effekten af klimaforandringerne og deres økonomiske 
konsekvenser, men pludselig kunne vi ikke henvise til dem«, siger en anden 
tidligere ansat anonymt til avisen.
</p><p>
Guvernør Rick Scott benægter, at der er en sådan politik i delstaten, som 
republikaneren har styret siden 2011.
</p><p>
Men ifølge de tidligere ansatte er det netop guvernør Scotts folk, der har 
presset forandringerne igennem som en uskreven regel, der er blevet 
mundtligt kommunikeret ned gennem rækkerne.
</p><p>
Den årlige redegørelse fra Floridas kystog havforskningsmyndigheder 
dokumenterer ifølge kritikerne den nye kurs.
</p><p>
Året før Rick Scott kom til magten, er ' klimaforandringer' nævnt 15 gange. I 
den seneste udgave er ordet helt udeladt undtagen som henvisning til 
tidligere års rapporter.
</p><p>
I stedet har myndighederne opfundet ord som ' klimadrevne forandringer' og ' 
klimafaktorer'.
</p><p>
Den tidligere embedsmand Kristina Trotta siger, at hun pressede forskere til 
at sløre sammenhængen mellem klimaforandringer og ødelæggelsen af delstatens 
koralrev.
</p><p>
»Det er en indikation på, at den politiske ledelse i Florida ikke er villig 
til at gøre noget ved de her problemer og konfrontere den reelle udfordring, 
som klimaforandringerne udgør«, siger Christopher Byrd.
</p><p><b>Bibelsk belæg for klimaændring 
</b></p><p>
Rick Scott har tidligere sagt, at han »ikke er overbevist« om, at 
klimaforandringerne er delvis menneskeskabte, sådan som et overvældende 
flertal af områdets forskere mener.
</p><p>
Det er han langtfra alene om. Hovedparten af de kandidater, der i øjeblikket 
bejler til nomineringen som partiets præsidentkandidat, betvivler, at der er 
sammenhæng mellem udledningen af CO2 og klimaforandringerne.
</p><p>
»Jeg tror, at klimaforandringerne er virkelighed. Men der er ikke enighed 
blandt videnskabsfolkene om, at det her i hovedsagen er menneskeskabt«, 
sagde den tidligere Florida-guvernør Jeb Bush, er er blandt favoritterne til 
at blive præsidentkandidat, følge Huffington Post i 2011.
</p><p>
»Det, jeg bliver lidt træt af, er venstrefløjens idé om, at det her på en 
eller anden måde allerede er afgjort af videnskaben, så man ikke må have en 
holdning«, sagde Bush.
</p><p><b>Kongressen stemte om klima</b></p><p>
I en forbløffende afstemning om videnskabelige fakta besluttede det 
amerikanske Senat i januar med stemmerne 98-1, at klimaforandringer er 
fakta. Men det betyder ifølge formanden for Senatets miljøudvalg, James 
Inhofe, ikke, at de er menneskeskabte: »Naturligvis forandrer klimaet sig. 
Det er der både arkæologisk, bibelsk og historisk belæg for«, sagde Inhofe, 
der i 2012 udgav bogen ' Det største svindelnummer - hvordan 
sammensværgelsen om global opvarmning truer din fremtid'. »Svindelnummeret 
består i, at der er nogle, der er så arrogante at tro, at mennesket kan 
forandre klimaet«, sagde den 80-årige senator fra Oklahoma under Senatets 
debat.
</p><p>
For nylig medbragte Inhofe en snebold fra Washingtons usædvanlig kolde vinter 
som en <a href="http://politiken.dk/oekonomi/2050/2050_forklarer/ECE2576693/nu-kaster-de-med-sne-i-senatet/" target="_blank">gimmick 
til en debat i Senatet</a>.
</p><p>
»Vi hører igen og igen, at 2014 har været det hidtil varmeste år, mens man har 
målt temperaturer. Her er en snebold.
</p><p>
Den er rullet lige udenfor. Så det er meget, meget koldt udenfor«, sagde 
senatoren, der er en af USA's mest indflydelsesrige miljøpolitikere.
</p><p><b>Pres på Nasa's klimaforskning 
</b></p><p>
Mens myndighederne i Florida angiveligt har forsøgt at fjerne de politisk 
kontroversielle termer fra forskningen, er rumforskningsinstitutionen Nasa 
og havmyndighederne i Noaa blandt verdens førende eksperter i spørgsmålet om 
klimaforandringer.
</p><p>
Men kritikerne frygter, at den republikansk kontrollerede Kongres vil forsøge 
at fjerne midler målrettet denne type forskning. Sidste år vedtog 
Repræsentanternes Hus en lov, der kræver, at regeringen bruger flere penge 
på vejrudsigter end på forskning i klimaforandringer, hvilket i praksis vil 
være en besparelse på forskningen.
</p><p>
Nu hvor republikanerne tillige har flertal i Senatet, har loven en mulighed 
for at blive vedtaget der. Den vil dog med sikkerhed blive mødt med et veto 
fra præsident Barack Obama, der i sin tale til nationen i januar roste de to 
myndigheders klimaindsats.
</p><p>
De republikanske senatorer Ted Cruz og Marco Rubio, der begge både er 
klimaskeptikere og potentielle præsidentkandidater, har overtaget de udvalg, 
der kontrollerer henholdsvis Nasa og Noaa.
</p><p>
Cruz fortalte for nylig til Houston Chronicle, at han vil have Nasa til at 
fokusere på sin kerneopgave: udforskning af verdensrummet.
</p><p>
»Vi kan ikke tillade, at Nasa's ressourcer omdirigeres til irrelevante 
politiske dagsordner«, sagde senatoren.
</p><p>
I Florida kræver videnskabsfolk, at guvernør Rick Scott gør op med den 
politiske censur i klimadebatten. »Vi er nødt til at indlede en reel 
planlægning, og det er der absolut ingen tegn på, at denne guvernør vil«, 
siger Harold Wanless, der er professor i geologi ved University of Miami.
</p><p class=" bl-elem">
»På dette fremskredne tidspunkt er det mere end absurd at afvise at bruge 
ordet klimaforandring. Det er nærmest kriminelt«, tilføjer Wanless.
</p>	
</div>
</div></body></html>
