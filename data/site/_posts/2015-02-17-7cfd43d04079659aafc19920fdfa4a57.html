---
layout:     post
title: 	    "Blog: De skjulte omkostninger ved features i produkter"
post_author:	    Anders Lisdorf
post_date:	    Mon, 16 Feb 2015 23:31:27 +0000
post_site:	    www.version2.dk 
post_link:	    http://www.version2.dk/blog/de-skjulte-omkostninger-ved-features-i-produkter-77295?utm_medium=feed&utm_source=version2.dk&utm_campaign=it_nyheder
---
<html><body><div><section class="body"><p>Hvert år bygges for milliarder kroner software, men halvdelen af alle de features, som bliver udviklet vil aldrig blive brugt (<a href="http://www.versionone.com/assets/img/files/ChaosManifesto2013.pdf">Chaos Manifesto 2013</a>) De fleste trækker på skuldrene og tænker hvad så? Tilstanden er en sygdom og er velkendt. Det kaldes nogle gange “Featuritis” eller feature creep. Dette er  beskrevet første gang allerede i 1976, så det er ikke noget nyt fænomen. Man skulle tro at der var fundet en måde at undgå det på, men det ser ud til at det blot er blevet værre.</p>

<h2>Et supermarked halvt fyldt med ubrugelige varer</h2>

<p>Men prøv at forestille dig dit lokale supermarked havde halvdelen af alle hylder fyldt med varer, som stort set ikke blev solgt. De ville hurtigt dreje nøglen om i den intense konkurrence, der er på dagligvare markedet.</p>

<p>Netop detailhandelen er et interessant eksempel på hvordan en industri kan transformeres af den indsigt, at halvdelen af hvad du har på hylden, er der stort set ingen der er interesseret i. Denne proces startede i forrige århundrede i USA. Når man kigger rundt i verden er detailhandelen en lang historie om, hvordan “kvalitets” retailere med det store udvalg af kvalitetsvarer, der ikke sælger så meget, er blevet udkonkurreret af discount, fra Sears i USA til Sainsburys i UK er de alle blevet udfordret af discount butikker, som har skåret ned på antallet af varer og valgt dem som flest kunder ville have og dem, som de kunne tjene penge på.</p>

<p>Også i Danmark har vi været igennem denne udvikling. Da jeg i mine unge dage arbejdede i fakta, kan jeg huske at min butikschef, som var en ældre herre, kunne huske, hvordan han havde set den første netto og grinet af den og sagt, at det aldrig ville kunne komme til at virke (men hvem griner nu). Danmark er i dag i høj grad et discount land, hvor butikkerne har skåret mindst halvdelen af varenumrene væk. Antallet af varenumre i en kvalitetsbutik som f.eks. Irma eller Superbrugsen er nærmere en faktor 3 eller 4 af hvad der er i en discount butik.</p>

<p>Grunden til at detailhandelen har været igennem denne proces for længe siden er, at det rent faktisk koster noget at have varerne stående på hylden. Du binder kapital, hvilket altid har omkostninger, men der skal også et fysisk lager til at placere varerne, muligvis også opvarmning eller nedkøling af varerne. Dertil kommer distributionsomkostninger, samt svind. Der er altså en væsentlig marginal omkostning ved at sætte endnu en vare på hylderne i et supermarked.</p>

<h2>Gratis software på alle hylder</h2>

<p>Dette er ikke tilfældet indenfor software, for her koster det umiddelbart stor set intet ekstra at have ekstra features på hylden. Der kan være tale om en minimal udgift til lagring eller processorkraft, men det er det. Typisk er marginal omkostningen på en feature i et produkt tæt på nul til forskel fra detailhandelen.</p>

<p>Det er jo næppe en overraskende indsigt. For nogle år siden argumenterede Chris Anderson i "The Long Tail" for at den nye økonomi var en “Economy of Abundance”, hvor marginal omkostningen ved endnu et produkt var tæt på nul. Hans eksempler var primært online detailhandlere, specielt dem som solgte software baserede ydelser som f.eks. musik.</p>

<p>Jeg mener dog, ikke det er en korrekt antagelse. Marginal omkostningen ved features er ikke tæt på nul. Den er ganske rigtigt skjult, men langt fra nul. Derfor er det centralt at forstå hvorfra omkostningerne på en feature kommer. Det er centralt at finde ud af hvad en software features marginal omkostning er .</p>

<h2>Tre former for omkostninger af features</h2>

<p>Mit argument er, at der findes tre former for omkostninger ved software features, som normalt er skjulte, men som bør tages med for at forstå den fulde økonomi bag software produkter. Det er kognitivt friktion, teknisk gæld og kombinatorisk overhead.</p>

<h3>Kognitivt friktion</h3>

<p>Det som sker, når man introducerer en ny feature, er helt basalt, at produktet kan endnu en ting. Det betyder, at en bruger skal forholde sig til om, denne feature er noget han vil gøre brug af eller ej. I udgangspunktet er det en god ting at have frihed til at vælge mellem muligheder, men for mange valgmuligheder kan også være et problem.</p>

<p>Barry Schwartz har i "The Paradox of Choice" beskrevet denne process: “When people have no choice, life is almost unbearable. As the number of available choices increases (..) the autonomy, control, and liberation this variety brings are powerful and positive. But as the number of choices keep growing, negative aspects of having a multitude of options begin to appear (..). At this point, choice no longer liberates, but debilitates”</p>

<p>Det tager måske ikke nødvendigvis lang tid at overskue valgmulighederne, men det skaber altid friktion, som Nir Eyal kalder det i "Hooked: How to build Habit-Forming Products". Ifølge Eyal er det absolut nødvendigt for at få brugere “hooked”, at man reducerer friktion. Et af eksemplerne han giver er sammenligningen mellem den gamle yahoo søgeside med masser af muligheder og den nye som hed google, hvor der blot var et enkelt felt og en enkel resultat liste.</p>

<p>At øge udvalget af features skaber altså en form for kognitiv friktion. Hvis man ser på bruger tilfredshed som funktion af antal features vil kurven stige stejlt i begyndelsen, men relativt hurtigt flade ud og falde igen. Det er på grund af kognitiv friktion.</p>

<p>Man kunne invende at jo flere features, der findes, jo flere potentielle kunder vil der være til produktet og at det derfor alligevel er en god ting. Problemet med dette argument er, at det stadig vil skabe friktion for alle andre brugere. Den værdi det skaber for en enkelt bruger skal opvejes af den friktion det skaber for alle andre, som ikke bruger den. Hvis en ud af hundrede bruger denne feature skal værdien af denne feature for denne ene bruger holdes op mod den friktion, den skaber for de 99 andre brugere.</p>

<p>Lad os tage et eksempel. Hvis jeg laver en projektstyringsapplikation og jeg opretter et projekt, så bliver jeg bedt om at udfylde navn, beskrivelse. En kunde har virkelig brug for at lave et link til LinkedIn på projektet. Det er fint for den ene kunde, men de 99 andre skal overveje, hvad søren det er, om det er noget de skal bruge eller om det har en effekt på deres projekt og så videre. De skal alle vurdere om dette mon har en effekt på andre ting i systemet eller, om det er noget de skulle begynde på at gøre brug af. Det skaber en masse friktion, som intet har at gøre med kerneydelsen, projektstyring, i produktet.</p>

<p>Kognitiv friktion er en omkostning, der ikke er lineær. i starten vil marginal omkostningen ved at tilføje en ny feature være minimal, men gradvis vil den stige indtil et mætningspunkt, hvor brugeren allerede er så overvældet af udvalget af features at en ny feature ikke vil gøre nogen forskel.</p>

<h3>Teknisk gæld</h3>

<p>En anden type af omkostning er måske mere velkendt og anerkendt. Det er teknisk gæld. Der er varierende fortolkninger af hvad teknisk gæld er, men grundlæggende handler det om, at den kode man har lavet nødvendiggør mere arbejde på et senere tidspunkt til omarbejdelse eller oprydning. Dette arbejde kan opfattes som en gæld. Wikipedia artiklen om emnet beskriver det således: "The debt can be thought of as work that needs to be done before a particular job can be considered complete or proper. If the debt is not repaid, then it will keep on accumulating interest, making it hard to implement changes later on”.</p>

<p>Teknisk gæld er ikke bare noget, som man nogle gang ender med eller noget der opstår fordi udviklerne sjusker eller ikke får tid nok til at gøre arbejdet færdigt. I en glimrende <a href="http://martinfowler.com/bliki/TechnicalDebtQuadrant.html">blog post</a> argumenterer Martin Fowler for at teknisk gæld er uundgåelig i software udvikling uanset hvor dygtige udviklerne er. Selv når man har lavet den reneste og fineste kode vil der være gæld “The point is that while you're programming, you are learning. It's often the case that it can take a year of programming on a project before you understand what the best design approach should have been.”</p>

<p>Så teknisk gæld er en faktor, man skal lægge til hver eneste gang man udvikler noget. Dermed er det en af de skjulte faktorer som bidrager til marginal omkostningerne ved udvikling af features.</p>

<h3>Kombinatorisk overhead</h3>

<p>Den tredje omkostningstype opstår på grund af en kombinatorisk eksplosion. Vi kan i mangel på bedre kalde den kombinatorisk overhead. For hver ny feature opstår nye måder at kombinere denne med eksisterende features. Det betyder f.eks. at antallet af scenarier, som skal testes øges, men også at eksponeringen overfor fejl mangedobles. Denne øgning er desværre ikke linieær, men eksponentiel. For hvis du har 3 features, A, B og C som kan kombineres. Så har du A-B, A-C, B-C det vil sige 3 mulige kombinationer. Hvis du tilføjer en, D, Så har du ikke 4 mulige kombinationer, men 6: A-B, A-C, A-D, B-C, B-D, C-D, hvis du tilføjer en mere har du 9 forskellige kombinationer. Det betyder at omkostningen ved at tilføje en feature, uanset hvor minimal den er, vil være eksponentiel.</p>

<p>Men er omkostningen ikke bare teoretisk? Hvad ligger egentlig i det kombinatoriske overhead? For det første bør hvert scenarie testes. Man skal også i nogle tilfælde tage stilling til hvilke brugere, der skal kunne bruge denne nye feature. Det skal beskrives. Man skal også beslutte sig for hvad der skal ske i de mulige kombinationer med andre features. Hvis jeg sætter Forbinder med linkedin skal jeg så kunne ændre mit navn? Hertil kommer muligheden for fejlscenarier, hvor en ændring kan kaskadere igennem systemet, hvis man ikke har fuldt overblik over interaktionsmønstrene.</p>

<h2>Marginal omkostninger på features</h2>

<p>Vi har altså fundet at marginalomkostningen ved en ny feature ikke går mod nul, som den almindelige antagelse er. Årsagen er, at det ikke kun drejer sig om processorkraft og lagerplads. Der er derimod tre typer af skjulte omkostninger, som bør regnes med. Kognitiv friktion, teknisk gæld og kombinatorisk overhead.</p>

<p>Disse tre former omkostning medfører at marginalomkostningen ikke er en aftagende funktion, men en eksponentiel stigende funktion. Det er præcist det modsatte af hvad Chris Anderson fandt med sin long tail. Anderson mente, at der var tale om en eksponentielt aftagende funktion. Jeg argumenterer for at dette ikke gælder for software features. Hvad vi har fundet er tvært imod en eksponentielt tiltagende funktion.</p>

<p>Hvis du arbejder med at udvikle software, bør du derfor i fremtiden nøje overveje om du virkelig har brug for de features du designer. Det handler om at finde de rigtige features ikke bare at udvikle en masse og se hvad der sker. For det er ikke gratis bare at fylde på.</p>

<h2>Referencer</h2>

<p>Donald A. Norman: "<a href="https://www.goodreads.com/book/show/840.The_Design_of_Everyday_Things?from_search=true">The Design of everyday things</a>” 
Nir Eyal: “<a href="https://www.goodreads.com/book/show/22668729-hooked?from_search=true">Hooked: How to Build Habbit-Forming Products</a>”
Chris Anderson: "<a href="https://www.goodreads.com/book/show/2467566.The_Long_Tail?from_search=true">The long tail: Why the Future of Business Is Selling Less of More</a>”</p>
  </section></div></body></html>
