---
layout:     post
title: 	    "Morten Bay: Apple gør klar til at smadre Spotify"
post_author:	    
post_date:	    Thu, 02 Apr 2015 10:26:54 +0200
post_site:	    politiken.dk 
post_link:	    http://politiken.dk/oekonomi/gloekonomi/ECE2612983/morten-bay-apple-goer-klar-til-at-smadre-spotify/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4 class="">
Fokus på digital økonomi</h4>
<div class="fakta-body" data-buildingblock="embedded_factboxlink">
<p>
Politiken bringer hver uge en klumme om tendenser inden for fænomenet digital 
økonomi. Klummen skrives på skift af Anders Emil Møller, Lars Grarup, Morten 
Bay og Helle Baagø. 
</p><p>
Her er tidligere artikler: 
</p>
</div>
</div><p>
Mange så det som musikbranchens redning, da Apple i sin tid lancerede sin 
iTunes-musikbutik. Siden opfindelsen af Napster i 1999 var det gået ned ad 
bakke for cd-salget. <i>Hurtigt</i> ned ad bakke. Det kan man især se af det 
faktum, at cd-salget toppede i 2000, mens cd’en i dag er et stort set dødt 
medie i mere teknologisk orienterede lande – dræbt af piratkopiering, iTunes 
og musikstreaming. 
</p><p>
Ikke at jeg på nogen måde begræder cd’ens bortgang. Det var et dybt 
ucharmerende plastikmedie, hvis lovede uforgængelighed og overlegne 
lydkvalitet forsvandt med tiden. At musikbutikkerne, hvis uopfindsomme 
indkøbsansvarlige slog alle chancer for, at mindre bands kunne blive 
repræsenteret på hylderne, ihjel, også forsvandt, er jeg heller ikke ked af. 
</p><p>
Det, der fulgte, var dog ikke uproblematisk. Læg mærke til, at jeg ovenfor 
nævnte piratkopiering, iTunes og musikstreaming. Det var helt med vilje, at 
jeg ikke nævnte andre musikdownloadtjenester end Apples: Siden ’fødslen’ har 
iTunes stort set haft monopolstatus inden for musikdownloads, selv om 
giganter som Microsoft, Google og Amazon også forsøgte sig. 
</p><h3>
Flere rygter om Apple-streaming 
</h3><p>
Først i de senere år har Apple kunnet mærke en nedgang i salget på iTunes. Og 
den primære årsag til det er Spotify, der dog er ikke alene om det. Modsat 
musikdownloads har der fra begyndelsen været adskillige spillere på 
musikstreamingmarkedet. 
</p><p>
Ifølge tal fra brancheorganisationen Ifpi sad Spotify med lidt over 6 
millioner betalende brugere i 2014. Deezer er dog lige i hælene på dem med 5 
millioner, og derefter følger andre streamingtjenester som WiMP, Rdio og 
andre i en nogenlunde fornuftig markedsdeling. 
</p><div class="art-quote article-box">
<p class="quote"/>
<blockquote>
<p class="quote-txt">
Men man skal ikke tro, at kunstnerne nødvendigvis får det bedre, hvis Apple generobrer 
monopolstatus på det digitale musikmarked
</p>
</blockquote>
</div><p/><p>
Sidste år købte Apple så Beats og fik en ret populær musikstreamingtjeneste 
med i købet. Samt pladeselskabsveteranen Jimmy Iovine. 
</p><p>
Ifølge rygterne er han lige nu i gang med at lave en masse eksklusive aftaler 
med kunstnere og pladeselskaber om levering af særligt indhold til en ny 
streamingtjeneste fra Apple. Samtidig forlyder det, at en af de 
musikkunstnere, som allerbedst har forstået at udnytte nye medier til at nå 
sine fans, Trent Reznor fra Nine Inch Nails, er i gang med at redesigne 
Beats-tjenesten. 
</p><p>
Med andre ord er Apple ved at lægge i kakkelovnen til en stor lancering af en 
musikstreamingtjeneste. Den skulle komme til sommer, hvor en 
software-opdatering automatisk vil lægge den ud på alle iPhones og iPads. Vi 
ved ikke, hvad et abonnement kommer til at koste. Eller om den kommer til at 
hedde iTunes, Beats eller noget helt tredje. 
</p><p>
Men vi ved, at brugerbasen er kolossal, især hvis Apple kan lykkes med at 
konvertere sine iTunes-kunder til streamingkunder. Ifpi anslår, at der er 28 
millioner betalende streamingkunder i verden. Apple har 200 millioner 
betalende kunder i iTunes-butikken. 
</p><h3>
Kunstnerne bliver taberne 
</h3><p>
Der er altså gode chancer for, at Apple kan indtage musikstreamingmarkedet og 
hurtigt få den samme monopolstatus, som de er vant til. I den senere tid har 
en hel del kunstnere protesteret mod Spotify, fordi de mener, de får for 
lidt udbetalt for brugen af deres musik. Sangerinden Taylor Swift har endda 
fjernet sin musik fra Spotify. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/musik/ECE2611008/jay-z-lokker-stjernenavne-med-sig-til-spotify-konkurrent/">Jay Z lokker stjernenavne med 
sig til Spotify-konkurrent</a></p><p>
Men man skal ikke tro, at kunstnerne nødvendigvis får det bedre, hvis Apple 
generobrer monopolstatus på det digitale musikmarked. iTunes satte i sin tid 
nye grænser for, hvor lave betalinger musikere og sangskrivere er nødt til 
at acceptere. Så hvem der end vinder, er skaberne af musikken dem, der 
bliver betalt dårligst, i forhold til hvad de bidrager med. 
</p><p>
Samtidig er det digitale musikmarked fyldt med overraskelser. Man skal for 
eksempel huske, at den skræddersyede netradiotjeneste Pandora lyttermæssigt 
er dobbelt så stor som de tre næste på streaminglisten, heriblandt Apples 
iTunes Radio og Spotify. Og at den senest ankomne aktør på markedet for 
betalt musikstreaming er et ’lille’ brand, der hedder YouTube, ejet af den 
lille mand og kone-biks, Google. 
</p><p class=" bl-elem">
Kampen er slet ikke afgjort endnu. 
</p>	
</div>

</div></body></html>
