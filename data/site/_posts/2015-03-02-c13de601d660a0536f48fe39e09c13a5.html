---
layout:     post
title: 	    "Analyse: Terrorisme udfordrer DF's holdning til EU-forbehold"
post_author:	    
post_date:	    Mon, 02 Mar 2015 07:18:44 +0100
post_site:	    politiken.dk 
post_link:	    http://politiken.dk/udland/thomaslauritzen/ECE2569018/analyse-terrorisme-udfordrer-dfs-holdning-til-eu-forbehold/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-quote article-box">
<p class="quote"/>
<blockquote>
<p class="quote-txt">
DF kan på ingen måde holde til at få skudt i skoene, at partiet 
vil gå på kompromis med Danmarks sikkerhed og danskernes tryghed
</p>
</blockquote>
</div><p>
Tror flertallet af vælgerne på de politikere, de stemmer på? Det bliver måske 
det virkelige spørgsmål, når danskerne senest om et års tid igen skal til 
folkeafstemning om vores position i det europæiske samarbejde.
</p><p>
Der er god grund til at begynde at kigge politikerne i kortene allerede nu.
</p><p>
Folketingets EU-venlige partier er i fuld gang med at definere, hvad 
afstemningen efter det kommende folketingsvalg præcist skal handle om. 
</p><p>
Og skeptikerne i ikke mindst Dansk Folkeparti er ved at formulere en kampagne, 
der denne gang bliver nødt til at være meget mere nuanceret end noget, vi 
tidligere har set fra deres side i spørgsmål om EU.
</p><h3>
Udfordring for DF
</h3><p>
Den store udfordring for DF er, at regeringen sammen med SF, Venstre og 
Konservative vil gøre alt for at få afstemningen til at handle om Danmarks 
sikkerhed. På et tidspunkt, hvor det er åbenlyst for enhver, at vi er truet 
af terrorisme.
</p><p>
Emnet for denne folkeafstemning bliver begrænset til en ændring af 
retsforbeholdet – altså den danske undtagelse fra overstatslig udvikling i 
unionens retlige og politimæssige samarbejde. 
</p><p>
Mens DF sagtens kan få medvind i befolkningen til deres afvisning af en fælles 
udlændingepolitik, så er det straks en anden sag, når det handler om 
politisamarbejde og bekæmpelse af terrorisme. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/politik/ECE2480241/danskerne-skal-stemme-om-retsforbeholdet/">Danskerne skal stemme om 
retsforbeholdet</a></p><p>
Det nationalkonservative, flagviftende Dansk Folkeparti kan på ingen måde 
holde til at få skudt i skoene, at det vil gå på kompromis med Danmarks 
sikkerhed og danskernes tryghed på grund af en indædt modvilje mod alt 
opfundet i Bruxelles.
</p><p>
Derfor har DF erkendt, at partiet denne gang ikke bare kan anbefale et blankt 
nej til overhovedet at pille ved forbeholdet. 
</p><p>
Ny EU-lovgivning vil i løbet af et års tid gøre det retlige samarbejde 
overstatsligt. Det betyder blandt andet, at Danmark vil blive tvunget til at 
forlade det europæiske politisamarbejde, Europol, hvis forbeholdet består i 
dets nuværende form. 
</p><p>
Det sker på et tidspunkt, hvor de europæiske regeringer netop er blevet enige 
om at styrke Europols rolle i bekæmpelsen af terrorisme, islamistisk 
radikalisering og rekruttering af fremmedkrigere.
</p><h3>
DF erkender behovet for Europol
</h3><p>
Både statsminister Helle Thorning-Schmidt (S) og direktøren for Europol i 
Haag, Rob Wainwright, har her i avisen på det seneste advaret om, at 
retsforbeholdet i den forstand udgør en trussel mod Danmarks fremtidige 
sikkerhed.
</p><p>
Det interessante er, at Dansk Folkeparti er enigt i den vurdering. Efter 
terrorangrebene i Paris og København i januar og februar »må den 
uomgængelige erkendelse jo være, at Danmark er truet«, siger lederen af DF’s 
delegation i Europaparlamentet, Morten Messerschmidt.
</p><p>
I et tv-interview, som kan ses på Politikens hjemmeside, erklærer han sig også 
enig i, at Europol »er en del af det værn, vi skal bruge« i kampen mod 
terroristerne. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/politik/ECE2544563/messerschmidt-uden-retsforbehold-kan-flertal-luske-eu-politik-ind-ad-bagdoeren/">Messerschmidt: Uden 
retforbehold kan flertal luske EU-politik ind ad bagdøren</a></p><p>
Det er ikke i sig selv noget nyt, at Morten Messerschmidt gerne vil beholde 
Danmark i Europol. Men Dansk Folkeparti er i færd med at nuancere sin 
tidligere holdning om, at vi bare kunne lade forbeholdet stå uændret – for i 
stedet at koble Danmark på Europol med en særaftale.
</p><p>
Messerschmidt og hans partiledelse ved nemlig godt, at både dansk politi og 
eksperter i grænseoverskridende kriminalitet og terrorisme vil sige, at en 
særaftale ikke er godt nok til at sikre Danmark fuldgyldig indflydelse i og 
udbytte af det vigtige politisamarbejde. 
</p><h3>
Udlændingepolitik ind ad bagdøren
</h3><p>
Derfor støtter partiet nu regeringens intention om at lave forbeholdet om til 
en tilvalgsordning – men på betingelse af, at vi foreløbig kun benytter den 
til at gå med i Europol.
</p><p>
Regeringen vil nemlig ikke helt afskaffe retsforbeholdet. De vil benytte sig 
af en protokol i Lissabontraktaten, som tillader Danmark at tilvælge de dele 
af det overstatslige samarbejde, som vi ønsker.
</p><p>
Juridisk set betyder det, at et ja ved folkeafstemningen åbner døren for hele 
det retslige samarbejde – også den del af det, der handler om 
udlændingepolitik. Det har regeringen og de EU-positive partier med en 
politisk aftale så lovet hinanden og befolkningen, at de ikke vil gøre. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/politik/ECE2448776/thorning-og-loekke-klar-til-eu-valg/">Thorning og Løkke klar til 
EU-valg</a></p><p>
Men det er kun et politisk løfte. Hvis folketingsflertallet på et senere 
tidspunkt alligevel skulle beslutte sig for at gå med i EU’s 
udlændingepolitik, så vil det ikke længere kræve en ny folkeafstemning.
</p><p>
Morten Messerschmidt siger, at han ikke tror på regeringens og de andre 
EU-venlige partiers løfte. DF’s argument, både i den kommende valgkamp og 
ved den senere folkeafstemning, vil være, at vælgerne risikerer at få sneget 
udlændingepolitikken ind ad bagdøren.
</p><h3>
Tilliden til regeringens EU-aftale
</h3><p>
Dansk Folkepartis problem i debatten bliver, at det ikke giver megen mening at 
åbne for en tilvalgsordning, hvis den udelukkende handler om Europol. 
</p><p>
En lang række andre ting – som for eksempel et europæisk register over 
flypassagerer, deltagelse i anklagemyndighedernes og domstolenes samarbejde 
Eurojust, bekæmpelse af menneskehandel og internetkriminalitet – er lige så 
vigtige, og dem har DF heller ikke noget imod.
</p><p>
Hvis danskerne skal til folkeafstemning om hvert eneste nyt fremskridt i EU’s 
rets- og politisamarbejde, bliver det et tidskrævende og usikkert hækkeløb, 
der næppe fremmer landets sikkerhed.
</p><p><b class="ext-link">LÆS OGSÅ</b><a class="embeddedlink" href="http://politiken.dk/debat/profiler/hansdavidsen/ECE2544982/giv-os-den-store-folkeafstemning/">Giv os den store 
folkeafstemning </a></p><p>
Regeringen og folketingsflertallet har gode argumenter i den del af debatten.
</p><p>
Problemet for Helle Thorning, Venstreformand Lars Løkke Rasmussen og de andre 
bliver derimod at overbevise vælgerne om, at det kun handler om det. Og at 
de vitterligt ikke åbner for deltagelse i den fælles udenrigspolitik også.
</p><p class=" bl-elem">
Derfor bliver det en meget interessant folkeafstemning, der ikke kun handler 
om et EU-forbehold. Den handler også om Danmarks sikkerhed i en urolig 
verden. Og om tilliden til vores politikeres løfter.
</p>	
</div>
</div></body></html>
