---
layout:     post
title: 	    "Lille fattig østat påtager sig unødvendig klimaopgave"
post_author:	    
post_date:	    Tue, 24 Mar 2015 08:40:43 +0100
post_site:	    politiken.dk 
post_link:	    http://politiken.dk/oekonomi/2050/ECE2601612/lille-fattig-oestat-paatager-sig-unoedvendig-klimaopgave/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Landet er mindre end Mors og har med en befolkning på 110.000 mennesker lidt 
færre indbyggere end Esbjerg. 
</p><p>
Alligevel er den caribiske østat Grenada i fuld gang med at udarbejde en plan 
for, hvordan landet kan sænke sit forbrug af fossil energi og dermed sin 
udledning af klimagasser. 
</p><p>
I modsætning til de rige lande er et lille, fattigt land som Grenada ikke 
forpligtet til at skære i sine udledninger. Men Grenada er bekymret over 
klimaændringerne, forklarer Martina Duncan, som er klimaansvarlig i Grenadas 
landbrugs- og miljøministerium. 
</p><p>
»Regnmønstret har ændret sig. Det er svært at skelne mellem årstiderne nu, 
tørtiderne er blevet længere. Vi er meget afhængige af turisme, og hvis der 
er udsigt til, at vi har mindre ferskvand, vil det påvirke investeringerne i 
den branche. Det vil også påvirke landbruget. Det samme gør indtrængen af 
saltvand i grundvandet«, siger Martina Duncan i et interview via skype. 
</p><p><b class="ext-link">SE OGSÅ</b><a class="embeddedlink" href="http://politiken.dk/indland/ECE2514322/2014-slaar-alle-varmerekorder-paa-jorden/">2014 slår alle varmerekorder på 
Jorden</a></p><p>
»Vi må gøre noget selv, vi kan ikke bare forvente, at andre lande gør noget 
for at sænke udledningen af drivhusgasser«. 
</p><p>
Udover turisme lever Grenada af at eksportere krydderier. Landet er verdens 
næststørste eksportør af muskatnød. 
</p><h3>
Plan let forsinket 
</h3><p>
Målet var oprindelig at få planen klar, så den kan sendes ind til FN’s 
klimasekretariat inden 1. april. Det er den officielle deadline for 
klimaplaner fra de enkelte lande, men Grenada ventes nu at blive en måned 
forsinket. Foreløbig har kun Schweiz og de 28 EU-lande indsendt en plan for, 
hvordan de vil sænke deres udledninger frem til 2030. 
</p><p><b class="ext-link">SE OGSÅ</b><a class="embeddedlink" href="http://politiken.dk/oekonomi/2050/klima/ECE2575047/schweiz-kom-foerst-nu-begynder-det-store-kaploeb-frem-mod-klimatopmoedet-i-paris/">Nu begynder det store kapløb frem 
mod klimatopmødet i Paris</a></p><p>
I dag dækker Grenada 98 procent af sit energibehov med importerede, fossile 
brændsler som olie. Det koster dyrt. Målet er, at 30 procent af 
energibehovet i 2030 skal dækkes af vedvarende energi, fortrinsvis sol. 
</p><p>
Når Grenada kommer med en så ambitiøs plan, skal det også ses i sammenhæng 
med, at andre og meget større lande er tøvende og uambitiøse, når det gælder 
klimaplaner. 
</p><p>
»Jeg vil ikke bruge udtrykket lægge pres på, men vi vil gerne opmuntre andre 
lande til en indsats. Når vi – en fattig lille østat – kan gøre noget, 
hvorfor kan I så ikke?«, siger Martina Duncan. 
</p><p>
Grenada er med i sammenslutningen af små østater og lavtliggende lande, som 
vil blive hårdt ramt af klimaændringerne i form af stigende vandstand i 
verdenshavene og et stigende antal storme i stil med den, som for nylig 
jævnede det meste af østaten Vanuatu i Stillehavet med jorden. Grenada 
ligger i udkanten af det caribiske orkanbælte og er siden år 2000 blevet 
ramt af to orkaner. 
</p><p><b class="ext-link">SE OGSÅ</b><a class="embeddedlink" href="http://politiken.dk/klima/ECE2484624/vejen-til-en-klimaaftale-i-paris-er-lang-og-stenet/">Vejen til en klimaaftale i Paris er 
lang og stenet</a></p><p>
For Grenada som for flere andre lande kan det også være en økonomisk fordel at 
blive mindre afhængig af fossile brændsler. Det spiller også ind. 
</p><p>
»Strøm er meget dyr her. Vi vil have prisen ned. Men vi tænker også på, at 
hver enhed, vi sænker vores udledninger med, vil spille en rolle, selv om 
det ikke er meget i sammenligning med de store lande. Vi må tænke på, 
hvordan vores udledninger vil påvirke fremtiden«, understreger Martina 
Duncan. 
</p><p>
Samtidig har Grenada ønsket at udnytte chancen for at få noget teknisk 
assistance, som landet har fået fra USA til at udarbejdet planen. 
</p><h3>
Vanskelig opgave 
</h3><p>
En stor del af udviklingslandene får i et eller andet omfang bistand til at 
udarbejde klimaplaner, enten fra rige lande eller fra FN-systemet. Mange af 
de fattigste lande lægger større vægt på tilpasning til klimaforandringer 
end på omstilling til mere klimavenlig energi, men de forventes heller ikke 
at forpligte sig til direkte nedskæringer i deres udslip. 
</p><p>
For at udarbejde en klimaplan skal man have styr på et lands energiforsyning 
og energiforbrug samt eventuel skovrydning og have en idé om, hvordan landet 
skal udvikle sig. Det kan for nogle af de fattigste lande være en meget stor 
opgave at skaffe de nødvendige tal, og samarbejde på tværs af ministerier er 
for nogen en vanskelig opgave. 
</p><p><b class="ext-link">SE OGSÅ</b><a class="embeddedlink" href="http://politiken.dk/oekonomi/ressourceoekonomi/ECE2493672/ny-klima-vismand-rige-danmark-skal-vaere-moralsk-klimafyrtaarn-for-hele-verden/">Ny klima-vismand: Rige Danmark skal 
være moralsk klimafyrtårn for hele verden</a></p><p>
De store udviklingsøkonomier som Kina, Brasilien, Indien og Sydafrika 
forventes at fremlægge planer for, hvordan de vil standse væksten i deres 
udslip. Kina er verdens største udleder af drivhusgasser. 
</p><p class=" bl-elem">
De fleste lande ventes at indsende planer til FN inden udgangen af september 
som led i optakten til klimatopmødet i Paris sidst på året, der skal munde 
ud i en ny, international klimaaftale. Den skal omfatte alle lande og gælde 
fra 2020. Målet er at holde den globale opvarmning under 2 grader. 
</p>	
</div>
</div></body></html>
