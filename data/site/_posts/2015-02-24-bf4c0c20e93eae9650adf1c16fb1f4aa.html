---
layout:     post
title: 	    " Danmark har fået endnu en fransk prins"
post_author:	    
post_date:	    Tue, 24 Feb 2015 14:33:52 +0100
post_site:	    politiken.dk 
post_link:	    http://politiken.dk/magasinet/portraetter/ECE2560875/danmark-har-faaet-endnu-en-fransk-prins/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
EtAmbassadøren ankom til Krudttønden <i>à la danoise</i>, som 
han sagde til dagbladet Le Monde: på cykel som en dansker. Han blev kørt væk 
i en pansret politibil og følte, at han havde set et samfund blive 
forvandlet. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00915/Fran_ois_Zimeray_915861" data-id="915861" data-imgtype="jpg" data-caption="Foto: Simon Fals"/><p>
François Zimeray oplevede forrige lørdag et rædslens øjeblik og troede, at det 
hele var slut, for dette var jo Charlie Hebdo om igen. Men straks, da 
skyderiet standsede, greb han sin mobiltelefon og tweetede på engelsk: <i>Still 
alive in the room –</i> stadig levende i rummet! 
</p><p>
Nu, i dagene efter Krudttønden og Krystalgade, er den franske ambassadør 
blevet et kendt ansigt i den danske offentlighed. En mand, der bedre end de 
fleste forstår at sætte ord på, hvad alle føler, og hvad der skete i de 
forfærdende minutter på Østerbro. 
</p><p>
»Tak til de danske politibetjente for at have reddet mit liv«, siger han på tv.<br/><br/><b> FRANÇOIS ZIMERAY</b> er en smuk centraleuropæisk mand, altid elegant 
med manchetknapper og silkeklud i brystlommen. Det er lidt af et syn, når 
denne parisiske grandseigneur kommer cyklende gennem København, men også i 
Paris transporterer han sig nu <i>à la danoise. </i>Eller som hans gode 
ven, den franske udenrigsminister, Laurent Fabius, sagde en dag sidste 
sommer, da ministeren (selv en <i>seigneur</i> fra de store saloners tid) 
kom spadserende langs Seinen og stødte på den cyklende Zimeray: »Du er da 
godt nok blevet dansk!«. 
</p><p><i>Oui</i>, det kan man roligt sige, ambassadøren er ikke blot blevet 
begejstret for det danske, han er også gået lige i danskerne med træsko på, 
skønt dette fodtøj næppe nogensinde har siddet på hans franske fødder. 
</p><p>
Men fransk er han godt nok også, og hele <i>Copenhague</i> har vidst 
siden efteråret 2011, da monsieur Zimeray gik op til dronningen med sine 
akkreditiver, at nu er der to hoffer her i hovedstaden: et på Amalienborg og 
et i Det Thottske Palæ. Sidstnævnte er med sikkerhed det sjoveste, for 
herfra hersker Zimeray over både Kongens Nytorv og resten af verden. 
</p><p>
For nogle uger siden var der nytårskur på ambassaden, mens blomsterhavet 
stadig lå foran <i>Palais Thott</i> og vidnede om danskernes medfølelse 
med de franske efter Charlie-massakren. Hvad gør den franske ambassadør ved 
sådan en lejlighed? Holder han en højtidelig tale? Beder han forsamlingen 
afsynge ’Marseillaisen’? 
</p><p>
Nej, han fylder huset med de bedste franske oste og vine, uddeler sanghæfter 
med <i>chansons</i>, stiller sig hen til pianisten ved flyglet (som er kørt 
ud midt i gobelinsalen) og så er der ellers <i>sing-along</i> som på 
det gamle Montmartre: <i class=" bl-elem">Oh, Champs-Elysées, da-da-da-da-da, Aux 
Champs-Elysées.</i></p><p>
Det var varmt, parisisk, gribende, anderledes. Det var François Zimeray.<br/><br/><b>»NÆPPE SIDEN</b> forfatteren og superdiplomaten Paul Claudel 
havde ambassadørposten i 1919-21 (for at være med til at forhandle 
Sønderjylland tilbage til de danske øer), har Danmark og Frankrig været 
forbundet på så højt et plan«, skrev vi her i spalterne, da Zimeray 
tiltrådte. Og der gik ikke mange dage, før effekten begyndte at vise sig. 
</p><p>
Pludselig er København blevet et fransk kulturcentrum, hvor galliske 
berømtheder flokkes som var det Saint-Germain-dès-Pres. Debattøren 
Bernard-Henri Lévy, forfatteren Yasmina Reza, filosoffen Alain Finkielkraut, 
tegneren Plantu, økonomen Thomas Piketty, for blot at nævne nogle ganske få 
på listen, der er lige så høj og lang som Eiffeltårnet. Hvordan kan det lade 
sig gøre? Det kan det, fordi utrolig mange tilrejsende franskmænd er 
personlige venner med François Zimeray, og er de det ikke, så kender han 
nogen, der kender nogen. Og så griber han mobiltelefonen. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00915/Terrorangreb_p__Kru_915862" data-id="915862" data-imgtype="jpg" data-caption="François Zimeray møder pressen efter angrebet på Krudttønden. Foto: Jens Dresling"/><p>
Zimeray og mobiltelefonen! Om det så er filminstruktøren Roman Polanski, har 
han opdaget fænomenet. Mere om det lige straks.<br/><br/><b>FRANÇOIS ZIMERAY</b> er født i 1961 og kom til Danmark direkte fra 
jobbet som international fransk menneskerettighedsambassadør, hvilket er en 
alvorlig sag i menneskerettighedernes land. Men nok så afgørende: Han er ven 
både med præsident François Hollande og med hele toppen af fransk politik 
til højre og venstre, herunder den allerede nævnte udenrigsminister, Laurent 
Fabius, som var vidne og <i>best man</i>, da François og Karine 
Beyersdorff-Zimeray blev gift i 1993. 
</p><p>
Karine er i dag en fremtrædende kvinde i den parisiske kommunikationsbranche 
og må pendle frem og tilbage til den permanente græsenkemand og de to 
skolesøgende børn i København. Også på dette punkt er Zimeray blevet 
ærkedansk: Pludselig må han løbe, for han skal hente unger! 
</p><p>
François Zimeray har en lang og succesrig karriere bag sig som politiker i 
Socialistpartiet. I 1989 blev han Frankrigs yngste borgmester, og ti år 
senere kom han i Europaparlamentet sammen med François Hollande. Den 
politiske karriere har ikke hindret ham i at være overordentlig aktiv i sit 
professionelle virke som advokat, ligesom han har engageret sig 
internationalt i freds- og menneskerettighedsarbejde overalt fra Palæstina 
til Darfur. 
</p><p>
Sit store gennembrud til diplomatiets verden fik François Zimeray, da den 
borgerlige præsident Nicolas Sarkozy udnævnte ham til 
menneskerettighedsambassadør i 2008. Frankrig havde på dette tidspunkt en 
højt profileret socialist som udenrigsminister, stifteren af Læger uden 
Grænser, Bernard Kouchner. Under overskriften <i>Ouverture</i>, 
’Åbning’, trak Sarkozy en række figurer fra venstrefløjen ind i regerings- 
og embedsapparatet, og Kouchner trak sin ven Zimeray med. 
</p><p>
Socialisten Zimeray fulgte efter den flamboyante unge farvede kvinde Rama 
Yade, som havde ministerstatus, mens Zimeray fik diplomatstatus. At han som 
socialist klarede både at tjene en borgerlig præsident og at arbejde videre, 
da hans gamle socialistiske venner kom til magten (skønt mange mente, at 
’åbningens’ folk havde forrådt dem), vidner både om diplomati og dygtighed. 
</p><p>
François Zimeray (som selvfølgelig er ridder af Æreslegionen) nåede i sin 
periode som menneskerettighedsambassadør at være på mere end 120 
diplomatiske missioner rundt i verden og at være dybt involveret i fransk 
udenrigspolitik i brændpunkter som Libyen, Irak, Syrien og Rwanda.<br/><br/><b>NU ER HAN</b> så i København, og republikkens guder må vide hvorfor. Med 
al respekt for Kongens Nytorv og Palais Thott synes Zimeray at være mere 
proportioneret til New York eller Beijing. Han har næppe nogen skjulte 
laster, men han har til gengæld en, der er åbenlys: mobiltelefonen. Og det i 
en sådan grad, at han er blevet forlæg for en af de fire figurer, som Roman 
Polanski folder ud i sin film ’Carnage’ – ’Blodbad’ – fra 2011. 
</p><p>
Filmen foregår i New York, hvor to nydelige ægtepar mødes for at tale sig 
venligt til rette om en uheldig hændelse på en legeplads. Det ene pars søn 
har slået tænderne ud på det andet pars søn, men den slags taler 
civiliserede mennesker sig jo til rette om. Og så glider filmen ellers fra 
farce til tragedie og tilbage igen og ender i et veritabelt psykologisk 
blodbad, <i>carnage</i> altså. Det er umiskendeligt den franske forfatter 
Yasmina Reza, som har skrevet manuskriptet, der bygger på hendes 
teaterstykke ’Blodbadets gud’, som er blevet spillet over hele verden, også 
flere gange på danske scener. 
</p><p>
Noget af det nervepirrende ved Polanskis film er, at den ene af de fire 
figurer er en advokat, hvis mobiltelefon konstant ringer. Midt i de mest 
intense øjeblikke afbryder han samtalen, skænderiet, slagsmålet og dermed 
handlingen. Ustandselig udsætter han de tilstedeværende og 
filmens/teaterstykkets publikum for alenlange besvarelser af opkald fra 
advokatkontoret, klienterne, kammeraterne. Manden er mobilnarkoman i svær 
grad, men samtidig er han ligesom hele sceneriets synsvinkel. Han er 
advokaten, som både kan deltage i dramaet og se det hele udefra. Han er 
klovnen i farcen, men det er også ham, der har <i>point de vue</i>. 
</p><p>
Gæt, hvem der er forlæg for figuren.<br/><br/><b>YASMINA REZA</b>, filmens manuskriptforfatter altså, besøgte København 
sidste år. Hun blev interviewet på scenen i Den Sorte Diamant af forfatteren 
til portrættet her. 
</p><p>
Jeg spurgte til advokaten med mobiltelefonen, og Yasmina Reza sagde smilende, 
at det nok forholder sig nogenlunde som beskrevet: Han er ikke kun en motor 
i farcen, han er også den, der fortæller farcen og forklarer den undervejs. 
Men bedst som vi sad og sludrede om det, ringede en mobiltelefon på første 
række! 
</p><p>
»Pas på!«, sagde jeg ud i salen: »Du risikerer at komme med i Roman Polanski 
og Yasmina Rezas næste film«. 
</p><p>
Den advarsel kunne jeg have sparet mig. Efter interviewet kom François Zimeray 
op til mig og indrømmede to ting: at det var ham, der havde glemt at slukke 
sin mobiltelefon, og at han udmærket vidste, at hans veninde Yasmina havde 
brugt ham i stykket og i filmen – faktisk havde han hjulpet hende med 
replikkerne. 
</p><p>
François Zimeray: <i class=" bl-elem">Still alive in the room!</i></p><p class=" bl-elem"><i class=" bl-elem">Publiceret 24. februar 2015</i></p>	
</div>
</div></body></html>
