---
layout:     post
title: 	    "Unge danske talenter laver film uden om støttesystemet"
post_author:	    
post_date:	    Sat, 11 Apr 2015 21:37:04 +0200
post_site:	    politiken.dk 
post_link:	    http://politiken.dk/kultur/filmogtv/cphpix/ECE2622361/unge-danske-talenter-laver-film-uden-om-stoettesystemet/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Fem venner er taget væk fra storbyen, ud til park og sø. 
</p><p>
»Velkommen til et nyt kapitel i jeres liv«, siger forfatteren Carl, da de er 
nået ud til herskabsvillaen, der skal være gruppens kollektiv sommeren over. 
</p><p>
»Her er frisk luft og et stort hus, hvor I skal bo og lave jeres kunst«. 
</p><p>
Det gør de så, de fem unge i midt-20’erne, der spiller hovedrollerne i filmen 
’Eliten’. Maler, fotograferer og skriver musik og bøger, mens de sværger 
troskab på kollektiv fordybelse. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/filmogtv/ECE2446117/bred-politisk-aftale-skal-give-flere-lavbudgetfilm/">Bred politisk aftale skal give 
flere lavbudgetfilm</a></p><p>
Hvis dealeren Joachim har lyst til at male med kunstneren Tim, gør han det, og 
hvis digteren Michael siger noget røvirriterende – og det gør han ofte – 
bliver det en del af Carls bog. 
</p><p>
Alle hjælper alle. Det er også nogenlunde sådan, ’Eliten’ er blevet til. 
</p><h3>
Noget særligt i gærde 
</h3><p>
»Du kan ikke lave en indiefilm uden at åbne op«, siger filmens instruktør, den 
25-årige Thomas Daneskov. 
</p><p>
»Hvis ikke man får penge for at være med, vil man i hvert fald have, at det 
bliver godt«, siger han om filmen, der er optaget over 16 dage og har 
premiere på filmfestivalen CPH PIX i denne uge. 
</p><p>
Thomas Daneskov debuterede i 2013 med kortfilmen ’Ud, Spring over, ind’, der 
vandt pris ved verdens største kortfilmfestival i Clermont-Ferrand, ligesom 
den løb med priser ved både Odense International Film Festival 2013 og Ekkos 
Shortlist Awards 2014. 
</p><div class="art-quote article-box">
<p class="quote"/>
<blockquote>
<p class="quote-txt">
De vil ikke sidde og vente på, at checken kommer ind, som der måske har været 
en tendens til
</p>
</blockquote>
</div><p>
For to år siden besluttede han –- efter at han for anden gang fik afslag på at 
komme ind på Den Danske Filmskole – at lave spillefilmen ’Eliten’.</p><p>
Normalt er sådan en beslutning startskuddet til en længere ansøgningsproces. 
En gennemsnitlig dansk spillefilm har et budget på cirka 20 millioner 
kroner; penge, der blandt andet bruges til at aflønne de filmfolk, som har 
tegnet overenskomster med branchens fagforeninger. Støtte til finansieringen 
ansøges først og fremmest via Det Danske Filminstitut, der hvert år uddeler 
350 millioner kroner til filmbranchen til at støtte blandt andet 
manuskriptudvikling og produktion. 
</p><p>
’Eliten’er lavet for en halv million kroner og uden støtte fra DFI. 
</p><p>
Gruppen bag ’Eliten’ er ikke de eneste, der søger væk fra den traditionelle 
vej. Flere steder i filmmiljøet lyder det, at der for første gang i mange år 
er noget særlig interessant i gærde. 
</p><h3>
Uden om systemet 
</h3><p>
Unge filmskabere er blevet mindre bange for at kaste sig over spillefilm 
tidligere i karrieren og finder alternative finansieringsmodeller, siger 
festivaldirektør Jakob Neiiendam fra CPH PIX. 
</p><p>
»I vores planlægning af festivalen er vi blevet overraskede over, hvor mange 
danske film der er blevet lavet uden om systemet«, siger han. 
</p><p>
Direktøren har med egne ord aldrig set så meget dansk spillefilmstalent og 
fortælleiver. Volumen er blevet større og kvaliteten højere. Selv om de 
danske film stadig kun fylder en lille del af festivalprogrammet, har man 
for første gang i festivalens syv år lange historie hele 18 film, der er 
lavet af danskere, med på programmet. 
</p><p>
Det er også første gang, at der er tre danske spillefilmsdebuterende 
instruktører med blandt de 10 finalister i festivalens talentkonkurrence New 
Talent Grand Prix. 
</p><p>
»I årevis er der mange i branchen, der har sagt til hinanden, at der ikke 
fandtes nogen dansk undergrund for gode spillefilm. Men det viser sig, at 
der rent faktisk er et miljø for<i> independent </i>film, selv om vi i 
Danmark har skabt et system for den slagne vej, når man vil lave film«, 
siger Jakob Neiiendam. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/filmogtv/ECE2382494/billige-film-skal-sparke-nyt-liv-i-dansk-film/">Billige film skal sparke nyt 
liv i dansk film</a></p><p>
Rækken af filmskabere, der deltager på årets CPH PIX med spillefilm lavet uden 
om støttesystemet, tæller foruden holdet bag ’Eliten’ blandt andre Daniel 
Thykjær, Sidney Lexy Plaut, Kasper Juhl, Thomas Jakobsen og Anna Sofia 
Hartmann. De har skrabet penge ind gennem alt fra private investorer og 
crowdfunding til bidrag fra familiemedlemmer og egen opsparing. Flere af 
filmene vises på internationale festivaler og har fået distributionsaftale 
med eksempelvis DR. 
</p><p>
På Filmmagasinet Ekko siger chefredaktør Claus Christensen, at der er en 
mentalitetsændring på vej med gruppen af unge danske filmskabere. 
</p><p>
»Flere og flere siger ’nej, vi vil ikke vente på systemet, nu går vi bare i 
gang’. De vil ikke sidde og vente på, at checken kommer ind fra DFI, som der 
måske har været en tendens til tidligere«. 
</p><p>
Hvor man tidligere har været autoritetstro i forhold til støtteordningerne, 
tænker disse unge nyt og kreativt, siger han. 
</p><h3>
Endelig nyt 
</h3><p>
Mens spillefilm som ’Fasandræberne’, ’Jagten’, ’Kvinden i buret’ og 
’Klassefesten’ igennem de seneste år har fået flere hundrede tusinde 
danskere i biograferne, har filmkritikere og branchefolk beklaget sig over 
manglende opfindsomhed i dansk film. 
</p><p>
»De, der får pengene, er ofte dem, man i forvejen kender, fordi man ved, hvad 
de kan lave«, siger Kenneth Skoubølling, der er producer på ’Backgammon’ fra 
festivalprogrammet. Budgettet lød på 1,5 millioner, og filmen blev 
finansieret af bagmændene selv. 
</p><p>
»Danske film er meget det samme. Hvis man prøver at bryde ud af boksen, er der 
ikke så meget opbakning«, siger Michelle Brøndum, der har produceret 
horrorfilmen ’Gudsforladt’ for 60.000 kroner, der blev skrabet ind via 
crowdfunding og af egne lommer. 
</p><div class="art-quote article-box">
<p class="quote"/>
<blockquote>
<p class="quote-txt">
Vi har haft fuldstændig kreativ frihed, og det er det, der betød mest for os
</p>
<p class="sender">
Thomas Daneskov 
</p>
</blockquote>
</div><p>
»Vi havde lysten og tiden med det samme, så det gav bedre mening at gå uden om 
DFI«.</p><p>
Ifølge flere stemmer har en af de største udfordringer for ny energi til 
branchen hidtil været polariseringen af filmbranchen: Enten skal man arbejde 
gratis, eller også skal man forsøge sig gennem det tungere statslige 
støttesystem, der kun giver støtte til 20 spillefilm årlig. 
</p><p>
I det seneste filmforlig, der gælder for 2015-18, blev samtlige politiske 
partier imidlertid enige om at indføre en ny mulighed for støtte til 
lavbudgetfilm. 
</p><p>
Som forsøg kan der i aftaleperioden ydes støtte til et ikke fastlagt antal 
lavbudgetfilm. Der kan ydes støtte til spillefilm med et budget på 
henholdsvis maksimum 3 mio. kr. og maksimum 6 mio. kr. Der kan ydes støtte 
til film på både konsulentordningen, markedsordningen og 
talentudviklingsordningen New Danish Screen. 
</p><p>
»3 mio. kr. er ikke mange penge til at lave en spillefilm for. Ved at lave den 
her kreative begrænsning kan vi forhåbentlig ikke bare lave flere film og 
give kræfter til nye instruktører, producenter og ikke mindst selskaber. Vi 
kan måske sætte gang i andre historier og fortælleformer, end vi er vant 
til«, siger områdedirektør i DFI Claus Ladegaard, som ikke vil ind på, om 
DFI dermed støtter produktioner, hvor filmarbejdere arbejder gratis. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/kultur/filmogtv/ECE2357026/danske-film-klarer-sig-historisk-daarligt/">Danske film klarer sig 
historisk dårligt</a></p><p>
Flere støttere af lavbudgetinitiativet fremhæver over for Politiken, at færre 
ressourcer ofte kan være vejen til et kreativt nybrud og større opfindsomhed 
– det så man blandt andet med den danske dogmebølge i midten af 1990’erne. 
</p><p>
Det er en mulighed, ikke et krav, at der skal støttes lavbudgetfilm. Hvis 
instituttet godkender en lavbudgetfilm på ordningen, tages pengene ikke fra 
en ny pulje, men fra den eksisterende pulje, der støtter dansk film. Modsat 
de øvrige støtteordninger er der ikke krav om biografvisning af 
lavbudgetfilmene, men filmene skal distribueres til offentligheden, for 
eksempel gennem tv, biograf eller streaming. Det Danske Filminstitut 
oplyser, at man i initiativets tre første måneder har fået 10 ansøgninger 
til at producere film på lavbudget. Endnu ingen er blevet godkendt til at 
modtage støtte. Blandt ansøgerne er også erfarne filmfolk, der i forvejen 
har spillefilm på cv’et. 
</p><p>
»Vi ved fra lande som Israel, der også har denne ordning, at også erfarne 
instruktører ansøger om at lave de her lavbudgetfilm – for eksempel som 
en hurtigere film mellem større og dyrere produktioner«, siger Claus 
Ladegaard. 
</p><h3>
Få penge, flere tanker 
</h3><p>
Hos Nordisk Film i Valby sidder holdet bag ’Eliten’ med post-its og oversigter 
over de 450 personer, der skal inviteres til premieren på fredag. Filmen 
handler om at være i slutningen af 20’erne og smadre sig selv i jagten på 
kunsten, forklarer Thomas Daneskov. Og om glorificeringen af det, ikke 
mindst. 
</p><p>
»For over et år siden var det på mange måder en helt anden film«, siger han. 
</p><p>
»Vi har skruet ned og skruet ned i manuskriptet for at finde en fælles enighed 
om, hvad vi havde lyst til at lave«, siger Emil Nygaard Albertsen, der er 
filmens manuskriptforfatter. 
</p><p>
Den halve million, filmen har kostet at lave, er blandt andet nået med hjælp 
fra en rig tante – den slags findes – og fra fondsmidler som Den Vestdanske 
Filmpulje og private investorer. Hele postproduktionen er stillet gratis til 
rådighed hos Nordisk Films nye talentprogram Spring. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/filmogtv/ECE2446399/politikere-filmbranchen-maa-selv-loese-oekonomiske-problemer/">Politikere: Filmbranchen må 
selv løse økonomiske problemer</a></p><p>
Holdet bag ’Eliten’ har blandt andet kunnet gøre det billigt, fordi stort set 
hele filmen er optaget det samme sted. Og når de ikke har søgt om støtte 
gennem Det Danske Filminstitut er det ikke et oprør mod systemet, forsikrer 
Thomas Daneskov. Det var bare mere et resultat af omstændighederne. 
</p><p>
»I det her tilfælde vil det tage for lang tid og være for ressourcekrævende. 
Det skulle være en ærlig historie om at være lige der, hvor vi er i vores 
liv«, forklarer Thomas Daneskov. 
</p><p>
»Vi har haft fuldstændig kreativ frihed, og det er det, der betød mest for os. 
Men når det er sagt, tror jeg vi alle sammen håber, at det er sidste gang, 
vi skal lave en film uden penge. For det er hårdt, rigtig hårdt«, siger 
filmens producent, Lina Flint. 
</p><h3>
Kan man sulte sig til kunst? 
</h3><p>
Mens den nye lavbudgetordning vækker glæde hos både Filmskolen, fagfolk og den 
række af unge filmfolk, som Politiken har talt med, er man mere forbeholdne 
hos både Producentforeningen, Danske Biografer og filmarbejdernes 
organisation, FAF. 
</p><p>
Initiativet efterlader nemlig en række spørgsmål: Betyder film til 3 mio. kr., 
at nogen må gå ned i tariffer? Er det forsvarligt i en professionel 
filmindustri? Og hvad bliver biografernes rolle i et system, der i stigende 
grad støtter smalle spillefilm, der sjældent har et stort biografpublikum? 
</p><div class="art-quote article-box">
<p class="quote"/>
<blockquote>
<p class="quote-txt">
Jeg tror, at alle er interesserede i, at der sker noget nyt i dansk film. Men 
det er os, der skal opfinde det, mere end det er økonomi eller en 
institution, der skal stille sig til rådighed
</p>
<p class="sender">
Lina Flint 
</p>
</blockquote>
</div><p>
»Vi kommer til at få en masse film, som ryger hen over hovedet på folk«, siger 
formanden for Danske Biografer, Kim Pedersen, med henvisning til at filmene 
med stor sandsynlighed alene vil blive distribueret via web og måske 
tv.</p><p>
Ifølge hans optællinger har debuterende instruktører i gennemsnit stået for en 
tredjedel af alle danske spillefilm støttet af DFI gennem de seneste 20 år. 
</p><p>
»Så fortællingen om, at der ikke er nok, der får chancen, er simpelthen ikke 
korrekt«, siger han. 
</p><p>
Hos Producentforeningen frygter man, at de små støttebeløb – i andre lande 
betragtes produktioner til under 20 millioner som lowbudgetfilm – vil det 
gøre det umuligt at lønne de arbejdende ordentligt. 
</p><p>
»Det er fint, at man kan lave spillefilm ved at arbejde gratis med sine venner 
over en weekend, men det kan man ikke basere en professionel filmbranche på. 
Jeg vil glæde mig over, hvis der kommer stor kunst ud af den her ordning, 
der kommer ud og møder publikum og bliver festivalsucces i Cannes. Men jeg 
tvivler på det«, siger direktør Klaus Hansen. 
</p><h3>
Ingen ny guldalder 
</h3><p>
Hos FAF, der organiserer filmarbejderne, mener man ikke, at man kan regne med 
en ny guldalder i dansk film bare ved at give flere penge til 
lavbudgetspillefilm. 
</p><p>
»Der, hvor lavbudgetspillefilm skal stå deres prøve, er ved lave en film på et 
supergodt manuskript og et lavt budget«, siger sekretariatschef René 
Jørgensen. 
</p><p>
Ifølge Claus Ladegaard fra DFI gøres det blandt andet ved at bruge få 
locations og små hold af skuespillere og filmfolk. 
</p><p><i class=" bl-elem">Frygter du, at I kan være med til at presse branchen ud i gratis arbejde?</i></p><p>
»Hvordan branchen organiserer sig, er ikke op til os. Vi regner med, at folk 
overholder de aftaler, de har lavet med deres fagforeninger«. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/kultur/filmogtv/ECE2380281/teleselskaber-afviser-at-hjaelpe-dansk-film/">Teleselskaber afviser at 
hjælpe dansk film</a></p><p>
På kontoret i Nordisk Film er holdet bag ’Eliten’ så godt som klar til 
premieren. Til deres næste film vil de med stor sandsynlighed søge om støtte 
fra DFI. Men ’Eliten’ var ikke blevet det samme, hvis ikke de skulle gøre 
det umulige. 
</p><p>
»Jeg tror, at alle er interesserede i, at der sker noget nyt i dansk film. Men 
det er os, der skal opfinde det, mere end det er økonomi eller en 
institution, der skal stille sig til rådighed. Ansvaret ligger hos os«, 
siger Lina Flint. 
</p><p>
»Det, der begrænser dig i dag, er kun din lyst til at lave historien«, 
medgiver Thomas Daneskov. 
</p><p class=" bl-elem">
»Hvis historien er der, og man føler en nødvendighed i at fortælle, så finder 
man en vej at gøre det på«. 
</p>	
</div>

</div></body></html>
