---
layout:     post
title: 	    "Seks almindelige danskere fortæller: Sådan var mit møde med dronningen"
post_author:	    
post_date:	    Thu, 16 Apr 2015 09:47:35 +0200
post_site:	    politiken.dk 
post_link:	    http://politiken.dk/kultur/ECE2603379/seks-almindelige-danskere-fortaeller-saadan-var-mit-moede-med-dronningen/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Gennem 75 år har dagens fødselar klippet snore, holdt taler, vinket til 
masserne og trykket hænder med undersåtter fra hele riget. 
</p><p>
På Politikens bagside inviterede vi for nogle uger siden til dronningerunde 
for undersåtter. Flere læsere har i den anledning skrevet ind og fortalt om 
deres møde med dronningen, fra hun var barn og frem til i dag. 
</p><p>
En af de mange, der gerne fortæller om sit møde med dronningen, er Gunnar 
Kragh Hansen fra Skovlunde, som har været abonnent på Politiken gennem 60 
år. Fra 1948-1952 blev han uddannet i en boghandel i Nakskov og efter 18 
måneders værnepligt (der blev strukket på grund af Koreakrigen), fik Gunnar 
Kragh Hansen som 22-årig ansættelse i 'Einar Harcks Boghandel' på hjørnet af 
Fiolstræde og Nørrevold. Skråt over for butikken lå N. Zahles Skole, hvor 
prinsesse Margrethe, prinsesse Benedikte og prinsesse Anne-Marie gik. 
</p><p>
Gunnar Kragh Hansen stod i boghandlens skolebogsafdelingen, og her kiggede 
dronning Ingrid og døtrene forbi fra tid til anden. En dag i det tidlige 
forår entrerede prinsesse Margrethe butikken. Hun var dengang 14-15 år og 
ønskede at købe en fødselsdagsgave til sin far, kong Frederik IX. Gunnar 
Kragh Hansen spurgte, hvad prinsessen mon havde i tankerne? 
</p><p>
»En papirkniv«, lød svaret. Lige netop papirknive var ikke noget, som Einar 
Harcks Boghandel havde hjemme i stort udvalg, men det lykkedes da Gunnar 
Kragh Hansen at finde nogle stykker, der længe havde ligget hengemt i en dyb 
skuffe under disken. Ingen af dem var lige sagen, mente prinsessen, der i 
stedet så sit snit til at smutte om bag disken og kigge selv. Her fik hun 
øje på et såkaldt falseben - et hvidt benskaft, der var 15-25 centimeter 
langt og 3-4 centimeter bredt og skarpt i den ene side og afrundet i den 
anden. Prinsessen kiggede noget på falsebenet, fik demonstreret brugen af 
det og spurgte til sidst om prisen, der talte nogle få kroner. Hun sagde, at 
det havde hun råd til. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/ECE2625877/kongehuset-skal-genopfinde-sig-selv/">Kongehuset skal genopfinde sig 
selv</a></p><p>
I det hele taget fik Gunnar Kragh Hansen det indtryk, at de tre prinsesser 
blev opdraget til prisbevidsthed. En anden dag var det den yngste af de tre 
prinsesser, prinsesse Anne-Marie, der kiggede ind i butikken hos Gunnar 
Kragh Hansen sammen med sin mor, dronning Ingrid. Prinsesse Anne-Marie var 
meget genert og gik vel i 1. klasse, og dronningen forklarede, at det 
drejede sig om glansbilleder. I Einar Harcks Boghandel kostede de store ark 
med glansbilleder 1 krone, mens de små ark kunne erhverves for 50 øre. 
Prinsesse Anne-Marie kiggede længe og fandt til sidst et af de store ark, 
som hun gerne ville have. Men det store ark kostede mere, end prinsessen 
havde penge til. Prinsesse Anne-Marie hviskede med sin mor, og til sidst 
sagde dronningen: »Godt, så lægger jeg ud, men det bliver trukket næste 
gang«. Den ordveksling tolkede Gunnar Kragh Hansen således, at prinsesserne 
fik lommepenge, og at der blev holdt justits med prinsessernes mønter. 
</p><h3>
Fik genbrugskjole af prinsessen 
</h3><p>
Også Ingrid Petersen kan fortælle om et møde med dronning Margrethe som barn. 
Efter Anden Verdenskrig var dronning Indgrid protektor for Den Sønderjyske 
Hjælpefonds tøjuddeling. Op mod jul tog dronningen rundt og hjalp med 
tøjuddelingen, og et år - formentlig i 1953 - var prinsesse Margrethe med i 
Tandslet på Als, hvor Ingrid Petersen blev udset til at overrække en æske 
chokolade til prinsesse Margrethe. Efter velkomsten skulle tøjet deles ud, 
og prinsesse Margrethe fandt her en fin, mørkeblå kjole med smalle, røde 
tern i det fineste mousselin. Hun holdt kjolen op foran Ingrid Petersen og 
skønnede, at den kunne passe. »Jeg kan stadig se den for mig«, forklarer 
Ingrid Petersen. 
</p><p>
Jens Chemnitz Povelsen var ung journalistelev i starten af 1960'erne, hvor han 
blev sat til at følge kongefamilien på sommertogt i Sønderjylland. Fra 
Haderslev kørte en kortege af biler til Jels for at aflægge besøg i områdets 
udendørs teater. Kortegen blev anført af Krone 1 med kong Frederik IX bag 
rattet, tæt efterfulgt af en Volvo B18 med tronfølger Margrethe som fører - 
herefter kom politi, embedsmænd og bagerst tre biler med den årvågne lokale 
presse. Det hele foregik i meget høj fart - anført af kongen - ad smalle 
veje, og da kong Frederik fandt det passende at bremse op, for at dronnning 
Ingrid kunne tage imod en buket markblomster fra en lille pige ved 
vejkanten, var et gedigent harmonikasammenstød aldeles uundgåeligt. 
Tronfølger Margrethe måtte bremse voldsomt op, men både Krone 1 og Volvoen 
slap uden skrammer, og de kongelige kunne haste videre til Jels. Til gengæld 
blev de tre pressevogne i bagerste geled presset noget sammen, og et par af 
pressefolkene kom lettere til skade. De fleste nåede dog frem til Jels - 
tids nok til at få et par trøstende ord fra dronning Ingrid, der kom hen til 
gruppen af fire-fem journalister og spurgte: »Hvordan er det gået med jer?«. 
</p><p><b class="ext-link">SE GALLERI</b><a class="embeddedlink" href="http://politiken.dk/fotografier/ECE2527772/75-aar-75-billeder-her-er-dit-liv-dronning/">75 år, 75 billeder: Her er dit liv, 
dronning!</a></p><h3>
Til fest i Paris 
</h3><p>
Susie Haxthausen fortæller, at der blandt danskerne i den franske hovedstad 
Paris opstod en vis utilfredshed, mens Eyvind Bartels var ambassadør. For 
ambassadøren afholdt ikke den selskabelighed, som danskerne forventede. 
Måske denne utilfredshed var kommet den danske tronfølger Margrethe for øre, 
da hun i 1963 studerede ved Sorbonne Universitet. I hvert fald var det 
hende, der ifølge Susie Haxthausens erindringer bad den danske ambassadør 
indkalde den danske koloni i byen til reception. Susie Haxthausens farmor, 
der var en såkaldt fin dame, boede i Paris og blev inviteret med til 
festligheden - med ledsager. 
</p><p>
Susie Haxthausen, der dengang var 17 år, var tilfældigvis på besøg og skulle 
med som ledsager. Det blev en dyrere affære: Der blev indkøbt ny kjole, 
højhælede sko og kniplingehandsker. Man <i>skulle</i> have 
handsker på, husker Susie Haxthauser, der ikke var vant til de høje hæle og 
øvede sig længe, inden de drog afsted til receptionen. »Hofterne frem«, 
opfordrede farmoren. Susie Haxthausen husker tydeligt, at hun stod øverst på 
en lang, høj trappe ved siden af sin farmor og kiggede ud over en større 
menneskemængde. Deres navne blev råbt op, og alle ansigter drejede sig, og 
så skulle Susie Haxthausen balancere ned ad trappen i de høje hæle. Det gik. 
Med nogen vaklen. Og de gav hånd til ambassadøren og hans hustru og 
tronfølgeren - og huskede at neje. Susie Haxthausen fortæller, at hun aldrig 
tidligere havde smagt champagne, men hun kunne lide det og holdt sig ikke 
tilbage. Tronfølgeren Margrethe stod lidt fra hende. »Jeg undlod at kigge på 
hende for ikke at være påtrængende. Men jeg så, at hun kiggede på mig og 
spurgte en eller anden, hvem jeg var. Jeg vedste godt hvorfor. Hun havde et 
godt øje til min fætter, og han og jeg havde samme efternavn«, fortæller 
Susie Haxthausen. 
</p><h3>
Styr på stoffet 
</h3><p>
Overlæge Ole Henrik Nielsen har også været inviteret af dronningen, og han 
fortæller, at dronningen imponerede ham med sin viden. I 1980 var han 
således i audiens for at takke for udnævnelsen til overlæge på 
Rigshospitalet, der dengang tilhørte staten. Han havde lånt et kjolesæt og 
glacéhandsker, der var for små, af sin svigerfar. Handskerne revnede, da han 
tog dem på, men dronningen undlod høfligt at kommentere handskernes 
tilstand, da de to gav hånd. Til gengæld ville hun gerne tale om overlægens 
arbejdsopgaver, og hun spurgte blandt andet ind til operationer af nyfødte 
med misdannelser, som uden behandling ville dø efter kort tid. »Forældre til 
sådanne børn er forståeligt nok bekymrede, og mange spørger, om et lille, 
skrøbeligt nyfødt barn nu kan klare en sådan operation. Her imponerede 
majestæten mig ved at bemærke, at der vel næppe var noget tidspunkt i livet, 
hvor en patient var bedre rustet til det operative traume end som nyfødt. Heri 
har hun ganske ret«, bemærker Ole Henrik Nielsen. 
</p><p><b class="ext-link">LÆS MERE </b><a class="embeddedlink" href="http://politiken.dk/indland/ECE2629704/bo-lidegaard-dronningen-regerer-over-sin-egen-skaebne/">Bo Lidegaard: Dronningen regerer 
over sin egen skæbne. </a></p><p>
Historier som disse findes vel i tusindtal. Men formentlig endnu flere har som 
Gisela Sellner aldrig mødt dronningen - endsige trykket hendes hånd. Gisela 
Sellners tætteste forbindelse til den kongelige familie er en opvækst ved 
Esrum Sø - dengang børn rutinemæssigt blev advaret mod at færdes på 
skovstierne i Gribskov, fordi de risikerede et sammenstød med kong Frederik 
IX, som »havde lidt problemer med at styre hestekræfterne på de øde 
skovstier, når en ny bil skulle vise sit værd«, som Gisela Sellner bemærker. 
For hendes vedkommende blev det dog aldrig til et sådan møde, skønt hun 
spejdede ivrigt, mens hun forsigtigt sneg sig langs grusvejenes rabatter. 
Men hun har haft andre chancer, som dog heller ikke kastede et håndtryk af 
sig. 
</p><p>
Anledningen var et kongeligt besøg i forbindelse med regentparrets årlige 
sommertogt. Her var en ellers øde sidevej nær Gisela Sellners hjem 
angiveligt udset som flugtvej for mørke kræfter. 
</p><p class=" bl-elem">
»Her oplevede vi en sådan opblomstring af kørende trafik, som ellers kun 
forekommer, når svinebonden skal have forsyninger til farmen. Hver en hullet 
sidevej blev omhyggeligt gennemtrawlet af let genkendelige anonyme biler med 
henblik på oversåtlig (ja, det hedder det måske, når der tilsvarende er 
nogen, der er undersåtter, red.) sikkerhed. På den store dag sad 
plejehjemmets beboere linet op i kørestolsformation, med blånede og 
nypermanentede krøller i den stride blæst i håb om, at deres livsaften 
skulle byde på et håndtryk og uvant medieopmærksomhed. Men ak! Vind og vejr 
forhindrede landgang, så plan B for sikre ruter blev taget i anvendelse, og 
min stille sidevej forfaldt til sin sædvanlige terrorfattige udkantskoma, og 
de ti sekunder, det ville have taget for kortegen at passsere, blev for 
altid tabt«, fortæller Gisela Sellner. 
</p>	
</div>

</div></body></html>
