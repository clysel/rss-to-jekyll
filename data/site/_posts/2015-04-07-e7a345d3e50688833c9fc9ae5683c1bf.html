---
layout:     post
title: 	    "4-1 blev til 4-6 - og en helt åben kamp om DM-titlen "
post_author:	    
post_date:	    Tue, 07 Apr 2015 21:59:24 +0200
post_site:	    politiken.dk 
post_link:	    http://politiken.dk/sport/ishockey/ECE2619102/4-1-blev-til-4-6---og-en-helt-aaben-kamp-om-dm-titlen/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Esbjerg lignede et hold, der var godt i gang med at begrave sig selv, men på 
et imponerende comeback lykkedes det vestjyderne at vinde 6-4 i den tredje 
ishockeyfinale på udebane i Vojens.
</p><p>
Sønderjyskes forspring er nu reduceret til 1-2, og alt er igen åbent i kampen 
om DM-guldet inden fjerde finale i Esbjerg fredag aften.
</p><p>
Og esbjergenserne kan tage en masse mental oprejsning med til den kamp efter 
præstationen i heksekedlen i Vojens, hvor slaget blev vendt helt på hovedet 
i de sidste 25 minutter.
</p><p>
Det lignede nemlig en gentagelse af de første to finaler, da sønderjyderne mod 
slutningen af anden periode førte med 4-1 - blandt andet på to mål af Kim 
Lykkeskov.
</p><p><b class="ext-link">BAGGRUND</b><a class="embeddedlink" href="http://politiken.dk/sport/ishockey/ECE2615130/ishockey-er-et-dansk-idraetsparadoks/">Ishockey er et dansk idrætsparadoks </a></p><p>
På det tidspunkt var Esbjerg handicappet af, at superdribleren Scott Howes 
havde fået matchstraf for en knætackling, men vestjyderne kæmpede sig 
tilbage med stor energi.
</p><p>
Med et minuts mellemrum fik først Mark Derlago og dernæst Andrew Clark 
reduceret til 3-4, og så var spændingen reddet inden tredje periode.
</p><p>
Og Esbjerg mente det alvorligt. 17-årige Niklas Andersen var manden, der 
bragte esbjergenserne helt tilbage i kampen, da han sled sig fri, og vippede 
pucken i nettet til 4-4 med et håndledsskud.
</p><p><b class="ext-link">45 kampe:</b><a class="embeddedlink" href="http://politiken.dk/sport/ishockey/ECE2615132/45-kampe-ishockey-ligaen-vil-udvide-grundspil/">Ishockey-ligaen vil udvide grundspil</a></p><p>
Da tippede finalen over på esbjergensernes hænder, og Wade Bergman og Mark 
Derlago lavede målene, der for første gang i finaleserien bragte Esbjerg 
foran.
</p><p>
Det var en utrolig udvikling på en kamp, der ellers begyndte tamt og helt uden 
den intensitet, som man på godt og ondt så i de to første kampe.
</p><p>
Det virkede, som om spillerne var trætte og havde svært ved at mobilisere 
kræfterne til endnu et vildt og fysisk slag, og først da Howes fik sin 
matchstraf kom der for alvor liv i sagerne i den fyldte arena i Vojens.
</p><p class=" bl-elem">
Nu er der for alvor bagt op til en storkamp på fredag, hvor sønderjyderne har 
noget revanchere i Granly Hockey Arena, der utvivlsomt bliver fyldt til 
sidste plads.
</p>	
</div>

</div></body></html>
