---
layout:     post
title: 	    "Danske mønter fra kinesisk skrot har sendt folk i fængsel"
post_author:	    
post_date:	    Mon, 23 Mar 2015 13:06:39 +0100
post_site:	    politiken.dk 
post_link:	    http://politiken.dk/magasinet/feature/ECE2600381/danske-moenter-fra-kinesisk-skrot-har-sendt-folk-i-faengsel/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
En politimand åbner døren til et lagerrum på Københavns Politigård. 
</p><p>
Alastair Blackburn kigger forundret på de hvide sække, som kommer til syne bag 
døren. 
</p><p>
»Er det alt? Det kan højst være en fjerdedel af de mønter, jeg fik 
beslaglagt«, siger den 55-årige brite. Han sætter sig på hug og kigger ned i 
den største af sækkene. 
</p><div class="art-fakta article-box">
<header><h4 class="">
sagen kort</h4>
<h5>
Kina-mønter</h5>
</header><div class="fakta-body" data-buildingblock="embedded_factboxlink">
<p><span class="img-contimg-fl-right"><img class="image inlineLightBox" src="http://multimedia.pol.dk/archive/00923/Falsk_anklage_mod_m_923076w.jpg" alt="" border="0"/><span class="caption"><span class="f-img-caption">Foto: 
</span>Joachim Adrian</span></span></p><p><b>I 2011 bad Nationalbanken </b>om en rapport om handlen med beskadigede 
mønter fra Kina. Politiken har fået aktindsigt i rapporten. Nationalbanken 
havde bedt den danske ambassade i Beijing om at undersøge, om de fabrikker 
og skrothandlere, som Nationalbanken havde fået oplysninger om i forbindelse 
med omveksling af Kina-mønter i Danmark, rent faktisk eksisterede i 
virkeligheden. 
</p><p><b>Repræsentanter for</b> ambassaden besøgte fabrikker flere steder i 
Kina og Hongkong og konkluderede, at de skrothandlere, som der var spurgt 
til, både eksisterede og næsten alle sammen var formelt juridisk registreret 
i Kina. 
</p><p class=" bl-elem"><b>Ambassadens udsendte</b> havde desuden fotograferet de frasorterede mønter, 
som de selv havde set på skrotfabrikkerne. Hvor mønterne stammede fra, kunne 
de ikke afgøre. 
</p>
</div>
</div><p/><p/><p>
»Er du sikker på, at der ikke er mere?«. 
</p><p>
Politimanden bladrer lidt i de papirer, han for et øjeblik siden har fået 
stukket i hånden. I dem står der, at Alastair Blackburn onsdag i denne uge 
skal møde op i Politigårdens kosterafdeling for at få udleveret de ejendele, 
som Københavns Politi konfiskerede, da han blev anholdt 30. september sidste 
år. 
</p><p>
»Nej, det er alt. Du skal bare kvittere her«, siger politimanden, men efter et 
øjeblik opdager han, at det ikke passer. 
</p><p>
»I skal køre rundt om bygningen til indgangen ved Dommervagten, så får du 
resten udleveret«. 
</p><p>
Resten viser sig at være 8 papkasser spækket til bristepunktet med mønter. Da 
Alastair Blackburn blev anholdt i september, konfiskerede politiet danske 
mønter til en samlet værdi af godt 280.000 kroner. De fylder en del. Og de 
vejer. Alastair Blackburn har lejet en sølvgrå Mercedes til at fragte 
pengene, og bilens bagerste støddæmpere er trykket helt i bund, da de 
omtrent 300 kilo mønter er lastet i bagagerummet og på bagsædet. 
</p><p>
Fra Politigården er der heldigvis kun omkring halvanden kilometers kørsel til 
Nationalbanken, hvor Alastair Blackburn skal indlevere mønterne til 
omveksling. Den britiske forretningsmand har på forhånd aftalt med 
Nationalbanken, at han kommer i dag, og han har aftenen forinden sendt en 
e-mail til en af bankens jurister med udlejningsbilens registreringsnummer, 
så vagterne vil lukke ham ind, når han ankommer. 
</p><p>
Alligevel er Alastair Blackburn meget nervøs, da han med en smøg i hånden 
drejer ud fra Politigården og sætter kursen mod Nationalbanken. 
</p><p>
»Sidste gang havde jeg også en aftale med Nationalbanken, og da gik det jo 
ikke så godt«, siger han anspændt. 
</p><p>
Dengang ventede Nationalbankens personale ham, da han ankom til den imposante 
bygning i centrum af København, men bankens personale tilkaldte politiet, og 
Alastair Blackburn blev anholdt og sigtet for falskmøntneri. Nu, et halvt år 
senere, er han på vej tilbage til banken. For at forsøge at veksle præcis de 
samme 300 kilo mønter igen. 
</p><p>
»Forhåbentlig bliver jeg ikke anholdt denne gang«. 
</p><h3>
Mønthandlere 
</h3><p>
Politiken mødte Alastair Blackburn første gang 15. oktober 2013 i Københavns 
Byrets retssal 22. Klædt i slips og jakkesæt fulgte den britiske 
forretningsmand fra tilskuerrækkerne en sag mod to kinesiske turister, som 
var blevet anholdt for falskmøntneri. Kineserne havde medbragt næsten en 
kvart million kroner i danske mønter til København, hvor de havde forsøgt at 
veksle dem i forskellige banker. Men en del af mønterne var ramponerede – 
bukkede, bulede og misfarvede – i en grad, så en bankansat blev mistænksom 
og tilkaldte politiet. 
</p><h3 class="tvheader">Falsk anklaget for møntfalskneri vender tilbage til Nationalbanken</h3>
<div class="tvplayer">
<p class="tvplayer-container" data-tvarticle-id="2597394">
</p>
<p class="art-imgdesc clip-source">
Kilde: politiken.tv / Foto: Joachim Adrian, klip: Nima Hajarzadeh 
</p>
</div><p>
Der måtte være tale om falske penge, mente ordensmagten, og de kinesiske 
turister blev varetægtsfængslet. De nåede at sidde fængslet i Danmark i 48 
dage, før de i byretten blev frifundet, fordi Advokatur for Økonomisk 
Kriminalitet hos Københavns Politi havde fundet ud af, at der var tale om 
vaskeægte danske mønter. </p><p>
De to kinesere forklarede selv, at de havde købt de ramponerede danske mønter 
hos en skrotforhandler i Kina. 
</p><p>
Og det var årsagen til, at Alastair Blackburn sad bagerst i retssalen, for 
ligesom de to kinesiske turister på anklagebænken var han begyndt at handle 
med skrotmønter fra Kina. 
</p><p>
Han var mødt op for at lære, hvad han skulle gøre for selv at undgå problemer 
med politiet, når han skulle fragte dem til Danmark. Alastair Blackburn 
fortalte dengang til Politiken, at han og hans kinesiske samarbejdspartner 
havde et sted mellem 10 og 13 millioner kroner i danske mønter opbevaret i 
et sikret lager i Kina. 
</p><p>
»Vi vil allerhelst sende de 10-13 millioner kroner i en container, men jeg ved 
ikke, om det vil give problemer, fordi danske myndigheder vil være bange 
for, at der er falske mønter iblandt. Jeg vil kontakte Danmarks 
Nationalbank«, sagde han. 
</p><p>
Alastair Blackburns primære beskæftigelse er at handle med antikviteter, især 
gamle malerier, som han sælger til velhavende kunder i Kina. Men som en 
sideforretning opkøber han skrotmønter i Kina og fragter dem til Europa for 
at få dem vekslet. 
</p><p>
Han forklarer, at man kan købe udenlandske mønter af særlige forhandlere i 
Kina, der opkøber enorme mængder metalskrot fra resten af verden for at 
genanvende det. Kineserne er mest interesserede i de værdifulde metaller, 
som kan udvindes af elektronik, men mønter fra udlandet er et biprodukt, som 
også har en værdi og derfor bliver sorteret fra. Det er typisk mønter, som 
gemmer sig i skrottede biler eller både. I Danmark kan det ikke betale sig 
at frasortere småmønterne, men det kan det i Kina, hvor manuel arbejdskraft 
er billig. Kinesiske turister hjembringer desuden en del udenlandske mønter 
fra rejser i Europa, og de ender sammen med skrotmønterne. 
</p><p>
»Da jeg først hørte om mønterne, tænkte jeg straks, at de måtte være falske, 
for man kender jo godt historierne om, hvor mange ting kineserne forfalsker. 
Men jeg besøgte selv en af fabrikkerne, hvor mønterne bliver sorteret fra 
metalskrot, og tog en lille håndfuld mønter med hjem. Dem viste jeg til Bank 
of England, og det viste sig, at de var ægte«, fortæller Alastair Blackburn. 
</p><p>
Man kan ikke veksle udenlandske mønter i kinesiske banker, og derfor bliver 
mønterne sat til salg til en billigere pris, end de egentlig er værd. Det 
skyldes dels, at aftagerne selv skal stå for for at fragte mønterne til 
deres hjemland, dels, at man må regne med et vist spild, fordi mange af 
mønterne er så ramponerede efter at have været igennem forbrændingsanlæg, 
store maskiner og kemisk rens, at myndighederne ikke vil tage imod dem. 
</p><p>
Alastair Blackburn siger, at han typisk betaler 75 procent af mønternes 
rigtige værdi, sådan at en dansk 20-krone koster ham 15 kroner i Kina. 
</p><p>
»Men prisen afhænger lidt af, hvilke mønter der er tale om. Danske 5-kroner 
vejer for eksempel en del mere end 20-kroner i forhold til deres værdi, og 
derfor er der mere rabat, fordi man som opkøber skal regne med større 
udgifter til fragt«, siger han. 
</p><p>
»Jeg ved godt, at det er en usædvanlig form for forretning. Men det er en helt 
legitim form for handel«. 
</p><h3>
Kina-mønter 
</h3><p>
Om handlen med kinesiske skrotmønter virkelig er en legitim form for handel, 
har danske myndigheder i en årrække været i tvivl om. 
</p><p>
’Kina-mønter’ er politiets jargon for de beskadigede mønter, som 
Nationalbanken for alvor begyndte at støde på i 2006, hvor banken måtte 
omveksle millioner af kroner i beskadigede mønter. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00923/Falsk_anklage_mod_m_923084" data-id="923084" data-imgtype="jpg" data-caption="Alistair Blackburn får udleveret de beslaglafte mønter på Politigården i København. Foto: Joachim Adrian"/><p>
Nationalbanken undrede sig, for kunne det virkelig passe, at danskerne 
kasserede mønter for millioner af kroner? Nationalbanken bad derfor i 2006 
Statsadvokaten for Særlig Økonomisk Kriminalitet om at undersøge, om 
Kina-mønterne var led i hvidvaskning af penge eller anden form for 
kriminalitet. Det kunne Statsadvokaten dog ikke konkludere. 
</p><p>
»Statsadvokaten for Særlig Økonomisk Kriminalitet konkluderede (...), at der 
uomtvisteligt findes markeder i Asien, som har specialiseret sig i salg af 
beskadigede mønter i stort omfang, men at det ikke havde kunnet påvises, at 
fremsendelsen af beskadigede mønter til ombytning var led i en 
hvidvaskningsproces«. 
</p><p>
I 2011 blev møntloven ændret. I bemærkningerne til lovforslaget kan man læse, 
at Nationalbanken fra 2006 til 2009 måtte omveksle beskadigede danske mønter 
til en værdi af 22 millioner kroner. Langt størstedelen af mønterne kom fra 
Asien. Men: 
</p><p>
»Det har ikke på noget tidspunkt været muligt at konstatere, at mønterne ikke 
er ægte«, fremgår det dog af bemærkningerne til ændring af møntloven. 
</p><p>
Mængden af beskadigede mønter blev dog ved med at vokse. Tidligere var 
Nationalbanken forpligtet til at omveksle alle ægte danske mønter uanset 
stand, og alene i løbet af de første tre måneder af 2010 måtte statens bank 
omveksle beskadigede mønter for 4 millioner kroner. Derfor besluttede 
Folketinget med virkning fra 1. januar 2011 at ændre møntloven, så 
Nationalbanken nu ikke længere var forpligtet til at ombytte mønter, som er 
»væsentlig beskadiget eller slidte«. 
</p><h3>
Lokket i baghold 
</h3><p>
Både Nationalbanken og anklagemyndigheden har altså kendt til handlen med 
Kina-mønter i årevis. Og det kom heller ikke som en overraskelse for 
myndighederne, da Alastair Blackburn begyndte at fragte sine skrotmønter til 
Danmark. Den britiske forretningsmand kontaktede nemlig som bebudet den 
danske nationalbank for at aftale, hvordan det kunne foregå. 
</p><p>
Politiken har fået lov at læse mailkorrespondancen mellem Alastair Blackburn 
og Nationalbankens jurister. I mailene forklarer Alastair Blackburn, hvordan 
handlen med skrotmønter fungerer, hvor han køber mønterne, og hvordan de 
sorterer dem i tre forskellige kvaliteter. 
</p><p>
Alastair Blackburn indgik en aftale med Nationalbanken om, at han skulle komme 
med en leverance af mønter en gang om måneden. Hver gang foregik det på 
samme måde: Alastair Blackburn tog flere hundrede kilo danske mønter med sig 
i et fly fra Kina til København og betalte overvægt på flyet. Når han ankom 
til Københavns Lufthavn, henvendte han sig til tolderne for at deklarere, at 
han medbragte mere end 75.000 kroner, som er det maksimale beløb, man må 
medbringe til Danmark uden at fortælle myndighederne om det. 
</p><p>
Når Alastair Blackburn havde fået pengene gennem tolden, lastede han dem i en 
udlejningsbil og sendte efter aftale bilens registreringsnummer til 
Nationalbanken, så de vidste, hvilken bil han ville ankomme i. Derefter 
kørte han på et aftalt tidspunkt op til en stor port i Nationalbanken, hvor 
han afleverede mønterne til bankens personale. 
</p><p>
Sidste år afleverede Alastair 8 ladninger med skrotmønter til Nationalbanken. 
Den største leverance var på næsten 900.000 kroner, og i alt fik han 
omvekslet 3-4 millioner kroner, som Nationalbanken overførte til hans 
firmakonto. 
</p><p>
30. september sidste år skulle han for 9. gang levere mønter til 
Nationalbanken, men denne gang gik det ikke som planlagt. Alastair Blackburn 
ankom som aftalt til Nationalbanken, denne gang med omkring 280.000 kroner i 
bilen. Personalet bad ham vente lidt, og pludselig ankom en gruppe 
politibetjente til banken. 
</p><p>
»Da jeg så betjentene, tænkte jeg først, at der måtte være sket noget et andet 
sted i Nationalbanken. Men da den ene betjent spurgte, om jeg var Alastair 
Blackburn, gik det op for mig, at de var kommet for at anholde mig«, husker 
han. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00923/Falsk_anklage_mod_m_923075" data-id="923075" data-imgtype="jpg" data-caption="Cirka 300 kilo vejer de mønter, Alistair Blackburn fik konfiskeret i september sidste år, og som han nu har fået udleveret og afleveret i Nationalbanken til veksling. Foto: Joachim Adrian"/><p>
Alastair Blackburn spurgte betjentene, om han måtte ringe til sin kone, som 
var taget med ham til København. Hun var på parrets hotel, og Alastair 
Blackburn ville have hende til at komme og hente udlejningsbilen, så den 
ikke blev efterladt i Nationalbanken. Det fik han lov til, men da hans kone 
ankom til Nationalbanken, blev hun også anholdt. 
</p><p>
Alastair Blackburn og hans kone bor nord for London med deres tre børn. Nu 
måtte de ringe til familie og venner og bede om hjælp til at passe børnene 
og fodre familiens hamster. Hvor længe de ville være væk fra hjemlandet, 
vidste de ikke. 
</p><h3>
Justitsmord 
</h3><p>
Alastair Blackburn og hans kone var ikke de eneste, som sidste år blev anholdt 
af Københavns Politi og uretmæssigt anklaget for at forsøge at veksle falske 
mønter. 
</p><p>
Det samme blev en 34-årig sydkoreansk mand, som 1. april hældte en ordentlig 
spandfuld penge i en mønttæller i Jyske Banks Filial ved Kongens Nytorv i 
København. Tælleren kasserede en del af pengene, men accepterede mønter for 
en samlet værdi af 15.050 kroner. Da sydkoreaneren gik op til kassen med 
sine boner, blev den kvindelige ekspedient mistænksom og tilkaldte politiet. 
Manden blev anholdt, og politiet fandt ud af, at han også havde vekslet 
mønter i andre pengeinstitutter i København. På hans hotelværelse nær 
Kongens Nytorv fandt politiet desuden en større mængde danske 10- og 
20-kroner i poser og kasser. 
</p><p>
Politiet var overbevist om, at de i alt 98.160 kroner, som sydkoreaneren havde 
medbragt til Danmark, var falske, og 23. juni sidste år blev han i 
Københavns Byret fundet skyldig i falskmøntneri. Halvandet års fængsel og 
indrejseforbud i Danmark i 12 år lød straffen på. 
</p><p>
»Retten har ved strafudmålingen lagt vægt på, at det efter det foreliggende er 
forholdsvis let at kopiere danske mønter, og at det er til stor skade for 
pengevæsenet og den almindelige samhandel, når mønter forfalskes og sættes i 
omløb«, står der i byrettens dom. 
</p><p>
Halvandet års fængsel var også byrettens straf til en 31-årig kineser, som 
havde medbragt godt 75.000 kroner i mønter fra Kina til Danmark. I begge 
tilfælde var der tale om justitsmord. 
</p><p>
I midten af januar fortalte Københavns Politi, at man havde løsladt Alastair 
Blackburn og hans kone, den dømte sydkoreaner, den dømte kineser og en femte 
mistænkt, som kun havde siddet varetægtsfængslet i kortere tid, fordi 
politiet havde opdaget, at det ikke kunne bevises, at de mønter, som de hver 
især havde forsøgt at veksle, var falske. Formentlig var der tale om mønter 
fra skrothandel, meddelte politiet nu. 
</p><p>
Ud over de fem personer, hvis løsladelse politiet i den forbindelse fortalte 
om, var der i 2013 sagen mod de to kinesiske turister, som blev frifundet 
efter 48 dage – den sag, som Alastair Blackburn overværede for ikke selv at 
havne i problemer – så i alt har Politiken kendskab til syv personer, som 
har siddet uretmæssigt fængslet under anklage for falskmøntneri. Politiken 
har desuden fået aktindsigt i retsdokumenter fra sagerne mod seks af de 
mistænkte, og med forskellige detaljer har de alle fortalt, at de har købt 
mønterne legalt i Kina. 
</p><p>
I forbindelsen med efterforskningen af sagerne fik politiets tekniske afdeling 
udført undersøgelser af skrotmønterne fra Kina. Ifølge politiet viste 
undersøgelserne, at ægte danske mønter ikke ville kunne komme til at se ud 
som Kina-mønterne ved at komme gennem forbrændingsanlæg. Den forklaring 
troede byretten tilsyneladende på. 
</p><p>
Politiken har søgt om aktindsigt i de tekniske rapporter, men Københavns 
Politi har afvist at give indsigt. 
</p><p>
Under alle omstændigheder ændrede anklagemyndigheden i slutningen af sidste år 
selv opfattelse omkring konklusionerne i de tekniske rapporter. Henrik 
Helmer Steen, advokaturchef for økonomisk kriminalitet ved Københavns 
Politi, fortæller, at det skete, efter at politiet havde været på studietur 
hos en skrothandler i Danmark, som køber metalskrot, der har været gennem 
forbrændingen herhjemme. Den danske skrothandler sorterer en del af 
metalaffaldet, før resten bliver solgt videre til Asien, og under 
grovsorteringen i Danmark bliver der også fundet mønter. Politiet tog nogle 
af mønterne med fra transportbåndet hos den danske skrothandler og måtte 
konstatere, at de så ud præcis som de kinesiske skrotmønter. Samme fejl, 
skrammer og misfarvninger. 
</p><p>
»Vi blev opmærksomme på, at mønter, som vi tidligere troede var falske, 
kan være slaggermønter, som vi altså ikke kan afvise er ægte«, siger 
advokaturchef Henrik Helmer Steen. 
</p><p>
Derfor besluttede politiet at løslade alle de varetægtsfængslede, og de to 
personer, som allerede var blevet fundet skyldige i byretten. Statsadvokaten 
har droppet alle anklager mod de pågældende, som nu kan søge erstatning. 
</p><h3>
Anden omgang 
</h3><p>
Alistair Blackburns kone blev løsladt efter 6 uger og kunne rejse hjem til 
familiens børn og hamster, mens Alastair Blackburn selv måtte vente 91 dage, 
før han i midten af december blev løsladt fra Blegdamsvejens Fængsel. Mens 
han var i fængsel, tog han et job, hvor han hver dag blev kørt til 
Københavns Byret for at gøre rent i de celler, hvor anholdte sidder og 
venter, før de kommer for retten. 
</p><p>
»Så det er lidt mærkeligt at køre rundt i København igen nu, for de sidste 
mange gange, jeg har set Københavns gader, har det været fra bagsædet af en 
fængselsvogn«, siger han, mens vi kører fra Københavns Politigård mod 
Nationalbanken ved kanalerne i det centrale København. 
</p><p>
Han har svært ved at forstå, hvorfor han skulle sidde varetægtsfængslet så 
længe, mens politiet efterforskede sagen. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00923/Falsk_anklage_mod_m_923085" data-id="923085" data-imgtype="jpg" data-caption="Normalt har stemningen været udmærket, når Alistair Blackburn har afleveret sine skrotmønter til veksling i Nationalbanken. Men denne gang var den noget trykket, fortæller han, mens han får sig en smøg. Foto: Joachim Adrian"/><p>
»Jeg havde allerede leveret 8 ladninger penge til Nationalbanken. Hvis man 
havde mistanke om, at der var tale om falske penge, kunne man jo have 
undersøgt nogle af de leverancer og anholdt mig, hvis det viste sig, at de 
var falske. Jeg kan ikke forstå, at politiet skulle anholde mig og først 
derefter begynde at undersøge mønterne«, siger han. 
</p><p>
Politiken har spurgt Nationalbanken, hvorfor banken i september pludselig 
kontaktede politiet, selvom Alastair Blackburn havde lavet en aftale med 
banken og adskillige gange havde leveret mønter uden problemer. 
</p><p>
»Københavns Politi havde anmodet Nationalbanken om, at vi kontaktede dem, 
såfremt vi modtog mønter til ombytning, der lignede de mønter, der var 
blevet forsøgt ombyttet i danske pengeinstitutter, og hvor politiet 
efterforskede sagerne som pengefalsk«, skriver selskabsadvokat Niels C. 
Andersen fra Nationalbanken i et svar til Politiken. 
</p><p>
Alastair Blackburn har tænkt sig at få sine advokater til at søge erstatning, 
ikke blot for den uretmæssige varetægtsfængsling, men også for de andre 
konsekvenser, sagen har haft for ham. 
</p><p>
»Jeg har ikke kunnet arbejde i mange måneder, og det kan man selvfølgelig 
mærke økonomisk. Desuden har det været hårdt for mine tre børn. De er blevet 
meget ængstelige, og i dag, hvor jeg igen skal hen i Nationalbanken, har de 
allerede skrevet flere sms’er til mig for at høre, om jeg er okay. De er 
bange for, at jeg bliver anholdt«, siger han og tilføjer. 
</p><p>
»Det er jeg også lidt selv«. 
</p><p>
Da vi ankommer til Nationalbanken, er der dog ikke politifolk at se nogen 
steder. Vagterne vil ikke have pressefolk med indenfor, så Alastair 
Blackburn forsvinder bag en stor port i sin sølvgrå Mercedes. 
</p><p>
10 minutter senere kommer han kørende ud igen i bilen, som nu er blevet tømt 
for de mange skrotmønter. Han parkerer 100 meter fra banken og skynder sig 
at tænde en cigaret. 
</p><p>
»Det gik fint, selvom stemningen ikke var så god. Alle de andre gange, jeg har 
været i Nationalbanken, har jeg sludret med personalet, men i dag var 
stemningen helt kold, og ingen nævnte, at jeg blev anholdt sidste gang, jeg 
var der. Men de tog imod pengene, så nu er jeg bare spændt på, hvor mange de 
vil omveksle«, siger han. 
</p><p>
Det sidste er blevet ekstra spændende, for siden Alastair Blackburn blev 
anholdt, har Nationalbanket strammet reglerne for, hvor beskadigede mønter 
skal være, før banken må afvise dem. Alastair Blackburn mener, at 
Nationalbanken bør vurdere mønterne efter de regler, der gjaldt, da han 
første gang indleverede dem. Han siger, at han normalt får kasseret 2-3 
procent af mønterne. Nu frygter han, at Nationalbanken vil afvise en meget 
større andel. 
</p><p>
»Hvis det er tilfældet, må mine advokater jo tage det med i erstatningssagen«. 
</p><p>
Oplevelserne i København har dog ikke fået Alastair Blackburn til at overveje 
at stoppe handlen med mønter fra Kina. 
</p><p>
»For det første har vi stadig en del penge opmagasineret, og der kommer flere 
til. For det andet nægter jeg at lade mig stemple som kriminel, for jeg er 
ikke kriminel, jeg er forretningsmand, og selvom skrotmønter er en 
usædvanlig vare, vil jeg ikke skamme mig over det«. 
</p><p class=" bl-elem"><i class=" bl-elem">Publiceret 23. marts 2015</i></p>	
</div>
</div></body></html>
