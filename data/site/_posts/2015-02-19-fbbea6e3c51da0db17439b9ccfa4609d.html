---
layout:     post
title: 	    "Derfor føler projektlederen sig klemt"
post_author:	    15300
post_date:	    Thu, 19 Feb 2015 07:48:48 +0000
post_site:	    karriere.jobfinder.dk 
post_link:	    http://karriere.jobfinder.dk/artikel/derfor-foeler-projektlederen-sig-klemt-2776
---
<html><body><div><section class="body"><p>Titlen som projektleder figurerer på stadig flere visitkort. Et stigende antal medarbejdere i de danske virksomheder udnævnes til team- og projektledere. For den enkelte medarbejder er det et skulderklap, men ikke desto mindre oplever mange, at hverdagen som projektleder er langt mere udfordrende end forventet.</p>
			<p>Sådan lyder det fra både Ingeniørforeningen og Djøf, der til Berlingske Tidenden fortæller, at de i stadig stigende grad ser medlemmer, som får påklistret nye flotte titler. Ledere uden ledelsesansvar, som får en betroet opgave, men ikke nødvendigvis bliver udstyret med det værktøj, som skal til for at udføre den.</p>
			<p><a href="http://www.jobfinder.dk/jobs/?utm_source=Karrieresite&amp;utm_medium=Link&amp;utm_campaign=Se%20nyeste%20job?utm_source=Karrieresite&amp;utm_medium=Link&amp;utm_campaign=Se+job">Er det tid til nye udfordringer? Tjek mulighederne på Jobfinder</a></p>
			<p>Problemet er, at de udnævnte ledere ikke er de reelle ledere, men omvendt heller ikke kolleger med de andre i teamet, fortæller videnudviklingschef i Djøf, Jens Breum til Berlingske Tidende.</p>
			<p>»De skal lede teamet eller projektet og give nogle opgaver videre til de øvrige medarbejdere, men de har ikke stjernerne på skuldrene til at gøre det,« forklarer Jens Breum, der peger på, at når der opstår problemer, skyldes det ofte, at det mandat, den enkelte team-eller projektleder får, er alt for diffust.</p>
			<p>»Det er ikke afklaret ordentligt fra begyndelsen, derfor er der en alvorlig risiko for, at den enkelte bliver ledt ind i en gråzone med kaos, frustration og måske stress,« siger Jens Breum.</p>
			
			<p>Formanden for Ansattes Råd i Ingeniørforeningen Morten Thiessen er meget enig.</p>
			<p>Han fremhæver, at projektledere for ingeniørernes vedkommende typisk sidder i en organisation, hvor der er forskellige afdelinger med fagspecialister. På tværs af dem har organisationen projekter, som skal drives igennem. Det skal projektlederen så finde ud af, hvordan man gør.</p>
			<p>»Det giver en udfordring med ansvaret. Projektlederen har ikke mandatet til at gå ind og beslaglægge specialisternes tid, og vedkommende kan blive klemt af at skulle vente på nogle beregninger, fordi der er andre foran i køen, og kommandovejene ikke er klare,« siger Morten Thiessen, der fremhæver, at jobbet som projektleder er en karriere-vej, hvor folk gerne vil vise, hvad de kan.</p>
			<p>»Mange kan ikke sige nej og får ikke afklaret jobbet, inden de begynder. Nogle gange ved de ikke, hvad de skal have styr på, for de har ikke prøvet at være projektleder før. Erfaringen kommer nogle gange af smertelig vej,« siger Morten Thiessen.</p>
			
			<p>Der findes ingen tal for, hvor mange der arbejder som ledere uden personaleansvar.</p>
			<p>Djøf og Ingeniørforeningen er enige om, at det stigende antal i høj grad skyldes, at hierarkierne i private virksomheder og det offentlige bliver brudt ned. Det skaber behov for personer, som kan fungere i den svære rolle som tovholder.</p>
		</section></div></body></html>
