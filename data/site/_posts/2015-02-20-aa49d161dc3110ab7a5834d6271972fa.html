---
layout:     post
title: 	    "Randers-angribere sætter FCN på plads i Farum"
post_author:	    
post_date:	    Fri, 20 Feb 2015 22:02:19 +0100
post_site:	    politiken.dk 
post_link:	    http://politiken.dk/sport/fodbold/superligaen/ECE2556822/randers-angribere-saetter-fcn-paa-plads-i-farum/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="clearfix w220 art-present-box fl-right">
<p class="cup-box-title">Superligaen</p>
<p class="last-res">Seneste kampe</p>
<p class="period">Stillingen</p>





</div>
<p>
Randers FC kom flot ud af vinterpausen i Danmarks bedste fodboldrække, da 
medaljebejleren fredag aften på udebane vandt 3-0 over FC Nordsjælland.
</p><p>
Især første halvleg var medvirkende til, at Randers hopper op på andenpladsen 
i Alka Superligaen.
</p><p>
Udeholdet fik godt nok midtbanespilleren Elmar Bjarnason udvist kort før 
pausen, men det gjorde ikke så meget, da Randers på det tidspunkt var foran 
3-0.
</p><p>
Angrebsduoen Djiby Fall og Nicolai Brock-Madsen sørgede for, at 
Randers-topscorer Mikael Ishak slet ikke var savnet.
</p><h3>
Var ikke med de første 45 minutter
</h3><p>
Brock-Madsen bragte allerede Randers foran 1-0 efter en håndfuld minutters 
spil, og med to scoringer fra Fall kunne gæsterne gå til pause med en mand i 
undertal, men foran altså 3-0.
</p><p>
FCN var slet ikke med i de første 45 minutter. Forsvarsspilleren Andreas Maxsø 
gled i forbindelse med Randers' første mål. Fall snuppede bolden og spillede 
den videre til Brock-Madsen, som scorede.
</p><p>
Derefter flugtede Fall flot Randers foran 2-0, og det største problem for 
angrebsduoen var at finde ud af, hvem der skulle tage straffesparket, som 
førte til 3-0-målet.
</p><p>
Det var Brock-Madsen, som fik tilkendt straffesparket, og han ville gerne 
sparke fra 11-meter-pletten. Den idé var Fall ikke med på, og det endte med, 
at Fall scorede sikkert til 3-0.
</p><p>
Straffesparksepisoden mindede om den, som Liverpool-spillerne Mario Balotelli 
og Jordan Henderson var involveret i torsdag aften i Europa League. Men et 
godt bud er, at Randers-spillernes diskussion ikke på samme måde går verden 
rundt.
</p><h3>
Sad på anden halvleg
</h3><p>
På grund af udvisningen af Bjarnason blev Fall taget ud i pausen og erstattet 
af forsvarsspilleren Adama Tamboura.
</p><p>
FCN havde tre debutanter med fra start, men hverken midtbanespillerne 
Gudmundur Gudi Thorarinsson og Hans Mulder eller Gudjon Baldvinsson i 
angrebet imponerede. Hjemmeholdet savnede topscorer Uffe Bech, der er skadet.
</p><p>
Baldvinsson var tæt på at reducere kort efter pausen, men Randers-keeper Kalle 
Johnsson reddede flot forsøget fra den islandske angriber.
</p><p>
Med en mand i overtal fik FCN sat sig mest på anden halvleg, hvor Randers 
logisk nok koncentrerede sig om defensiven. Farlig blev FCN aldrig, og 
Randers vandt sikkert.
</p><p>
Med sejren er Randers oppe på 34 point efter 18 kampe, mens FCN forbliver på 
femtepladsen med 25 point.
</p><p class=" bl-elem">
FC Midtjylland topper ligaen med 40 point. Midtjyderne skal først i aktion i 
18. spillerunde mandag aften i Herning mod OB.
</p>	
</div>
</div></body></html>
