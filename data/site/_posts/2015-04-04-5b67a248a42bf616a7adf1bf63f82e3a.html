---
layout:     post
title: 	    "21-årig himmelstormer suser videre i Cancellaras hjulspor"
post_author:	    
post_date:	    Sat, 04 Apr 2015 21:17:21 +0200
post_site:	    politiken.dk 
post_link:	    http://politiken.dk/sport/cykling/ECE2616453/21-aarig-himmelstormer-suser-videre-i-cancellaras-hjulspor/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
På grund af sine exceptionelle tempokvaliteter, der førte til en foreløbig 
karrierekulmination, da han for cirka halvanden måned siden sikrede sig 
verdensmesterskabet i 4 km individuelt forfølgelsesløb ved i finalen på 
velodromen i Paris-forstaden Saint-Quentin-enYvelines med en forrygende 
finish at besejre australieren Jack Bobridge, er den 21-årige schweizer 
Stefan Küng (BMC) ofte blevet sammenlignet med sin berømte landsmanden 
Fabian Cancellara (Trek).
</p><p>
Og i dag diskede den unge, alsidige cykelbegavelse fra Alpelandet op med 
yderligere en bedrift, som bragte tankerne hen på supertstjernen, der selv 
lige nu er ude af stand til at jagte succes efter sidste søndags voldsomme 
styrt i Gent-Wevelgem.
</p><h3>
Førte solooffensiv poå 15 km succesrigt til ende
</h3><p>
Stefan Küng kører sin første sæson som professionel på det amerikanske 
BMC-mandskab, efter at han i 2014 blev U23-europamester både på 
enkeltstarten og i linjeløbet, ligesom han erobrede bronze i kampen mod 
klokken ved U23-rytternes VM.
</p><p>
Med 15 km tilbage af dagens hollandske Volta Limburg Classic kastede Küng sig 
ud i en dristig solooffensiv, som ingen af rivalerne trods ihærdig jagt 
hindrede ham i at fuldføre til den første triumf som pengerytter på 
landevejen.
</p><p>
Stefan Küng imponerede allerede i denne uges Driedaagse de Panne, da han på 
den afsluttende enkeltstart kun blev slået af den engelske verdensmester 
Bradley Wiggins – et resultat, der indbragte schweizeren fjerdepladsen 
sammenlagt.
</p><h3>
To danske hold scorede placeringer i top-10
</h3><p>
Den 198 km lange styrkeprøve havde deltagelse af både Cult Energy og Team 
Trefor Blue Water, og begge danske mandskaber hævdede sig fint med 
førstnævntes Rasmus Guldhammer på en femteplads, mens Team Trefors 20-årige 
Søren Kragh Andersen sluttede som nr. 6.
</p><p>
De befandt sig i den forfølgergruppe på ni ryttere, der forgæves søgte at 
hente Stefan Küng, men sluttelig måtte se sig distanceret med 27 sekunder af 
schweizeren.
</p><p>
Spurten i dette lille felt vandtes af polakken Maciej Paterski (CCC Sprandi), 
nylig indehaver af førertrøjen i Volta a Catalunya efter sejr på 1. etape, 
foran belgieren Dylan Theuns (BMC), og italieneren Enrico Battaglin 
(Bardiana-CSF).
</p><h3>
Hjemmebane var ingen fordel for hollændere
</h3><p>
Det var så småt ventet at det hollandske Lotto-Jumbo, som er at af blot to af 
de 17 hold fra det fineste internationale selskab – det andet er franske FDJ 
– der endnu ikke er noteret for en sejr i år, omsider skulle få brudt den 
onde cirkel på hjemmebane.
</p><p>
Men trods stærk besætning glippede det, og hollænderne Wilco Kelderman og 
Steven Kruijswijk måte tage til takke med placeringerne som nr. 8 og 10 med 
italieneren Damiano Cunego (Nippo-Vini Fantini) mellem sig.
</p><p class=" bl-elem">
Disse navne er med til at sætte Rasmus Guldhammers og Søren Kraghs 
præstationer i relief, og for førstnævnte tegner det også spændende 
perspektiver frem mod Cult Energys WorldTour-debut i Amstel Gold Race om to 
uger.
</p>	
</div>
</div></body></html>
