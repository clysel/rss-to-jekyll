---
layout:     post
title: 	    "Ny dom slår fast: Chefen må læse dine mails"
post_author:	    15300
post_date:	    Thu, 30 Apr 2015 07:21:00 +0000
post_site:	    karriere.jobfinder.dk 
post_link:	    http://karriere.jobfinder.dk/artikel/ny-dom-slaar-fast-chefen-maa-laese-dine-mails-3060
---
<html><body><div><section class="body">
			<p>Vil du have dine private emails i fred, så skriv dem aldrig fra din arbejdsmail. Brug arbejdsgiverens mailkonto til arbejdsrelaterede beskeder og din private konto til private mail. Sådan lyder den klare opfordring fra Julie Gerdes leder af arbejds- og ansættelsesret i konsulent- og revisionsvirksomheden EY.</p>
			<p>En ny dom fra Højesteret fastslår nemlig, at arbejdsgiveren har loven på sin side og kan læse dine arbejdsmails, hvis der er berettiget mistanke om, at du har misligeholdt din ansættelseskontrakt - og dine arbejdsmails kan bruges som bevisførelse.</p>
			<p><a href="http://www.jobfinder.dk/jobs/?utm_source=Karrieresite&amp;utm_medium=Link&amp;utm_campaign=Se%20nyeste%20job?utm_source=Karrieresite&amp;utm_medium=Link&amp;utm_campaign=Se+job">Hold dig orienteret om de nye jobmuligheder på Jobfinder</a></p>
			<p>»Dommen fra Højesteret er meget principiel og betyder, at medarbejderne fremadrettet skal have for øje, at de mails, som de sender og modtager på arbejdsgiverens email-konto, som udgangspunkt tilhører arbejdsgiveren og skal kunne tåle at blive set af andre end medarbejderen,« forklarer Julie Gerdes.</p>
			<p>Højesteretdommen handlede om en afskediget ph.d. fra en medicinalvirksomhed, der anklagede sin tidligere arbejdsgiver for at have læst private mail og derfor indbragte virksomheden for domstolene .</p>
			<p>Arbejdsgiveren mente imidlertid at have handlet i overensstemmelse med loven, eftersom virksomheden havde haft begrundet mistanke om, at ph.d.en havde delt fortrolige oplysninger om virksomhedens produkter over sin arbejdsmail. Virksomheden fremførte desuden, at ph.d.en ikke have markeret sine mails med ‘privat’ i emnefeltet.</p>
			<h2>Marker 'privat' i emnefelt</h2>
			<p>Højesteret frifandt virksomheden blandt andet med den begrundelse, at virksomheden ikke havde læst private mails i videre omfang end nødvendigt for at undersøge mistanken. Desuden bemærkede retten, at medarbejderen burde have kendt risikoen for overvågning, da virksomheden havde udarbejdet en klar politik på området, som fremgik af medarbejderens ansættelseskontrakt.</p>
			<p>»Dommen viser, hvor vigtigt det er, at man som medarbejder kender til virksomhedens email-politik,« understreger Julie Gerdes.</p>
			<p>Hun opfordrer virksomheder til at formulere klare regler på området, der tydeligt beskriver arbejdsgiverens adgang til at overvåge medarbejdernes emails og trafik på nettet. Det skal fremgå, at medarbejderne er informeret om, at emails kan blive læst, og at medarbejderne opfordres til at markere private emails med ‘privat’ i emnefeltet.</p>
			
			<p>»Der er rigtig mange arbejdsgivere, som tror, at det er tilladt at læse medarbejdernes arbejdsmails uden at underrette medarbejderne og have en klar politik på området. Det er imidlertid i klar strid med persondataloven,« påpeger Julie Gerdes.</p>
			<p>Når mails markeres med ‘privat’, reduceres risikoen for, at chefen læser med, men den udelukkes ikke.</p>
			<p>»Mails markeret med ‘privat’ må kun åbnes af arbejdsgiveren, hvis der er særlig god grund.  Det er op til retten at afgøre i de enkelte tilfælde, og derfor kan man som medarbejder ikke være 100 procent sikker på, at en privat mail ikke læses af chefen,« fastslår Julie Gerdes.</p>
		</section>
		  </div></body></html>
