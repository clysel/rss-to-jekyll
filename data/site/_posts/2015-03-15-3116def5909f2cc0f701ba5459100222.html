---
layout:     post
title: 	    "Sportsblik: Håndbold er en død fisk på Læsø"
post_author:	    
post_date:	    Sun, 15 Mar 2015 12:21:37 +0100
post_site:	    politiken.dk 
post_link:	    http://politiken.dk/sport/ECE2588180/sportsblik-haandbold-er-en-doed-fisk-paa-laesoe/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Sport, som vel egentlig skulle være menigmands leg og distraherende 
adspredelse i det tunge nedbrydende arbejdsliv i industrialiseringens hede 
vækstår, har udviklet sig til en lagerplads for alskens problemer.
</p><p>
Når det dyrkes, bliver man enten forpustet, knæskadet eller får en lighter 
eller et batteri i nakken. Eller også lider man et smerteligt nederlag, 
bliver hånet og må søge krisehjælp.
</p><p>
Og hvis man ikke dyrker sport, men foretrækker kammermusik, kanelsnegle og 
seksuallivets dampende fristelser – eller bare ønsker at se ’Badehotellet’ – 
er man en slapsvans og en kommende belastning for sundhedsvæsenet.
</p><p>
Eller også svigter man med sin passivitet det berømmede danske foreningsliv og 
alle de frivillige ledere, der er helt vilde med at lede frivilligt – og som 
nøjes med en halvlun hapsdog eller en livstræt sandwich som belønning for 
indsatsen.
</p><p>
Problemer, problemer og atter problemer. Det er sportens profil. Doping, 
matchfixing, grove tacklinger, lortedommere, tilskuerballade, tyndt øl, 
elendige baner, hysteriske sidelinjeforældre, uduelige trænere og 
irriterende kommentatorer. Og hvad med vejret?!? Rædselsfuldt.
</p><p/><p><b>KAN DET HELE</b> blive meget værre? Er vi virkelig nede at skrabe bunden? 
Ikke helt endnu – men det skal nok lykkes.
</p><p>
Se nu bare på den danske teenagepige, hende gymnasietøsen, 
tøjbutiksassistenten og kassedameeleven i Kvickly, som engang var den danske 
sangskats unge blonde pige, der havde en sund lattermild sjæl i et sundt 
legeme uden kosmetiske operationer.
</p><p>
Men det er hun ikke længere. For pigen med hestehalen dyrker nærmest ikke 
sport i Foreningsdanmark, viser en undersøgelse foretaget af dygtige 
universitetsfolk, kunne jeg læse i Danmarks Idræts-Forbunds egen tryksag, 
Idrætsliv.
</p><p>
Teenagepigen dropper ud af systemet, gider ikke at være med, er mere optaget 
af sig selv og sin personlige udvikling – og drømmer ikke om sportssucces og 
det sociale omklædningsrumsliv, men måske om at blive tv-vært, designer, 
musiker, kulturskribent eller såkaldt blogger.
</p><p>
Senere i livet – når hun er kommet i 20’erne – sender den voksende røv og en 
kriblende uro i den café- og facebookhærgede krop eksteenageren tilbage til 
træningen. Ikke nødvendigvis til den sportsgren, hun dyrkede som lille, men 
så til mere <i>good looking</i>-øvelser i fitnesslokalet, hvor megen 
træning heldigvis kan gennemføres med iPhonen i den ene hånd, så man ikke 
går glip af noget som helst i venindekredsen.
</p><p/><p><b>OG DET ER MÅSKE</b> et af flere billeder på håndboldsportens problem.
</p><p>
For som har man kunnet læse i de seneste par uger, så styrtbløder 
håndboldsporten medlemmer. Tilbagegangen har været konstant i flere årtier, 
og lige nu er medlemstallet 110.000, det laveste i 40 år. Og intet tyder på 
en bedring – snarere synes det at skride yderligere frem mod 85.000 
medlemmer i 2025. Ja, i 2081 vil der måske kun være to håndboldhold tilbage 
i hele Danmark.
</p><p>
Det er de helt unge, som glider ud af den sport, der er ekstremt eksponeret i 
de danske medier – hvilket ikke kun skyldes, at man ikke kan spille håndbold 
med en iPhone i den ene hånd.
</p><p>
Men hvorfor ellers? Tjaah, bum, bum – en teori er, at klubberne er så 
elitefokuserede i ungdomsafdelingerne, at man kun dyrker de allerbedste og 
glemmer ’alle de andre’, der således føler sig både forsømt og i vejen. Og 
så kan man jo lige så godt finde på noget andet at lave. Spille computer og 
den slags.
</p><p/><p><b>MÅSKE SKYLDES DEN</b> vigende interesse også, at mange tror – og det 
er ikke en universitetsanalyse, men en kulret tanke – at håndbold ikke er 
noget, man kan melde sig til, men at det kun foregår i fjernsynet, hvor mænd 
taler, taler og taler om franske overgange, polske udgange, tyske indgange 
og DSB’s afgange, eller hvad det nu er, disse mænd taler om.
</p><p>
Rapporten om håndbold som en døende folkeidrætskultur viser også, at spillet 
hovedsagelig er en jysk forlystelse, ganske som traktortræk, dækafbrænding 
og sort arbejde. Og at spillet står stærkest omkring Aarhus og Aalborg.
</p><p>
Til gengæld er – viser en dugfrisk undersøgelse fra Sportsblik Resarch 
Institute (SRI) – håndbold helt og aldeles fraværende på Læsø, vort riges 
smukke ø i Kattegat.
</p><p>
Håndbold var tidligere en del af Vesterø Boldklub, VB 1920, men for cirka 
15-20 år siden forsvandt de sidste kvindelige spillere med færgen til 
Frederikshavn, og siden er der ikke blevet spillet håndbold i Læsøhallen i 
Byrum. Et klart billede på håndboldsportens store krise, ikke sandt?
</p><p/><p><b>DE STRIBEDE</b> håndboldmål står dog stadig i hallen, men ud over at være 
afsæt til de lokale edderkoppers spindelvæv bruges målene udelukkende til 
indendørsfodbold, fortæller VB 1920’s formand, Thomas Hoffmann Madsen, til 
SRI’s rapport. Som lille folkeskoledreng – han fylder 26 år i april – så han 
kvindehåndbold i hallen, men pludselig var det forbi, erindrer han.
</p><p>
Det var det også – selv om det intet har med sagen at gøre, men alligevel – 
med fodbold for nogle år siden. Men Thomas Hoffmann og nogle stykker fik 
pustet liv i fodboldafdelingen, og i dag tæller klubben på Læsø et hold i 
den jyske serie 3 og i serie 5. Samt en ungdomsafdeling på omkring 50 
spillere. Men ingen af dem gider at have noget med håndbold at gøre.
</p><p>
Men spilles der ikke håndbold i Læsøhallen, så spilles der badminton, banko og 
– whist. Og der dyrkes gymnastik og pilates. Og i nabohallerne i Vesterby og 
Østerby spilles der også badminton, selv om man blot har henholdsvis en og 
to baner. Der er altså ikke tale om udprægede arenaer, kan man forstå.
</p><p>
Kan håndboldsporten få et comeback på Læsø? Det kan naturligvis ikke helt 
udelukkes, men med tanke på, at hovedparten af VB 1920’s seriespillere i 
fodbold bor fast i Jylland – og at det er en kendsgerning, at de sportsdovne 
teenagere forsvinder til Jylland for at blive studenter og læse videre – vil 
Læsø næppe være frontkæmperen i bestræbelserne på at bremse medlemsflugten i 
dansk håndbold.
</p><p class=" bl-elem">
Nej, det må andre tage sig af. Håndbold på Læsø er en død fisk.
</p>	
</div>
</div></body></html>
