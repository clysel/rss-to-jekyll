---
layout:     post
title: 	    "Ruderne dirrer hos naboerne: Tivoli vil skrue op for musikken"
post_author:	    
post_date:	    Sat, 09 May 2015 21:00:26 +0200
post_site:	    politiken.dk 
post_link:	    http://politiken.dk/ibyen/byliv/ECE2661520/ruderne-dirrer-hos-naboerne-tivoli-vil-skrue-op-for-musikken/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4 class="">
Skru op for Fredagsrock</h4>
<div class="fakta-body" data-buildingblock="embedded_factboxlink">
<p>
Tivoli har søgt Københavns Kommune om tilladelse til at måtte spille højere 
ved ti Fredagsrock-koncerter på baggrund af publikums- og anmelderklager 
over for lav lyd. De vil gerne skrue lyden 5 db op. 
</p><p>
I den nuværende miljøgodkendelse fra 1996 har Tivoli tilladelse til at spille 
25 koncerter i tidsrummet 22-24 med en lydstyrke på Tivoli-Plænen, der 
svarer til 60 db målt ved nærmeste nabo. Private virksomheder må 
almindeligvis kun ramme 40 db ved nærmeste nabo, men Tivoli har fået 
dispensation til at spille højere. 
</p><p>
Af samme grund er naboerne, der har organiseret sig i foreningen Tivolis 
Naboer, utilfredse med, at Tivoli vil brede sig ud over rammer, der i 
forvejen tillader meget for en privat virksomhed i Indre By. 
</p><p>
Andre steder i København har udendørs events, som eksempelvis Copenhagen Jazz 
Festival, Smuk Fest og koncerter ved Enghave Plads, Axeltorv, Kultorvet, 
Vesterbro Torv og i Nyhavn, tilladelse til at nå op på 70 db ved nærmeste 
nabo. 
</p><p>
Først ønskede Tivoli at blive ligestillet med dem. Blandt andet fordi 
stederne, der kan spille højere, ifølge Tivoli, kan booke flere kunstnere. 
</p><p class=" bl-elem">
18. maj skal Teknik- og Miljøforvaltningen afgøre, om Tivoli får lov at skrue 
op. 
</p>
</div>
</div><p>
Tivoli har set lidt af hvert i løbet af sine 172 år. Josephine Baker, Ella 
Fitzgerald, Marlene Dietrich og Tommy Steele er bare nogle af de navne, der 
gennem tiden har lagt vejen forbi, og i 1965, da rocklegenderne kun var 
først i deres 20'ere, gav Rolling Stones to koncerter i koncertsalen. 
</p><p>
Tivoli er stadig en platform for musik, men klager over for lav lyd ved 
Tivolis koncerter fra publikum og anmeldere samt ulige lydvilkår i forhold 
til andre udendørs spillesteder, har i december fået Tivoli til at søge om 
tilladelse til at hæve lydniveauet. 
</p><p>
18. maj falder afgørelsen, og foreningen 'Tivolis Naboer' håber, at Teknik- og 
Miljøudvalget afviser ansøgningen fra Tivoli. 
</p><p>
»Vi sætter vores lid til, at politikerne i Københavns Kommune kan se, at 
beboernes trivsel og miljøet må stå over det kommercielle«, siger formand 
Thomas Brögger. 
</p><p>
De naboer, han repræsenterer, forstår ikke, hvorfor Tivoli forsøger at gøre 
det til lokalområdets problem, som han siger. Tivoli har allerede langt 
videre miljømæssige rammer end andre private virksomheder - de må skrue op 
til 60 db, hvor de andre kun må skrue op til 40 - og derfor synes Thomas 
Brögger også, at det er mest rimeligt, at Tivoli løser deres problemer med 
lydstyrken inden for de rammer. 
</p><h3>
En halv million kulturbrugere 
</h3><p>
De fleste kender måske bedst haven midt i København som en forlystelsespark, 
hvor et turpas giver ubegrænset adgang til sug i maven, men Tivoli er også 
en del af musikhistorien og en kulturinstitution med ballet- og musikskole 
og sceneplads til både større og mindre kunstnere. Tivoli-garden, 
Symfoniorkesteret, Pantomimeteateret og fyrværkeriet over Tivoli-søen er alt 
sammen glæder, der er gratis, når først entréen er betalt. 
</p><p>
Siden 1997 har Tivoli desuden haft Fredagsrock hver fredag fra april til 
september. Fredagskoncerterne kom til for at genindfange det unge publikum i 
20'erne, der var stoppet med at gå i Tivoli. I dag er Fredagsrocken fortsat 
en succes med optrædener fra danske og internationale kunstnere og op mod 
500.000 gæster på en sæson. 
</p><p>
For at give dem en bedre oplevelse har Tivoli søgt om tilladelse ved 
Københavns Kommune til at skrue op for lyden ti gange om året, så de må 
spille med en styrke, der målt ved nærmeste nabo er 65 db i gennemsnit over 
en time, i stedet for de nuværende 60. Det vil ifølge Tivolis underdirektør 
for Kultur Nikolaj Koppel betyde en klart forbedret oplevelse af lyden på 
Plænen i Tivoli, men det vil ikke, som en gruppe af Tivolis naboer påstår, 
betyde en fordobling af den oplevede lyd, siger han. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/ibyen/byliv/ECE2602082/klar-til-ny-saeson-faa-et-smugkig-paa-aarets-nyheder-i-tivoli/">Klar til ny sæson: Få et 
smugkig på årets nyheder i Tivoli</a></p><p>
For gruppen af naboer i foreningen Tivolis Naboer, der repræsenterer 120 
lejligheder, er det hverken særlig glædeligt eller underholdende at bo ved 
siden af Tivoli. De oplever, at støjniveauet er steget støt i løbet af de 
sidste 10-15 år. Vel at mærke uden, de er blevet involveret i 
beslutningerne. 
</p><p>
Det fortæller formand Thomas Brögger, der selv bor i området omkring 
Glyptoteket. Her støder Tivolis grund tættest op mod bebyggelse, og det er 
ifølge ham ikke særligt hensynsfuldt, at det samtidig er her, Tivoli har 
placeret nogle af de mest larmende forlystelser som Dæmonen og Det Gyldne 
Tårn. Forlystelserne i sig selv larmer ikke meget, det gør gæsternes skrig 
til gengæld, og det, lagt sammen med fyrværkeriet, der brager hver lørdag 
aften og Fredagsrock-koncerter, der med den nuværende lydstyrke er generende 
for naboerne, har affødt mange klager. 
</p><p>
Ifølge Tivoli selv har de løbende været i dialog med naboerne, modsat hvad 
Thomas Brögger siger. Naboerne bliver årligt inviteret til dialogmøder, hvor 
Tivoli blandt andet orienterer om nye projekter og tager imod input fra 
lokalområdet. 
</p><h3>
Bassen får stuerne til at gynge 
</h3><p>
»Fyrværkeriet, de kørende forlystelser og fredagsrocken giver samlet set et 
meget massivt støjniveau ovre hos os. Før var de kørende forlystelser 
placeret i et andet område og var ikke så intensive, og man havde slet ikke 
fredagsrock-koncerterne. Samtlige af de her miljøgodkendelser er givet, uden 
at lokalområdet har været involveret overhovedet«, siger Thomas Brögger om 
udviklingen over de sidste 10-15 år og hæfter sig ved Københavns ambition om 
at være en miljømetropol. 
</p><p>
Det betyder også en begrænsning af støjforureningen, hvis byen skal være et 
godt sted at bo. 
</p><p>
Når det kommer til det ugentlige fyrværkeri, beskriver formanden enkeltbrag 
fra fyrværkeriet, der støjmæssigt »svarer til at nogen kickstarter en meget 
stor motorcykel lige uden for soveværelsesvinduet«. En app på hans 
smartphone har målt et brag til 85 db, og da Tivoli i 2011, ifølge egne 
målinger, en gang ved en fejl oversteg loftet for, hvor meget de må skrue op 
med kun få db, begyndte ruderne i Thomas Bröggers lejlighed at dirre. Bassen 
fra Tivolis plæne kunne fysisk mærkes i kroppen. 
</p><p>
»Men med den forskel, at vi er 300 meter væk og inde i vores egne stuer. Det 
er ikke en påstand, det er et faktum«, siger han. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/dkoekonomi/ECE2588139/tivoli-udvider-sommersaesonen/">Tivoli udvider sommersæsonen</a></p><p>
Tivolis ansøgning til Københavns Kommune lød først på, at Tivoli ville skrue 
op til 70 db ved ti koncerter. Den er senere blevet modereret i samarbejde 
med forvaltningen, så det nu er ti koncerter til 65 db. I bytte vil Tivoli 
skære ned på krudtet og fyre mindre fyrværkeri af. En reduktion af Tivolis 
dna, siger de selv, og en støjneutral løsning i forhold til at få lov at 
skrue op for fredagslyden. 
</p><p>
Reduktionen er på 75 procent af, hvad Tivoli har tilladelse til at fyre af, og 
i april og september vil de så frem over fyre med støjsvagt fyrværkeri. 
</p><p>
Thomas Brögger har tidligere, i et interview med MetroXpress, kaldt 
fyrværkeri-tilbuddet for »en gratis omgang spin fra Tivoli«, der ikke vil få 
betydning for naboerne. 
</p><p>
Hos Tivoli mener man til gengæld, at naboerne slipper af sted med nogle halve 
sandheder: 
</p><p>
»Tivoli har haft fyrværkeri siden 'the very beginning'. Det er en konstant og 
vigtig del af Tivolis tradition og dna, og det er ikke længe siden, vi 
fyrede af flere gange om ugen. Så det er på ingen måde spin. Det er 
ærgerligt, at der bliver kastet rundt med subjektive påstande, der ikke 
nødvendigvis er funderet i videnskaben. Men det er også en videnskab, der er 
svær at sætte sig ind i, og derfor kan man slippe af sted med at sige, at 
der er tale om en fordobling af lyden«, siger underdirektør Nikolaj Koppel 
og henviser til skrivelser, som naboerne har sat op. 
</p><p>
Heri udtaler en ekspert blandt andet, at det netop vil føles som en fordobling 
af lydniveauet for naboerne, hvis Tivoli skruer op fra 60 db til 70 db, som 
de oprindeligt ønskede at gøre. Et lydniveau på 60 db er, står der, ikke 
acceptabelt i et boligområde og tillades normalt kun i industriområder. En 
øgning på 5 db vil bringe lydforholdene op i et niveau, der kun tillades i 
industriområder med tilladelse til særligt forurenende virksomheder. 
</p><h3>
Københavner-kultur til en god pris 
</h3><p>
Tivoli kan efter eget udsagn mærke, at de bliver valgt fra af 
bookingbureauerne, og begrundelsen er eftersigende, at kunsterne ikke kan 
spille så højt, som de gerne vil. Det giver Tivoli dårligere betingelser i 
konkurrencen med andre udendørs musikarrangementer. 
</p><div class="art-quote article-box">
<p class="quote"/>
<blockquote>
<p class="quote-txt">
Der er noget med den plads, der bare ikke er Guds gave til akustikken.
</p>
<p class="sender">
Peter Albrechtsen, tonemester og musikanmelder 
</p>
</blockquote>
</div><p>
De har ikke altid mulighed for at hyre den kunstner, deres publikum helst vil 
høre, og publikumsoplevelsen er på lydsiden ikke på lige vilkår med andre 
udendørs aktører i byen. Det mærker Tivoli især på de sociale medier, hvor 
gæsterne ytrer sig om deres koncertoplevelser på plænen og påtaler 
lydniveauet. </p><p>
»Hvis du kigger på Københavns Kommunes ambition og strategi om mest mulig 
kultur til folket, så er vi i den grad medafsender på en meget stor del af 
den musikalske kultur i København. 24 fredage, en halv million gæster, 
og så er det et prisbilligt alternativ, hvis du sammenligner med andre 
steder, hvor en billet sagtens kan koste et firecifret beløb. Et årskort her 
koster 290 kroner, så stykprisen per koncert er 12 kroner, hvis du tager til 
alle. Det er et demokratisk produkt, som også Københavns Kommune har glæde 
af«, siger Nikolaj Koppel og stiller regnestykket op: 
</p><p>
500.000 gæster til Fredagsrock versus en gruppe naboer, der »slår sig i 
tøjret«. 
</p><p>
»Og om du så sagde 500 naboer, så er der stadig rod i proportionerne, når vi 
taler om musik to timer om ugen. Vi vil jo ikke larme hver eneste aften, og 
vi har modereret vores indstilling, det har vi gjort i samarbejde med 
forvaltningen, så det er kun ti aftener, vi gerne vil skrue op«, siger han. 
</p><p>
Ansøgningen med moderationer ser Tivolis Naboer som et direkte manipulerende 
træk: 
</p><p>
»Deres oprindelige ønske ved uformelle møder med os, var fem-ti koncerter med 
et lydniveau på 65 db. Deres oprindelige ansøgning til kommunen var ti 
koncerter ved 70 db og ti koncerter ved 65. I dialog med forvaltningen er de 
nået frem til et såkaldt kompromis, men vi har fra lokalområdet svært ved at 
se, at det skulle være et kompromis, når de er endt med at søge om det, de 
ønskede fra starten af«, siger Thomas Brögger. 
</p><h3>
'Superstjerne spillede latterligt lavt' 
</h3><p>
På Politiken er Tivolis fredagsrock-koncerter blevet anmeldt med vidtstrakte 
mellemrum. Kunsterne, der spiller på plænen, kan man tit høre på andre 
spillesteder, hvor lyden er bedre, og så kommer anmelderen hellere der. 
Derfor skal man også lidt langt tilbage i arkivet for at finde en anmeldelse 
af en Fredagsrock-koncert med en kunstner i den store liga. Her i 2009, hvor 
Pharrell Williams spiller med sin amerikanske gruppe N.E.R.D., og Politikens 
Erik Jensen anmelder: 
</p><p>
»Lige lidt hjælper det imidlertid, når lydstyrken er så sindssvagt lav, at man 
har meget lettere ved at høre, hvad folk, der står et par meter væk, taler 
om end musikken«, skriver han og følger op med sin personlige holdning til, 
at en gruppe naboer får lov at diktere, hvor højt Tivoli må spille. 
</p><p>
Og holdningen til, at lyden er for lav, er Ekstra Bladets tidligere anmelder 
Peter Albrechtsen enig i. 
</p><p>
Han er uddannet tonemester fra filmskolen og har lavet lyd til en lang række 
spillefilm, dokumentarer og tv-serier, blandt andet har han lavet lyd til 
den biografaktuelle film 'Idealisten' og julekalenderen 'Tidsrejsen'. Han 
ved om nogen, hvor vigtig lyd er, men også hvor generende dårlig lyd kan 
være. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/ibyen/byliv/ECE2549898/snoop-dogg-og-jessie-j-gaester-plaenen-i-tivoli/">Snoop Dogg og Jessie J gæster 
Plænen i Tivoli</a></p><p>
I Tivoli har han oplevet omkring 15 koncerter og husker især koncerten med 
Smashing Pumpkins, som han anmeldte i 1998. Men de seneste år er han stoppet 
med at komme i Tivoli, fordi lyden simpelthen er for dårlig. 
</p><p>
»Det er dejligt, at de har de her ambitioner for deres live musik. København 
er fyldt med koncertsteder med for få ambitioner om, hvordan musik skal 
lyde, og der er mange skandaløst ringe koncertsteder i den målestok. Jeg 
synes, at Tivoli har haft problemer med lyden længe, dels fordi den ikke er 
høj nok, men også fordi den mudrer«, siger han og understreger, at 5 db rent 
faktisk vil gøre en forskel, om end det er et lille tal. 
</p><p>
»Hvad er 5 db mere? En tommelfingerregel er, at med 10 db mere, så føles 
lydtrukket dobbelt så kraftigt. Og det er det, der er med live musik. Du vil 
gerne kunne mærke energien fra dem på scenen på din egen krop, og den kommer 
i høj grad af, at lyden får en fysik, ved at man skruer op«, forklarer han. 
</p><p>
Om de 5 db vil gøre en stor forskel for naboernes gener, er han til gengæld 
ikke så sikker på. Som han siger, når først musikken spiller, gør 5 db fra 
eller til ikke meget på den afstand: 
</p><p>
»De bliver nok generet uanset hvad«. 
</p><h3>
Akustikken har mere brug for hjælp 
</h3><p>
Men i lydens tjeneste synes han heller ikke, at det er tilstrækkeligt, at 
Tivoli skruer op. 
</p><p>
»Der er noget med den plads, der bare ikke er Guds gave til akustikken. Tivoli 
burde investere mere i den, sætte plader op eller vægge, der skaber et rum 
omkring lyden, for den gode lydoplevelse kommer ikke kun af, at man skruer 
op. Hvis man tænkte støjafskærmningen ind i det på en kreativ måde, så ville 
det blive en bedre lydoplevelse for alle«, siger han og fortsætter: 
</p><p>
»Der er ingen tvivl om, at hvis du har en generel påvirkning af støj, så 
påvirker det dig pysksisk. Men hvad, det er jo to timer fredag aften. Vores 
kultur er fuld af støj. Det er larm, larm, larm alle vegne. Det er utroligt, 
hvor lidt der bliver tænkt over, hvor meget ting larmer, og at det bare er 
okay, at det lyder som om verden er ved at bryde sammen, når nogen skal lave 
en vej eksempelvis«. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/ibyen/klummer_ibyen/koebenhavneriet/ECE2606798/saa-koerer-vi--igen/">Så kører vi – igen</a></p><p>
Nikolaj Koppel oplyser dog, at alle muligheder i forhold til støjafskærmning 
allerede er blevet vurderet af en ekstern akustiker fra ingeniørvirksomheden 
Grontmij. Konklusionen har været, at det ikke ville have nogen effekt på 
lydniveauet hos naboerne at lave afskærmningen, da de bor så relativt langt 
fra lydkilden. 
</p><p>
Han vil ikke bruge argumentet om, hvem, der lå hvor først, men påpeger, at 
Tivoli trods alt har ligget, hvor det gør i snart 175 år. 
</p><p>
»Og vi har alle dage været en forlystelseshave med kulturelle tilbud. Vi 
ønsker naturligvis et godt forhold til vores naboer, men man kan ikke 
forvente, at der, når man bor i det inderste centrum af København, er lige 
så stille på en fredag aften, som der er på en villavej i Virum«, siger han, 
og det forstår Thomas Brögger udmærket: 
</p><p>
»Naboerne ser Tivoli som en god ting for byen og er helt opmærksomme på, at 
der er gener, når man bor tæt på. På den måde er vi ikke på kant med Tivoli. 
Men Tivoli har mandat til at være en forlystelsespark og ikke en 
koncertarena. Den måde Tivoli har udviklet sig og ønsker at udvikle sig, der 
er vi altså oppe i en superarena, og skal sådan en have lov til at ligge 
midt i København?«, spørger han og besvarer selv: 
</p><p>
»Nej. Og det er ud fra den begrundelse, at der har ligget beboelse i området 
omkring Tivoli i 120 år eller mere. Det er jo heller ikke en overraskelse 
for Tivoli, at de er underlagt nogle naturlige begrænsninger, som de ikke 
ville have haft på en mark langt pokker i vold«
</p><p class=" bl-elem">
»Hvis de vil spille, så gardinerne blafrer, og folk får høreskader, så skal de 
ikke spille i Indre By. Så må de flytte til Virum«. 
</p>	
</div>

</div></body></html>
