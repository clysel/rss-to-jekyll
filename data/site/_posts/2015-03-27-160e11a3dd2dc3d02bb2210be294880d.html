---
layout:     post
title: 	    "Contador atter i kontrol, mens Froome indkasserer ny lussing"
post_author:	    
post_date:	    Fri, 27 Mar 2015 19:55:32 +0100
post_site:	    politiken.dk 
post_link:	    http://politiken.dk/sport/cykling/ECE2607936/contador-atter-i-kontrol-mens-froome-indkasserer-ny-lussing/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>På den 195 km lange 5. etape i WorldTour-løbet Volta a Catalunya, hvor en kraftig blæst kom til at spille en afgørende rolle, viste Tinkoff-Saxos spanske etapeløbsstjerne Alberto Contador atter sin styrke ved konstant at være på højde med situationen, og med et avancement til den samlede tredjeplads har han stadig den endelige triumf inden for rækkevidde.</p><p>Dog tyder meget på, at løbet med to etaper tilbage har fundet sin vinder i den ny indehaver af førertrøjen, WorldTour-ranglistens australske førstemand Richioe Porte (Sky), der dels selv virker uhyre stærkt kørende, dels har et solidt kollektiv omkring sig.</p><p>Men med tanke på den uforudsigelige udvikling, det nordspanske arrangement hidtil har været igennem, kan det bestemt ikke udelukkes, at der sker yderligere omvæltninger i klassementet.</p><h3>Tæt i toppen af det samlede klassement</h3><p>Porte fører med fem sekunder til italieneren Domenico Pozzovivo (Ag2r-La Mondiale) og yderligere to til Contador, mens den resterende del af top-10 ser således ud:</p><p>4.Alejandro Valverde (Movistar) 16 sekunder, 5. Rigoberto Uran (Etixx-Quick Step) 18, 6. Fabio Aru (Astana) 27, 7. Darwin Atapuma (BMC) 33, 8. Rafael Valls (Lampre-Merida) 43, 9. Wilco Kelderman (Jumbo-Lotto) 1.09 minut, 10. Daniel Martin (Cannondale-Garmin) 1.35.</p><p>AlejandroVaverde kunne for anden gang hyldes som etapevinder. Den 34-årige Movistar-kaptajn angreb fra den lille frontgruppe, der havde dannet sig mod slutningen, og han passerede målstregen fem sekunder foran Uran, italieneren Paolo Tiralongo (Astana), Porte, Aru, Pozzovivo og Contador.</p><h3>Feltet blev splittet i sidevinden</h3><p>De afgørende begivenheder på etapen indtraf med cirka 40 km tilbage, da feltet splittedes totalt i sidevinden.</p><p>Blandt dem, der ikke formåede at sidde med helt fremme, var belgieren Bart De Clercq (Lotto Soudal) i førertrøjen, og selv om han fightede bravt, lykkedes det ham aldrig at få tilslutning igen.</p><p>Med vanlig næse for at placere sig rigtigt i feltet, befandt Contador sig, hvor han skulle – til gengæld var han også Tinkoff-Saxos eneste repræsentant med i front.</p><h3>Froome satter atter meget tid til</h3><p>For anden dag i træk registreredes en af Contadors forventede hovedmodstandere i sommerens Tour de France, briten Chris Froome (Sky) for et usædvanligt stort tidstab.</p><p class=" bl-elem">Efter at have sat over 18 minutter til i går, tabte Froome yderligere 8.40 minutter i dag, og selv om det fra Sky-lejren kraftigt understreges, at den tidligere Tour-konges manglende formåen skal henføres til den sygdom, der tvang ham til at melde fra til Tirreno-Adriatico, er det bestemt forbløffende at finde Froome på en samlet 72.-plads med et minus på 36.46 minutter i et løb, han egentlig stillede op for at vinde.</p>	
</div>
</div></body></html>
