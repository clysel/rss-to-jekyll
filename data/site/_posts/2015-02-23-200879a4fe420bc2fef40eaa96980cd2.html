---
layout:     post
title: 	    "Kvinden der opdagede Jordens indre kerne"
post_author:	    
post_date:	    Mon, 23 Feb 2015 16:11:16 +0100
post_site:	    politiken.dk 
post_link:	    http://politiken.dk/magasinet/feature/ECE2558979/kvinden-der-opdagede-jordens-indre-kerne/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
En forårsmorgen i 1952 rullede en stor bil op foran Inge Lehmanns etageejendom 
på Østerbro. Den 64-årige kvinde forlod kort efter adressen med tunge 
kufferter og kørte med bilen til lufthavnen, hvor et US Air Force-fly 
ventede. Det skulle bringe hende over Atlanten for at lande i New York. 
Først tre måneder senere vendte den ældre dame tilbage. 
</p><div class="art-fakta article-box">
<header><h4 class=""/><p/>
<p>
fakta 
</p>

<h5>
Inge lehmann</h5>
</header><div class="fakta-body" data-buildingblock="embedded_factboxlink">
<p><span class="img-contimg-fl-left"><img class="image inlineLightBox" src="http://multimedia.pol.dk/archive/00914/6_914864w.jpg" alt="" border="0"/></span></p><p><b>Rigsarkivet har</b> fået indleveret Inge Lehmanns privatarkiv. Det er netop 
blevet tilgængeligt foroffentligheden via Rigsarkivets søgesystem Daisy til 
brug på læsesalen. 
</p><p><b>Onsdag 25. februar kl. 21.30 sender DR K</b> en dokumentar om Inge Lehmann 
i serien ’Store danske videnskabsfolk’. 
</p><p class=" bl-elem"><b>Lif Lund Jacobsen</b> arbejder på en videnskabshistorisk biografi om Inge 
Lehmann, som efter planen udkommer i 2017. 
</p>
</div>
</div><p/><p/><p>
Inge Lehmann led af støjfølsomhed. Hendes søvn var dårlig. Til sin læge havde 
hun allerede året før fortalt, at hun følte sig nedbrudt, og at hun kun 
klarede sit arbejde, hvis hun kunne komme på længere kurophold i Alperne. 
Lægen havde underskrevet en erklæring, der kunne gøre det muligt for hende 
at gå ned i tid eller få orlov fra sin stilling som statsgeodæt ved 
Geodætisk Institut. 
</p><p>
Inge Lehmann kunne derfor have trukket sig tilbage. Hun kunne have overgivet 
sig til alderdommen og nydt stilheden i lejligheden på Kastelsvej og haven i 
sommerhuset i Holte. Og de færreste ville have savnet hende. 
</p><p>
Men sådan skulle det ikke gå. I stedet blev den ældre kvinde de næste 20 år en 
brik i en storpolitisk konflikt. Den specialiserede viden om Jordens 
rystelser, som hun havde dyrket i et kvart århundrede, havde pludselig fået 
værdi for verden. Støvet var blevet banket af seismologien. 
</p><p>
Det amerikanske forsvar hentede Inge Lehmann den morgen i 1952 for at aflevere 
hende på Lamont Geological Observatory ved Columbia University i New York. 
Herfra havde amerikanerne headhuntet de dygtigste europæiske 
jordskælvseksperter for at udvikle en måde at lave <i>seismisk 
detektion:</i> en naturvidenskabelig metode, der skulle gøre det muligt at 
overvåge sovjetiske atomsprængninger. 
</p><p>
»Målet var især spionage af russernes underjordiske prøvesprængninger og at 
blive i stand til at måle, hvis russerne sendte en raket over«, siger Lif 
Lund Jacobsen, der er historiker og forsker på Rigsarkivet. 
</p><p>
Her har man fået indleveret Inge Lehmanns privatarkiv, og det er netop blevet 
gjort tilgængeligt for offentligheden. 
</p><p>
»Det er et <i>helt</i> unikt arkiv, og at det nu bliver gjort 
tilgængeligt, er en nyhed på internationalt plan i de miljøer, der 
interesserer sig for videnskabshistorie og den kolde krig. Arkivet giver 
ikke mindst et indblik i koldkrigssamarbejderne – hvordan de foregik på 
allerhøjeste videnskabelige niveau«, siger forskeren. 
</p><p>
Da Inge Lehmann vendte tilbage til København efter månederne ved det 
amerikanske observatorium, var de stille dage i sommerlandet sat på pause. 
De næste 20 år, indtil hun var oppe i 80’erne, tilbragte hun lange perioder 
i USA, op til halve år ad gangen. Med andre ord toppede hendes karriere, fra 
hun var 63, til hun var 83. 
</p><p>
»Når vi i dag kan måle, om Nordkorea har sprængt en atombombe, så er det en 
viden, der bygger på nogle af de grundsten, som Inge Lehmann lagde«, siger 
Lif Lund Jacobsen. 
</p><p>
Inge Lehmanns privatarkiv har i årtier befundet sig hos en af hendes yngre 
kolleger, seismologen Erik Hjortenberg, der fik det testamenteret ved 
Lehmanns død i 1993. Han opbevarede materialet i en lakeret trækommode med 
forsirede håndtag i sin villa i Holte, indtil han valgte at forære arkivet 
til offentligheden. Det fylder nu 24 brune papæsker med breve på engelsk, 
fransk og tysk, der behandler de centrale dele af Inge Lehmanns 
videnskabelige karriere. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00915/_____Intet_navn_____915568" data-id="915568" data-imgtype="jpg" data-caption="Inge Lehmann og kat - i USA. Foto: GEUS"/><p>
I brevvekslinger kan man blandt andet nøje følge Inge Lehmanns arbejde med 
seismografiske målinger, der gør, at hun i 1936 formulerer en banebrydende 
teori: Hun sandsynliggør, at Jorden har en indre kerne. Det er den teori, 
der <i>i første omgang </i>sætter danskeren på det videnskabelige 
verdenskort. 
</p><p>
»Fordi Inge Lehmann ikke har nogen ligesindede at tale med i Danmark, udvikler 
hun sine teorier i korrespondancer med de førende udenlandske seismologer. 
Hun prøver sine teorier af, og vi kan se, hvordan hun hopper fra a til b i 
sin forskning«, siger Lif Lund Jacobsen, der allerede har fået flere 
henvendelser fra udlandet om arkivet. 
</p><p>
»Allerede før Anden Verdenskrig var Inge Lehmann en international topforsker 
inden for det dengang meget lille seismologiske miljø«, siger hun. 
</p><h3>
Sammenbruddet i Cambridge 
</h3><p>
Historien om Inge Lehmann begynder sidst i 1800-tallet. Hun er et begavet 
barn, der er blændende til matematik og kan lide at være fysisk aktiv. 
Omkring år 1900 ville man kunne have observeret skolepigen spille fodbold i 
skolegården på H. Adlers Fællesskole ved Sortedam Dossering, hvor den 
pædagogiske doktrin – helt enestående for sin samtid – var, at der ikke 
måttes gøres forskel på kønnene. Her gav matematiklæreren Inge Lehmann 
ekstraopgaver, selv om forældrene mente, at de udmattede deres datter. 
</p><p>
»De kunne ikke forventes at forstå, at jeg ville have været stærkere, hvis jeg 
ikke havde kedet mig så meget med skolearbejdet«, har hun som voksen udtalt. 
</p><p>
Inge Lehmann blev student i 1906, og efter tre år på Københavns Universitet 
rejste den 22-årige kvinde i efteråret 1910 til Cambridge for at læse 
matematik. 
</p><p>
I begyndelsen var hun glad for at være på det engelske universitet »på trods 
af de alvorlige restriktioner, der var pålagt de unge pigers opførsel«, 
fortalte hun. 
</p><p>
Men noget gik galt under eksamenslæsningen efter det første år. 
</p><p>
»Hun kaldte det selv, at hun overanstrengte sig, men vi ville sige, at hun gik 
ned med stress. Det er et sammenbrud, og hun kan ikke lave noget i lang tid 
bagefter«, fortæller Lif Lund Jacobsen. 
</p><p>
Syv år, faktisk. Så lang tid gik der, før Inge Lehmann genoptog sine studier. 
I mellemtiden sad hun på et forsikringskontor i København og beregnede 
policer i en uendelighed og blev i øvrigt forlovet med en ven af familien. 
</p><p>
»Men hun brød forlovelsen for at studere igen. Det var et valg. Hun ville 
videnskaben. Videnskaben var for hende med stort V«, siger Lif Lund 
Jacobsen. 
</p><p>
Igen satsede Inge Lehmann på matematikken. Hun fik sin universitetsgrad fra 
Københavns Universitet, men nåede i løbet af de følgende ti år på 
universitetet ikke at blive andet end assistent for de mandlige professorer. 
Lønnen kunne hun ikke leve af, og da Inge Lehmann en dag bad om 
lønforhøjelse, blev hun i stedet foreslået at blive leder af den 
seismografiske afdeling på det nyoprettede Geodætisk Institut. Det kunne 
lyde som en prominent post. Men i et land, hvor jorden sjældent ryster, var 
læren om jordskælv ikke en højprofileret videnskab. 
</p><p>
»Min teori er, at chancen for, at Inge Lehmann kunne få en videnskabelig 
karriere på Matematisk Institut, var meget lille. Hun havde alle odds imod 
sig: sin alder og sit køn«, siger Lif Lund Jacobsen. 
</p><p>
På det tidspunkt havde ingen kvinde nogensinde været medlem af Videnskabernes 
Selskab i Danmark. Naturvidenskabelige forskningsområder var domineret af 
mænd. Ifølge Inge Lehmanns nevø, der bliver citeret i en amerikansk 
nekrolog, oplevede hun selv, at hendes køn var en hindring for hendes 
karriere: 
</p><p>
»Du skulle vide, hvor mange inkompetente mænd jeg har konkurreret med og tabt 
til«. 
</p><p>
På instituttet fik Inge Lehmann titel af statsgeodæt. 
</p><p>
»Og så sad jeg der i 25 år«, som hun tørt konstaterede i et dansk 
avisinterview i 1961, det eneste, der findes. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00915/_____Intet_navn_____915566" data-id="915566" data-imgtype="jpg" data-caption="PÅ FORSIDEN. Den danske kvinde er i august 1961 på forsiden af det amerikanske magasin Saturday Review. Artiklen begynder: ”Inge Lehmann, en dansk kvinde, som opdagede jordens indre kerne, er en af verdens mest dygtigste seismologer”. Kort efter kunne man i Berlingske Tidende læse et interview med kvinden, der var stort set ukendt i Danmark, og se en gengivelse af det amerikanske magasins forside. Det er det eneste danske interview, der er at finde i avisarkiverne. Men i et debatindlæg fra besættelsen skælder Inge Lehmann ud over, at statsministeren ikke sender danske mejeriprodukter til det forarmede Norge. Foto: Lif Lund Jacobsen"/><p>
Stillingen var administrativ. Inge Lehmann havde til ansvar at holde de 
seismiske stationer i Danmark og i Grønland kørende, så i fritiden måtte hun 
dyrke videnskaben og sin særlige evne til at læse bølgemønstre i 
seismogrammer. Hendes nevø har beskrevet, hvordan hun sad i sommerhuset i 
Holte med havregrynsæsker, hvori hun havde systematiseret små papkort med 
jordskælvsdata fra hele verden. I tiden før computerens udbredelse leverede 
hun avanceret viden baseret på sin evne til at knuse tal og aflæse data. 
</p><p>
»Derfor indeholder privatarkivet så mange centrale dokumenter. Det var hjemme 
på Kastelsvej og i sommerhuset, hun foretog sin vigtige forskning og havde 
kontakt til hele verden«, siger Lif Lund Jacobsen. 
</p><h3>
Da seismologien blev politisk 
</h3><p>
Da US Air Force bankede på Inge Lehmanns dør i 1952, var den politiske 
situation i verden højspændt. Europa var splittet i øst og vest, og 
stormagterne USA og Sovjetunionen oprustede i et atomkapløb. Det var denne 
nye verden, der fik brug for den ældre dame med den store viden om jorden 
under os. 
</p><p>
»Det, der i mellemtiden var sket, var, at atombomben var sprunget«, siger Lif 
Lund Jacobsen. 
</p><p>
Den kolde krig ændrede Inge Lehmanns livsbane. Uventet blev seismologi et 
vigtigt interessefelt: Det handlede ikke længere kun om at reducere risiko 
for jordskælv, men om at overvåge underjordiske atomprøvesprængninger. I 
1951 kom den nye verden på besøg på Geodætisk Institut i skikkelse af 
professor Maurice Ewing, der var direktør for Lamont Geological Observatory. 
Det var seks år efter Hiroshima og Nagasaski. 
</p><p>
»Ewing er på charmetur i Europa for at finde ud af, hvad der er af talent«, 
fortæller Lif Lund Jacobsen. 
</p><p>
I Danmark fandt han en moden dame. Det blev Ewing, der inviterede Inge Lehmann 
til Amerika og gav hendes alderdom den opsigtsvækkende drejning. 
</p><p>
I breve til det amerikanske forsvar argumenterede Ewing for, at danskeren var 
vigtig at få bragt til USA, både på grund af hendes dybe seismografiske 
viden og hendes direkte adgang til russiske data på Geodætisk Institut i 
København. 
</p><p>
»Det var ikke bøger, der gjorde, at hendes bagage var tung«, siger Lif Lund 
Jacobsen, der i de amerikanske arkiver har fundet breve til det amerikanske 
forsvar, hvor Ewing eksplicit skriver, at Inge Lehmann vil medbringe 
russiske seismogrammer. 
</p><p>
»Hun gav amerikanerne legitimitet, viden og et skær af respekt, fordi hun 
repræsenterede grundforskningen, og hun gav dem et materiale, som de ellers 
ikke ville kunne få fat i«. 
</p><p>
Inge Lehmann var først i tvivl. Men kvinden, der havde haft behov for 
kurophold i Alperne, og hvis læge havde anbefalet nedsat tid, endte med at 
takke ja til invitationen, og et nyt, langt og usædvanligt livskapitel 
begyndte. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00915/_____Intet_navn_____915569" data-id="915569" data-imgtype="jpg" data-caption="Brevet hvori Inge Lehmann beder om orlov. Hvilket hun får. Foto: GEUS"/><p>
»Det, hun fik til gengæld, var friheden til at forske. Hun fik et miljø, hvor 
hun var velkommen og værdsat. Hun fik lov til at arbejde med de amerikanske 
prøvesprængningsdata. Hun fik det tilbud, som ingen forsker kan sige nej 
til: at være med lige dér, hvor det sker«, siger Lif Lund Jacobsen. 
</p><p>
Under nogle af den kolde krigs heftige år, fra 1963 til 1971, blev Inge 
Lehmann engageret som grundforsker i programmet Vela Uniform, der ifølge Lif 
Lund Jacobsen var finansieret af det amerikanske forsvar. Og der var <i>rigeligt</i> 
med penge. 
</p><p>
»I Danmark og Europa havde seismologien været et lille forskningsfelt uden 
store midler. Men i årene med Vela Uniform kaster USA uhørt mange penge 
efter forskningen i seismologi. Budgetterne stiger eksplosivt år for år – og 
penge er lig med muligheder«, siger hun. 
</p><p>
Under sine lange ophold i USA undersøgte Inge Lehmann Jordens øvre lag og 
opdagede, at der var en såkaldt faseovergang omkring 200 kilometer under 
Jordens overflade, hvor seismiske bølger rykkede sig ganske svagt. 
</p><p>
»Det er vigtigt, når man skal pinpointe en atombombe helt præcist«. 
</p><p>
Lehmann-diskontinuiteten blev opdagelsen senere kaldt, til ære for danskeren. 
</p><p>
I USA blev hun modtaget rundt omkring i landet som <i>the grand old lady of 
seismology</i>. Der blev taget særlige hensyn. Da den støjfølsomme kvinde 
havde klaget over sit rum på Berkeley University, sørgede universitetet 
således for, at et særligt støjfrit værelse stod klar ved næste ophold på 
Women’s Faculty Club. 
</p><p>
I 1964 blev Inge Lehmann æresdoktor ved Columbia University i New York. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00914/_____Intet_navn_____914992" data-id="914992" data-imgtype="jpg"/><p>
»Og så følger en helvedes masse priser«, siger Lif Lund Jacobsen. 
</p><p>
Inge Lehmann kommer også på forsiden af magasinet Saturday Review, hvor hun 
står med hat og uindfattede briller og antydningen af et smil ved siden af 
overskriften: ’The Lady Who Discovered Earth’s Inner Core’. 
</p><h3>
En indre konflikt? 
</h3><p>
I Rigsarkivets Harsdorffsal sidder Lif Lund Jacobsen med nogle af Inge 
Lehmanns efterladte papirer. Hun er i gang med at skrive en 
videnskabshistorisk biografi om den store videnskabskvinde, som de færreste 
kender herhjemme, og har beskæftiget sig med hende i flere år. Var Inge 
Lehmann i live, ville hun stille hende spørgsmålet: 
</p><p>
»Sad du med en nagende følelse af, at din forskning blev udnyttet politisk?«. 
</p><p><i class=" bl-elem">Hvad mener du, at man ville kunne kritisere Lehmann for? </i></p><p/><hr class="img-placeholder" data-classname="aside-img" data-src="http://multimedia.pol.dk/archive/00914/_____Intet_navn_____914993" data-id="914993" data-imgtype="jpg" data-caption="Inge Lehmann blev blandt andet omtalt over to sider i Saturday Review."/><p>
»Hendes forskning blev politisk, men hun italesatte ikke den politisering. Det 
er et <i>easy ride</i> for hende. Men man kan ikke fraskrive sig et ansvar 
som forsker«. 
</p><p><i class=" bl-elem">Hvad er det mest kritisable, hendes forskning bliver brugt til?</i></p><p>
»Det er stormagternes våbenkapløb. Det er den atomare situation. Spændingerne 
mellem øst og vest. Det er sympatisk, at hun også er med til at udvikle 
ting, der har som mål at hindre atomangreb, men hun støtter altså en bestemt 
militærmagts ambitioner og en bestemt politik«, siger Lif Lund Jacobsen. Hun 
tilføjer: 
</p><p>
»Inge Lehmann arbejder ikke for verden. Hun arbejder for <i>amerikanerne.</i> 
Det passer ikke til hendes idealer om, at videnskaben er neutral og tjener 
et større formål«. 
</p><p><i class=" bl-elem">Har hun slet ingen refleksioner over, at hendes forskning bliver brugt 
politisk?</i></p><p>
»Jo. Jeg har set én note. Den er skrevet i forbindelse med forsøget på at 
oprette et europæisk seismisk forskningsdatacenter i efterkrigstiden. På 
noten har hun skrevet: »Vi skal ikke have amerikanerne med i bestyrelsen. 
For de har deres egen agenda«. Jeg har en hypotese om den note. Jeg tror, at 
hun gerne ville have trukket noget af seismologien tilbage til Europa for at 
undgå, at det enten var USA eller Sovjet, der dominerede videnskaben«. 
</p><p><i class=" bl-elem">Hvad er det, der driver hende til at indgå i det her tætte samarbejde med 
USA?</i></p><p>
»Det er meget menneskeligt. Det er jo hendes livsdrøm, der bliver opfyldt: 
Hendes gamle forskningsresultater bliver anerkendt, og hun får mulighed for 
at gøre nye store opdagelser inden for grundforskningen«. 
</p><h3>
100-års fødselsdagen 
</h3><p>
Inge Lehmann blev næsten 105 år gammel. På det tidspunkt var listen over 
udenlandske hædersbevisninger alenlang. I Danmark fulgte også en slags 
hæder: Hun fik blandt andet opkaldt en dansk-amerikansk seismisk målestation 
efter sig på Grønlands indlandsis i 1966. Hun blev æresdoktor 
ved Københavns Universitet som 80-årig. I Aarhus er en vej for nylig opkaldt 
efter hende på havnen. 
</p><p>
Inge Lehmann fik dog aldrig et medlemskab af Videnskabernes Selskab i Danmark, 
hun fik en guldmedalje. Da hun døde, overlod hun sin formue til selskabet, 
så et legat kunne oprettes i hendes navn. 
</p><p>
Ifølge en amerikansk nekrolog deltog Inge Lehmann ved sin 100-års fødselsdag i 
1988 i en stor reception på Geodætisk Institut med taler fra hendes 
prominente udenlandske kolleger.Talerne blev optaget på bånd. 
</p><p>
Hele sit liv havde hun kunnet se ting, ingen andre kunne. Meningen i et 
uoverskueligt talmateriale, betydningen af seismiske hændelser, forskudte 
punkter, små bitte udsving i bølgediagrammer, der gav os mulighed for at få 
et nyt indblik i Jordens enigmatiske indre. I de sidste år af sit liv kunne 
Inge Lehmann næsten ikke se mere. Men hun nød at lytte til 
kassettebåndoptagelserne fra fødselsdagen. Talerne hyldede det, der betød 
allermest i hendes lange liv: hendes forskning. 
</p><p class=" bl-elem"><i class=" bl-elem">Publiceret 23. februar 2015</i></p>	
</div>
</div></body></html>
