---
layout:     post
title: 	    "Sir Bradley tager afsked med VM-trikoten på fornemste vis"
post_author:	    
post_date:	    Thu, 02 Apr 2015 18:52:50 +0200
post_site:	    politiken.dk 
post_link:	    http://politiken.dk/sport/cykling/ECE2615358/sir-bradley-tager-afsked-med-vm-trikoten-paa-fornemste-vis/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>Med en overbevisende triumf på den 14,2 km lange enkeltstart, der satte punktum for strabadserne i Driedaagse De Panne, tog den engelske verdensmester i disciplinen Sir Bradley Wiggins (Sky) på fornemste vis afsked med den eftertragtede regnbuetrikot, som han erobrede for lidt over et halvt år siden i det nordvestlige Spanien, men nu efter eget udsagn har båret for sidste gang i konkurrence.</p><p>Samtidig med, at den 34-årige Tour de France-konge fra 2012 nedkæmpede rivalerne på den afsluttende etape i det belgiske arrangement, gjorde det syv år yngre norske kraftværk Alexander Kristoff (Katusha) det ligeså eftertrykkeligt i den samlede stilling.</p><p>For i sit livs temporidt besatte sæsonens hidtil mest vindende professionelle cykelrytter tredjepladsen blot overtrumfet af Wiggins og den 21-årige schweiziske verdensmester i forfølgelsesløb Stefan Küng (BMC). Sidstnævnte var 10 sekunder efter englænderen, mens Kristoff kun måtte se sig slået med 18.</p><h3>Lars Bak sluttede på sjettepladsen</h3><p>Dermed kunne Kristoff registreres som en suveræn nr. 1 i det overordnede regnskab 23 sekunder foran belgieren Stijn Devolder (Trek), mens Wiggins med sin opvisning i opgøret mod klokken avancerede fra 26.- til 3.-pladsen med et minus på 42 sekunder.</p><p>Danske Lars Bak (Lotto Soudal), der inden enkeltstarten lå nr. 3, blev nr. 24 på etapen besejret med 54 sekunder af Wiggins og dumpede ned på sjettepladsen i det endelige facit 59 sekunder efter Kristoff, idet han foruden englænderen også måtte se sig passeret af Küng og sin belgiske holdkammerat Sean De Bie.</p><p>Både 19-årige Mads Pedersen (Cult Energy) og den tre år ældre Magnus Cort (Orica-GreenEdge) leverede en fin tempoindsats som henholdsvis nr. 26 og 31 slået med 58 sekunder og 1.12 minut. Cort sluttede som sit holds næstbedste sammenlagt på 23.-pladsen 1.54 minut efter Kristoff, mens Cult Energys danskere placerede sig således: 59. Michael Reihs 8.07 minuitter, 61. Troels Vinther 8.26, 68. Mads Pedersern 10.16 og 82 Martin Mortensen 20.11 minutter.</p><h3>Jagter stadig den sidste store drøm på landevejen</h3><p>For Bradley Wiggins var det den første sejr i VM-trikoten. Han har kun en enkelt gang tidligere stillet op i den, men i Tour of Qatar i februar måtte han tage til takke med tredjepladsen efter løbets samlede hollandske vinder Niki Terpstra (Etixx-Quick Step) og schweizeren Fabian Cancellara (Trek).</p><p>Englænderen har yderligere to starter for Sky-mandskabet, inden han overgår til sit eget, nyetablerede 3. divisionshold Team Wiggins. Her vil han i det kommende knap halvandet år forberede sit farvel til cykelsporten ved OL i Rio de Janeiro på banen, hvor hans eventyrlige karriere tog sin begyndelse.</p><p>Stadig mangler Wiggins dog at få sin sidste gigantiske drøm på højeste landevejsniveau opfyldt med sejr i Paris-Roubaix søndag 12. april, mens han i den nærmest forestående klassiker Flandern Rundt på søndag har bebudet, at han fuldt og helt vil ofre sig for sin walisiske holdkammerat Geraint Thomas.</p><h3>Kristoff har statistikken imod sig</h3><p>Den samlede sejrherre i Driedaagse De Panne Alexander Kristoff er derimod klar til at jagte personlig succes i begge de kommende storløb.</p><p>Nordmanden har blot den statistiske kendsgerning imod sig, at det, siden Driedaagse De Panne afvikledes første gang i 1977, kun er lykkedes to af de samlede vindere også at stryge til tops i Flandern Rundt – belgieren Peter Van Petegem i 1999 og italieneren Alessandro Ballan i 2007.</p><p class=" bl-elem">Men at nordmanden netop nu er i en forrygende form, som gør ham til et af de varme bud på succes søndag, er hævet over enhver tvivl.</p>	
</div>

</div></body></html>
