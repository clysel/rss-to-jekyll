---
layout:     post
title: 	    "Fælles satsning på klimavenlige biler på tværs af Øresund"
post_author:	    Mathias Skov Johansen
post_date:	    Fri, 10 Apr 2015 15:09:10 +0000
post_site:	    ing.dk 
post_link:	    http://ing.dk/artikel/faelles-satsning-paa-klimavenlige-biler-paa-tvaers-af-oeresund-175338
---
<html><body><div><section class="body">
			<p>Kommuner i både Danmark og Sverige er i fuld gang med at udskifte deres bilflåder med køretøjer drevet af el, brint og biogas. I Malmö har bystyret for 2015 allerede vedtaget, at 75 procent af kommunens lette vognpark skal udgøres af de bæredygtige biler.</p>
			<p>For at sætte yderligere skub i den udvikling har Öresundskomiteens Forretningsudvalg godkendt en <a href="http://www.oresundskomiteen.org/2015/04/kun-klimavenlige-biler-i-kommunale-og-regionale-indkob/">fælles hensigtserklæring</a> for grønne bilindkøb. Med erklæringen lægger komiteen op til et bredt samarbejde mellem kommuner, regioner og private aktører i hele Øresundsregionen.</p>
			<p>»Antallet af solgte elbiler er stadig ikke stort nok, men vores medlemmer på begge side af Øresund kan gøre meget. Både som købere af elbiler og som indkøbere af ladestandere. Vi er ikke langt fra, at snebolden ruller ned fra bjergtoppen, og her kan offentlig starthjælp være en god idé«, siger Finn Lauritzen, direktør i Øresundskomitéen.</p>
			<h2>Hurtig opladning gør forskellen</h2>
			<p>De kommuner og regioner, der tilslutter sig erklæringen, vil fra næste år arbejde for, at nye indkøb af biler under 3.500 kg udelukkende foretages blandt modeller, der anvender el, brint eller biogas. Desuden skal ladestationers tilgængelighed optimeres og ansøgninger til el-infrastruktur gøres mere simpel end i dag.</p>
			<p>Netop offentlige ladestandere med stor kapacitet er ifølge Finn Lauritzen afgørende for, at såvel offentlige som private bilkøbere tager elbilerne til sig.</p>
			<p>»Det er et klassisk hønen og ægget-problem. Sagen er, at næsten 90 procent af alle opladninger sker langsomt derhjemme eller på arbejdspladsen. Erfaringen viser, at forbrugerne ikke tør købe bilerne, hvis ikke man har sikkerhed for hurtig opladning« , siger Finn Lauritzen.</p>
			<p>Flere af de vigtigste positioner til at fremme markedet ligger under kommunernes ansvar. Herunder reservering af parkeringspladser til elbiler, tilladelse til offentlig lade-infrastruktur og indførsel af miljøzoner.</p>
			<p>»Både Clever og E-on er parate til at stille flere ladestandere op. Derudover har vi haft et standardiseringproblem med ladestikkene, som de nye EU-standarder har afhjulpet. Så vi tror, vi er tæt på et gennembrud nu,« fortæller Finn Lauritzen.</p>
			<h2>Landskamp på el og biogas</h2>
			<p>Samarbejdet skal desuden koordinere de tværnationale initiativer, så de spiller bedre sammen. Öresundsregionen har før haft problemer med en splittet infrastruktur for de miljøvenlige biler. Det betød, at man i Danmark kom til kort, hvis man ledte efter bioethanol-tankning, mens man samtidig i Sverige måtte kigge langt efter en el-stander.</p>
			<p>»Indtil for to år siden var der en lille smule landskamp over det. I Danmark satsede vi på elbiler og i Sverige på biogasbiler. Den diskussion har fået en anden lyd i dag. Miljøstrategierne er blevet mere finstrengede og matcher bedre i forbindelse med et samarbejde«, siger Finn Lauritzen.</p>
			<p>Erklæringen er udarbejdet af kommunale og regionale embedsfolk, virksomheder og interesseorganisationer fra Danmark og Sverige.</p>
			<p>Öresundskomiteen fortsætter arbejdet for at flere tilslutter sig erklæringen for 2016. Listen over kommuner og regioner, der ønsker at deltage i samarbejdet, vil ligge klar inden længe.</p>
		</section>
		  </div></body></html>
