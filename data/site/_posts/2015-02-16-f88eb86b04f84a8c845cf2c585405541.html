---
layout:     post
title: 	    "Google forlænger patch-frister med 14 dage før afsløring af sikkerhedshuller"
post_author:	    Jesper Stein Sandal
post_date:	    Mon, 16 Feb 2015 10:28:00 +0000
post_site:	    www.version2.dk 
post_link:	    http://www.version2.dk/artikel/google-forlaenger-patch-frister-med-14-dage-foer-afsloering-af-sikkerhedshuller-77250?utm_medium=feed&utm_source=version2.dk&utm_campaign=it_nyheder
---
<html><body><div><section class="body"><p>Google og Microsoft har flere gange på det seneste været uenige om, hvorvidt det er forsvarligt og rimeligt, at Googles Project Zero har stået fast på en deadline på 90 dage til at lukke et sikkerhedshul, før detaljer om sikkerhedshullet offentliggøres. Nu er Google parat til at bløde en smule op, <a href="http://googleprojectzero.blogspot.dk/2015/02/feedback-and-data-driven-updates-to.html">skriver firmaet i et blogindlæg</a>.</p>

<p>Deadlinen på 90 dage fra et sikkerhedshul bliver rapporteret og leverandøren underrettet står stadig fast, men leverandørerne får nu mulighed for at bede om yderligere 14 dages udsættelse, hvis der er planlagt en opdatering inden for 14 dage efter fristens udløb.</p>

<p>Ifølge Google er 85 procent af de 154 sikkerhedshuller, som er blevet rapporteret til Project Zero, blevet lukket inden for fristen på 90 dage.</p>

<p>Imidlertid har Google-projektet inden for de sidste par måneder to gange offentliggjort detaljer om sikkerhedshuller i Microsofts software, inden Microsoft havde frigivet en opdatering.</p>



<p>Det har sat Microsoft i en vanskelig situation, fordi Microsoft flere gange i løbet af 2014 måtte trække sikkerhedsopdateringer tilbage, fordi de gav problemer for visse brugere. Windows er fortsat den platform, hvor der er det største antal hardwarekonfigurationer og kombinationer med drivere og software fra tredjepart, som opdateringer skal testes mod, og derfor er 90 dage ikke lang tid til at sikre en opdatering mod kompatibilitetsproblemer.</p>
  </section></div></body></html>
