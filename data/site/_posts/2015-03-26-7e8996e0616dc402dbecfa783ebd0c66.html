---
layout:     post
title: 	    "Ryanair er Europas effektive flymester "
post_author:	    
post_date:	    Thu, 26 Mar 2015 06:16:13 +0100
post_site:	    politiken.dk 
post_link:	    http://politiken.dk/oekonomi/virksomheder/ECE2603563/ryanair-er-europas-effektive-flymester/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Da det norske lavprisselskab Norwegian for kort siden skulle præsentere sine 
fortræffeligheder studsede aktieanalytiker Jacob Pedersen, da han nåede til 
side 16 i slideshowet. Nordmændene var nødt til at tildele sig selv en 
andenplads på et af det helt afgørende nøgletal. Førstepladsen gik til den 
alvorligste konkurrent Ryanair. 
</p><p>
»Det virker jo altid lidt mere troværdigt, når en konkurrent fremhæver et 
selskabs kvaliteter, end når de selv gør det«, siger Jacob Pedersen. 
</p><div class="art-quote article-box">
<p class="quote"/>
<blockquote>
<p class="quote-txt">
De sekundære lufthavne har været med til at holde omkostningerne nede for 
Ryanair, men over tid er de nødt til fortsat at gå efter vækst, både i 
trafik og i profitabilitet. Og når de løber tør for relativt centralt 
liggende lufthavne, så er de nødt til at udvide til de primære lufthavne som 
for eksempel Kastrup
</p>
<p class="sender">
Espen Andersen, norsk professor 
</p>
</blockquote>
</div><p/><p>
Det tal, som analytikeren hæfter sig ved, fortæller, hvor meget det koster 
flyselskaberne at flyve et sæde en kilometer. 
</p><p>
Det koster Ryanair 24 norske øre, mens Norwegian skal bruge 42 norske øre. Det 
britiske lavprisselskab EasyJet bruger 44 norske øre, mens det nationale 
finske luftfartsselskab Finnair må op med 58 norske øre. Helt i top på 
Norwegians liste ligger det skandinaviske luftfartsselskab SAS med 74 norske 
øre. 
</p><p>
»Tallet er interessant, fordi det rummer alt. Ryanair er effektive til at få 
flyene i luft og få fyldt sæderne. Derfor er prisen på at flyve et sæde for 
Ryanair nærmest det halve af de nærmeste konkurrenter«, siger Jacob 
Pedersen. 
</p><h3>
Afgang 6.45 til London 
</h3><p>
Ryanair har haft en daglig flyvning mellem København og Dublin siden sidste 
uge, men med flyet 6.45 mod London i dag åbner Ryanair en base i København 
med et fly, 10 piloter og 40 kabineansatte og foreløbig fem daglige afgange 
fra København. 
</p><p>
Det bliver også optakten til et slagsmål med fagbevægelsen. I dag fastsætter 
Arbejdsretten en dato for, hvornår de vil træffe afgørelse i sagen mellem 
luftfartsorganisationen CFU/Serviceforbundet og Ryanair. 
</p><p><b class="ext-link">FORSTÅ LUFTSLAGET</b><a class="embeddedlink" href="http://politiken.dk/oekonomi/arbejdsmarked/ECE2591606/forstaa-luftslaget-er-ryanairs-base-i-koebenhavn-en-arbejdsplads-i-danmark/">Er Ryanairs base i 
København en arbejdsplads i Danmark?</a></p><p>
Ryanair har foreløbigt annonceret ni daglige ruter ud af København, og regner 
med at få 1,7 millioner danske passagerer på årsbasis. Det er meget lidt ud 
af de 90 millioner passagerer, som Europas største flyselskab flyver med på 
årsbasis. 
</p><p>
Det irske lavprisselskab har på 35 år arbejdet sig op fra ét fly til at være 
Europas største flyselskab. Og det er sket ved at drive en kolossalt 
effektiv forretning. Piloterne er i luften 900 timer om året, hvilket er 
EU-grænsen for piloters tid i luften. Ryanair er også enormt hurtige til at 
vende flyene i lufthavnene. Flyet fra Dublin til København lander for 
eksempel klokken 15.05, og flyver retur 25 minutter senere. 
</p><h3>
Man skal kunne leve af løn 
</h3><p>
I fagforbundet 3F, der organiserer mange lufthavnsansatte, anerkender man 
effektivitet. 
</p><p>
»Det er godt at være effektiv, men der skal være ordentlige arbejdsvilkår«, 
siger formand Henrik Bay-Clausen, 3F Kastrup. 
</p><div class="art-quote article-box">
<p class="quote"/>
<blockquote>
<p class="quote-txt">
Der er ingen tvivl om, at Ryanairs lønninger er lavere end andre flyselskabers
</p>
<p class="sender">
Jacob Pedersen, Sydbank 
</p>
</blockquote>
</div><p/><p>
»Med de lønninger Ryanair tilbyder, så er det ikke muligt at bo i Danmark med 
familie og børn. Deres ansatte bliver øst- og sydeuropæere, som pendler ind 
i perioder, mens de forsøger at få tingene til at hænge samme derhjemme«, 
siger Henrik Bay-Clausen. 
</p><p><b class="ext-link">INTERVIEW </b><a class="embeddedlink" href="http://politiken.dk/oekonomi/arbejdsmarked/ECE2593797/alessandra-kender-ryanair-indefra/">Alessandra kender Ryanair indefra</a></p><p>
En af Ryanairs vigtigste strategier er, at de normalt ikke flyver fra de store 
og dyre lufthavne, men i stedet flyver fra mindre, såkaldte sekundære 
lufthavne. Men den strategi kan de ikke fortsætte med for evigt, hvis de 
skal blive ved med at vokse. Det mener professor Espen Andersen fra 
Norwegian Business School på afdelingen for strategi og logistik. 
</p><p>
»De sekundære lufthavne har været med til at holde omkostningerne nede for 
Ryanair, men over tid er de nødt til fortsat at gå efter vækst, både i 
trafik og i profitabilitet. Og når de løber tør for relativt centralt 
liggende lufthavne, så er de nødt til at udvide til de primære lufthavne som 
for eksempel Kastrup«, siger Espen Andersen. 
</p><h3>
Flittig brug af advokater 
</h3><p>
I Danmark er Ryanair i første række blevet kendt for at nægte enhver form for 
samarbejde med de danske fagforeninger. De har blankt afvist at lave 
overenskomst med luftfartens faglige organisation CFU/Serviceforbundet. 
</p><p>
»Der er ingen tvivl om, at Ryanairs lønninger er lavere end andre 
flyselskabers. Og det er en væsentlig forklaring på, at Ryanairs 
omkostninger er de lavest i luftfarten, men lave lønninger kan ikke stå 
alene«, siger Jacob Pedersen. 
</p><p>
En anden specialitet ved det irske lavprisselskab er et lavt 
markedsføringsbudget, men til gengæld flittig brug af advokater. Allerede 
inden Ryanair har oprettet sin base i København er de involveret i flere 
retssager i både arbejdsretten og fogedretten. 
</p><p>
»Det er helt tydeligt, at Ryanair ikke er kommet til København for at blive 
venner med konkurrenterne, men i stedet vil sende et signal om, at de vil 
kæmpe benhårdt for billig billetter til kunderne«, siger Jacob Pedersen. 
</p><p>
En af sagerne handler om, hvorvidt CFU/Serviceforbundet kan kræve overenskomst 
med Ryanair, og om andre LO-forbund må indlede sympatikonflikter, så Ryanair 
for eksempel ikke få bagage om bord eller tanket brændstof. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/oekonomi/arbejdsmarked/ECE2593368/ansatte-i-lufthavnen-tvinger-ryanair-til-at-blive-paa-jorden/">Ansatte i lufthavnen tvinger 
Ryanair til at blive på jorden</a></p><p>
»I givet fald tror jeg, at Ryanair vil droppe deres base. Det vil betyde, at 
de ikke kan få de attraktive afgange tidligt om morgenen, men det vil de 
formentlig hellere leve med end at lave overenskomst. Hvis de laver 
overenskomst med et fagforbund i Danmark vil det være første gang, og det 
kan sætte dem under pres for at lave overenskomst andre steder«, siger Jacob 
Pedersen, der peger på, at der ikke overenskomst med de ansatte på Ryanairs 
base i Billund. 
</p><p class=" bl-elem">
I sidste uge var der protester mod Ryanair, da et fly fra Dublin skulle flyve 
tilbage. Det blev tre timer forsinket af aktionerende lufthavnsmedarbejdere, 
men der er ikke lagt op til ballade i dag. 
</p>	
</div>
</div></body></html>
