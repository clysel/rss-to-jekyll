---
layout:     post
title: 	    "Høj dollarkurs får dansk startup til at flytte udviklingen fra Silicon Valley hjem til København"
post_author:	    Jesper Stein Sandal
post_date:	    Mon, 13 Apr 2015 04:02:38 +0000
post_site:	    www.version2.dk 
post_link:	    http://www.version2.dk/artikel/hoej-dollarkurs-i-silicon-valley-faar-dansk-startup-til-vende-hjem-til-koebenhavn-137123?utm_medium=feed&utm_source=version2.dk&utm_campaign=it_nyheder
---
<html><body><div><section class="body">
    <p>Den høje dollarkurs kombineret med konkurrencen om de gode udviklere får nu den danske iværksættervirksomhed Billy til at lukke udviklingsafdelingen i San Francisco og i stedet samle al udvikling i København.</p>

<p>Stifterne havde ellers taget en stor chance, da de meget spontant kastede sig ud i at åbne afdelingen i USA, men nu viser det sig, at det bedre kan betale sig at finde udviklere i Danmark. Det er dog kun udviklingsafdelingen, der flytter hjem. De øvrige aktiviteter i USA fortsætter.</p>

<p>»Vi har valgt ikke at fortsætte med udvikling i USA. Det giver bedre mening at samle det hele ét sted, og der er ikke samme løntryk i København som i San Francisco,« siger stifter og administrerende direktør Toke Kruse fra Billy til Version2.</p>

<p>Ud over omkostningerne til lønninger var der også praktiske problemer ved at have to hold af udviklere, som arbejder på den samme platform, men skal kommunikere på tværs af ni tidszoner.</p>



<p>Udviklerne i USA flytter ikke til Danmark. De bliver opsagt, men Toke Kruse forventer samlet set at øge antallet af udviklere med to inden sommerferien, hvis firmaet kan finde de rette personer i Danmark.</p>

<p>»Vi mener, vi kan tilbyde en kombination af en konkurrencedygtig løn og et produkt, der er interessant at udvikle på,« siger Toke Kruse.</p>

<p>Brugen af teknologier som for eksempel node.js vil ifølge Toke Kruse være noget af dét, der kan lokke danske udviklere til på et marked, hvor der også er høj efterspørgsel på softwareudviklere.</p>



<p>Selvom danske it-virksomheder også har udfordringer med at tiltrække udviklere, så var Danmark dog stadig mere attraktivt end at forsøge at konkurrere om udviklerne i Silicon Valley.</p>

<p>»Prisen er en anden, når du bor lige ved siden af Google og Facebook,« siger Toke Kruse.</p>

<p>Det er et tilbagevendende problem for it-virksomheder i San Francisco-området, at de allerstørste virksomheder på et givet tidspunkt nærmest er i stand til at støvsuge markedet for kandidater og presser lønningerne op.</p>

<p>Og for en virksomhed, der er baseret i Danmark, så har der det seneste år også været en ekstra faktor, der har gjort omkostningerne større.</p>

<p>»Det er nok en beslutning, der har sneget sig af sted i samme tempo som dollarkursen,« siger Toke Kruse.</p>

<p>Dollarkursen er i løbet af ét år steget 28 procent og er lige nu på det højeste i mere end 10 år. Derfor blev det København, der blev valgt som stedet for sammenlægningen af udviklingsafdelingen.</p>

<p>»Nu har jeg også arbejdet med både danske og amerikanske udviklere, og de danske er mere selvstændige på en måde, der passer bedre til vores kultur,« siger Toke Kruse.</p>
  </section>

  
  
  
  </div></body></html>
