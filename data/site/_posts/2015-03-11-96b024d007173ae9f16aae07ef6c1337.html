---
layout:     post
title: 	    "Markant færre højresvingsulykker"
post_author:	    Steffen McGhie
post_date:	    Wed, 11 Mar 2015 05:52:00 +0000
post_site:	    ing.dk 
post_link:	    http://ing.dk/artikel/markant-faerre-hoejresvingsulykker-174664
---
<html><body><div><section class="body"><p>Antallet af højresvingsulykker er på et år faldet fra 42 til 26. Det viser en ny opgørelse fra Vejdirektoratet baseret på de foreløbige ulykkestal for 2014.</p>
			<p>Det er blandt de laveste antal højresvingsulykker, siden Vejdirektoratet i 2000 begyndte at registrere dem. En af de væsentligste faktorer, som har bidraget til at bringe antallet af højresvingsulykker ned, er strengere lovkrav om spejle på lastbiler, vurderer Jørn-Henrik Carstens, chefkonsulent i brancheorganisation for dansk vejgodstransport, ITD.</p>
			<p>»Der er sket en række tiltag, som vidvinkelspejl og nærzonespejl. Spejlene gør tilsammen, at der ikke længere er nogle blinde vinkler for lastbilchauffører,« siger han.</p>
			<p>Den daværende Færdselsstyrelse indførte senest i 2004 skærpede spejlkrav for lastbiler. I dag skal der på lastbiler være almindeligt førerspejl i højre og venstre side samt et vidvinkelspejl, et nærzonespejl og et blindvinkelspejl eller enten kamera eller en ny type vidvinkelspejl i højre side.</p>
			<p>De 26 højresvingsulykker i 2014 medførte 11 tilfælde af personskader og 1 dræbt. I 2013 var antallet af personskader i højresvingsulykker 20, og 7 personer blev dræbt.</p>
			<h2>Oplysning er afgørende</h2>
			<p>Også oplysning spiller en afgørende rolle i arbejdet med at forhindre højresvingsulykker, siger Jørn-Henrik Carstens.</p>
			<p>»Jeg tror på, at en afgørende faktor, der har bedret statistikken i de senere år, ganske enkelt er den vedvarende fokus. Når man bliver ved med at italesætte problemet over for chauffører såvel som de øvrige trafikanter, har det en effekt,« siger han.</p>
			<p>Trafikstyrelsen har blandt andet i 2007, 2009 og 2011 gennemført oplysningskampagner på tv om højresvingsulykker. Et ekspertudvalg pegede i 2013 blandt andet på, at adfærdskampagner for lastbilchauffører og cyklister, undervisning af chauffører samt vidensdeling med kommunerne kunne nedbringe antallet af højresvingsulykker.</p>
			
			<p>Forslagene er blevet indarbejdet i Rigspolitiets, Vejdirektoratets og Trafikstyrelsens strategi for forebyggelse af højresvingsulykker fra 2014. Og der er med vedtagelsen af Trafikaftalen i 2014 bevilget 7,5 millioner kroner til en såkaldt informationspakke. Men problemet kræver vedvarende fokus, siger Jørn-Henrik Carstens.</p>
			<p>»Vi hører desværre stadig fra politiet, og ser også selv, at nogle chauffører fylder op med udstyr foran frontruden og sideruden. Og det er simpelthen et no-go; der må ikke placeres noget unødigt i ruden, for det tager udsynet,« siger han.</p>
			<p>Chauffører placerer blandt andet kaffemaskiner, mikrobølgeovne og sikkerhedshjelme foran ruderne. Det kan være i strid med færdselslovens paragraf 3, og chaufførerne risikerer bøder eller i grove tilfælde en betinget frakendelse af kørekortet.</p>
			<p>EU offentliggjorde i går en direktivændring, som fra 2022 giver lastbilproducenter lov til at gøre lastbilerne ekstra lange. Førerhuset kan derfor udvides, så chaufføren får bedre udsyn. Forslaget kommer fra Trafikstyrelsen i Danmark og har været flere måneder undervejs.</p>
			<h2>Efterlyser teknologisk løsning</h2>
			<p>Antallet af højresvingsulykker er i dag næsten halveret, siden Vejdirektoratet i 2000 begyndte at registrere højresvingsulykker. Der er dog ikke tale om et kontinuerligt fald. Udsvingene i antallet af højresvingsulykker pr. år har været store, og dykkene i antallet er ofte forekommet i år med øget offentlig bevågenhed på højresvingsulykker.</p>
			<p>Antallet af højresvingsulykker var også i 2009 nede på 26, og i 2011 var tallet nede på 25. Begge år var antallet af personskader dog højere end i 2014 med henholdsvis 14 og 16 tilfælde af personskader.</p>
			<p>Antallet af højresvingsulykker skal stadig længere ned, og her kan den teknologiske udvikling på området spille en afgørende rolle, siger Jørn-Henrik Carstens. Den øvre grænse for effekten af spejle og kameraer er nået, vurderer han.</p>
			<p>»Vi er nået dertil, hvor man har fire spejle i højre side, og chaufføren skal samtidig holde øje med modkørende trafik. Kameraer kan også være anvendelige i mange situationer og på mange køretøjer, men det er ikke den perfekte løsning i alle situationer. Jeg tror ikke på, at flere spejle eller kameraer er løsningen,« siger han.</p>
			
			<p>»Jeg har endnu ikke set den teknologiske løsning, der fuldstændig løser problemet. Men jeg har høje forventninger, for der er så meget i gang i autoindustrien, hvad angår aktive sikkerhedssystemer som sensorer og radarsystemer, så det er meget tænkeligt, at vi snart vil se nye bud på løsninger på problemet med højresvingsulykker,« siger Jørn-Henrik Carstens.</p>
			<h2>Sensorer og advarselslys</h2>
			<p>Danske Fairwood Innovation annoncerede sidste år, at firmaet har udviklet en linse, der koncentrerer kraftigt LED-lys på vejen, så cyklister kan se, om de befinder sig i lastbilers blinde vinkel. Og både EU, bilproducenterne og deres underleverandører har investeret massivt i udviklingen af sensorer, som skal forhindre sammenstød mellem lastbiler og cyklister. Systemerne advarer chaufføren, hvis der er genstande i farezonen til højre for eller foran en lastbil.</p>
			<p>Problemet med sensorerne har været at gøre dem i stand til at skelne mellem cyklister og fast gadeudstyr uden interesse og dermed undgå fejlalarmer.</p>
			<p>»Der er gennemført talrige forsøg med sensorer, og der findes gode produkter på markedet. Men det har været en stor udfordring, at systemerne ikke kan kende forskel på en lygtepæl og en cyklist. Og hvis chauffører får en masse fejlalarmer, er der en risiko for, at man taber fokus på alarmerne,« siger Jørn-Henrik Carstens.</p>
			<p>Højresvingsulykker med lastbiler og cyklister tegner sig i gennemsnit for 15 til 20 procent af alle trafikdræbte cyklister i 2003 til 2013.</p>
			<p>Se Vejdirektoratets oversigt over højresvingsulykker på <a href="http://itd.dk/DownloadOpen/Publikationer/Oversigt_over_hojresvingsulykker_januar_2015.pdf">ITD's hjemmeside</a>.</p>
		</section></div></body></html>
