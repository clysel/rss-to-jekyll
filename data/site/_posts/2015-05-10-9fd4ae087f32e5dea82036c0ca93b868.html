---
layout:     post
title: 	    "Ondskaben er gennemsigtig"
post_author:	    
post_date:	    Sun, 10 May 2015 09:18:10 +0200
post_site:	    politiken.dk 
post_link:	    http://politiken.dk/fotografier/ECE2659765/ondskaben-er-gennemsigtig/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Hvordan ser et folkemord ud, lige før det sker? Ikke som man skulle tro, har 
den russiske fotograf Jegor Zaika fundet ud af. Og ikke som vi ser Holocaust 
for os – med rækker af fanger i stribede dragter, der gennes ind i gaskamre, 
dynger af lig og røgsøjler, der rejser sig fra krematorierne. Lige før et 
folkemord ser alting helt almindeligt ud. 
</p><p>
»Det er nok det mest skræmmende, jeg opdagede«, siger den 38-årige fotograf, 
der i to år systematisk har opsøgt koncentrationslejre, jernbanespor, 
stationer og landsbyer langs ruten, som seks millioner jøder under Anden 
Verdenskrig fulgte på deres vej i døden. 
</p><p>
I vinter blev hans billeder udstillet i Moskva under titlen ’Signs’ – tegn. 
Han håber at kunne udgive dem i bogform, men først vil vende tilbage til 
Polen og Tyskland for med sit kamera at forsøge at besvare et spørgsmål, han 
har stille sig selv, siden han var dreng. 
</p><div class="art-quote article-box">
<p class="quote"/>
<blockquote>
<p class="quote-txt">
Mine billeder af Holocaust var bjerge af lig, men i 'Shoa' var der fredfyldte 
landskaber
</p>
</blockquote>
</div><p/><p>
I sin barndom i Sovjetunionen var Egor Zaika dybt optaget af »den store krig« 
og husker ikke, at han tegnede andet end slagmarker og kampscener. Og i en 
alder af 12 år begyndte han at undre sig, når han så dokumentarfilm om 
Holocaust. 
</p><p>
»Hvorfor blev de på togene og i lejrene? Hvorfor flygtede de ikke?«, siger 
han. »Jeg ville løbe, tænkte jeg«. 
</p><p>
Til daglig tager Egor Zaika portrætter og fotograferer mode, men for to år 
sidentog han fat på i ledige stunder også at forsøge at fotografere noget, 
han dårligt vidste hvad var. For hvor kan man se Holocaust? Og hvad i 
landskab og bebyggelse rundt om jernbaner og lejre fortæller noget om 
forbrydelserne, som ikke for længst er kortlagt og dokumenteret i de dystre 
sorthvide billeder af massegrave og gaskamre og i de overlevendes ufattelige 
beretninger? 
</p><p>
»Jeg begyndte at undre mig, da jeg så dokumentarfilmen ’Shoa’, hvor man ser 
stederne i dag, og det undrede mig, at de ikke svarede til mine 
forestillinger. For mine billeder af Holocaust var bjerge af lig, men i 
’Shoa’ var der fredfyldte landskaber«, fortæller Egor Zaika, der også i de 
overlevendes erindringer læste beskrivelser af fredfyldte landskaber rundt 
om lejrene og langs jernbanen, der førte dertil. 
</p><h3>
Her gik de 
</h3><p>
Dachau var den første lejr, han besøgte under en tur til München, hvor han fik 
tid til overers og tog toget til lejren. 
</p><p>
»Et vældig behageligt tog. Og en meget smuk dag. Det var i slutningen af 
sommeren. Og byen var vældig charmerende«. 
</p><p>
Gåturen fra stationen til lejren tog 40 minutter, og først halvvejs slog det 
ham, at han nu bevægede sig ad samme rute som fangerne i sin tid, og 
bemærkede, at husene også må have været de samme. Da ramte kontrasten mellem 
det tilsyneladende skønne, fredsommelige liv og hvad han vidste, at der var 
foregået her, ham første gang. 
</p><p>
»Mine indre billeder af Holocaust var sorthvide billeder af resultatet, som 
jeg havde set i dokumentarfilm. Jeg havde forestillet mig, at når de byggede 
krematorier og anlagde lejre og gaskamre, ville det tage sig ud som noget 
ekstraordinært. Men alt, hvad der indgik i det system, var almindelige ting. 
Arkitekttegninger, beregninger over omkostningerne. Og når rækkerne af 
fanger gik ad vejen mod lejren, har de sikkert passeret lokale på vej til 
skole og arbejde«, siger han. 
</p><p>
Selv for de lokale blev forbrydelserne holdt skjult, fortæller han. Og da 
lejrene lå i områder uden kampe og ødelæggelser, hvor folk levede ret 
almindelige liv, kan hele vejen til helvede på en god daghave taget sig ud 
som et landligt paradis. 
</p><div class="art-quote article-box">
<p class="quote"/>
<blockquote>
<p class="quote-txt">
Jeg begyndte faktisk at tænke, at der måske var noget galt med mig. At der var 
noget, jeg ikke fattede
</p>
</blockquote>
</div><p/><p>
»Jeg begyndte faktisk at tænke, at der måske var noget galt med mig. At der 
var noget, jeg ikke fattede«, siger Egor Zaika, som efter besøget med 
fornyet ildhu kastede sig over erindringer fra overlevende. 
</p><p>
Et sted så han lejren i Sachenhausen beskrevet som et »elegant« sted, hvor 
blomster voksede i smukke bede langs vejene. Et andet sted sorthvide 
billeder taget af nazister og af lokale, hvor dagliglivet spejler sig med 
smil og trivialiteter. 
</p><p>
»Normalt ser vi kun kun billeder derfra taget af de allierede efter 
befrielsen. Men et fotoalbum, som har tilhørt lejrkommandanten i Treblinka, 
bar titlen ’De gode gamle dage’ og rummer fotos af hans hund og folk, som 
jogger i skoven. Man fatter ikke, at det var en udryddelseslejr«. 
</p><p/><h3>
Skræmmende almindeligt 
</h3><p>
Og der fandt Egor Zaika sit motiv. Almindeligheden. 
</p><p>
»Vi går ud fra, at vi vil se noget usædvanligt. Et synligt brud på 
almindeligheden. Men mens det står på, ser vi det ikke. Vi opdager det 
først, når det er sket. For det er nærmest usynligt«, siger han. 
</p><p>
I dag forekommer Holocaust os at være en absolut rædsel, en slags historisk 
undtagelse fra livet, som vi kender det, men men forbrydelsen fandt sted 
midt i et næsten søvndyssende normalt liv. 
</p><p>
»Ligesom vi oplever vores omgivelser i dag som helt normale, mens der føres 
krig rundt om i verden, uden at nogen standser op i deres hverdag af den 
grund«, siger han. 
</p><p>
»Ofte havde jeg kun et spørgsmål i hovedet: Hvad er det egentlig, jeg leder 
efter her? Der er jo ingenting! Det eneste, omgivelserne fortalte mig, var, 
at sådan noget kan ske så hurtigt, uden at du bemærker, at det er på vej«. 
</p><p>
Undervejs bestræbte han sig på at fotografere landskaber, huse og veje, som de 
må have taget sig ud for fangerne på vej til lejrene. Men gerne med moderne 
ting i billederne. »Tidskorrektioner«, kalder han dem. En ny bil, en ny 
bygning. For, siger han, vores oplevelse af en moderne bil svarer til 
fangernes opfattelse af datidens biler. Som noget så indlysende, at det 
nærmest bliver gennemsigtigt. 
</p><p>
I den forstand er det en linse med tids-zoom, han har forsøgt at fotografere 
med. For i glimt at indfange endnu en side af den verden, Holocaust fandt 
sted i. 
</p><p>
»Nogle gange, når turisterne var taget hjem, og jeg stod alene et sted eller 
gik rundt i barakkerne, blev jeg forfalden til tanken om evighed. At tiden 
faktisk ikke går, og at alt, hvad der er sket, stadig eksisterer på dette 
sted. Og at hvis jeg rakte hånden frem, ville det hele stadig være her. Så 
projektet er på en måde en tidsmaskinesimulator«. 
</p><h3>
I kommandantens hus 
</h3><p>
Ofte havde tiden dog trukket synlige spor hen over forbrydelsens. Hvor 
bygninger var tærede eller væk, græs havde rejst sig mellem togskinner og 
naturen taget genstande og steder tilbage fra historien. 
</p><p>
»Nogle gange var det, som om jeg befandt mig ved en skade på en krop og stod 
på kanten af et sår, som langsomt, langsomt lukkede sig«, siger Egor Zaika, 
der nu ikke fandt synlige svar på sin barndoms spørgsmål om, hvorfor flere 
ikke gjorde modstand eller flygtede, mens de blev gennet frem mod deres 
endeligt. 
</p><p>
»Det læste jeg mig til. Når vi ser billeder af dynger af lig og af gaskamre, 
tænker vi ikke, at det kunne foregå, uden at alle kunne vide det. Men de 
håbede måske bare at kunne vinde lidt tid. De forestillede sig ikke, at de 
kunne dø så let. Der kom jo vesteuropæiske jøder, som selv skulle betale 
deres billet, fordi – fik de at vide – de skulle bosættes i nye territorier 
og vende tilbage nogle år senere. Hvordan kunne de vide, at de ville være 
døde om 25 minutter?«, siger han. 
</p><p>
Den mest bizarre oplevelse undervejs var dog en nat, fotografen tilbragte på 
et youth hostel nær lejren i Sachenhausen. En prangende villa tegnet og 
bygget af lejrens fanger kort før krigen som embedsbolig for SS-kommandant 
Theodor Eicke, der spillede en central rolle i grundlæggelsen af nazisternes 
system af kz-lejre. 
</p><p>
Efter krigen blev bygningen brugt som hospital. Nu bruges det mest af 
skolebørn, som besøger lejren. 
</p><p>
»Stedet var tomt, men de havde lagt nøglen under måtten. Så jeg tilbragte 
natten alene i huset. Der var billeder på væggene med notitser om familien 
og hvordan de fejrede jul med juletræ under krigen. Jeg sov ikke den nat«, 
fortæller han. 
</p><p>
Selv ser Egor Zaika i dag andre billeder for sig end de ikoniske portrætter af 
rædslen, når han tænker på Holocaust. 
</p><p>
»Jeg ser ikke længere billederne fra dokumentarfilm af, hvad det havde af 
følger. Mere af, hvad der skete op til«, siger han. 
</p><p class=" bl-elem">
»Hvilke handlinger, det var, der førte frem til det«. 
</p>	
</div>
</div></body></html>
