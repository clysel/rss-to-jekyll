---
layout:     post
title: 	    "Væltet færge først klar til sommertrafik"
post_author:	    Bjørn Godske
post_date:	    Tue, 07 Apr 2015 12:16:09 +0000
post_site:	    ing.dk 
post_link:	    http://ing.dk/artikel/vaeltet-faerge-foerst-klar-til-sommertrafik-175250
---
<html><body><div><section class="body">
			<p>Et fald på to meter, hul i skroget og et oversvømmet motorrum, var resultatet, da<a href="https://www.scandlines.dk/om-scandlines/presse.aspx"> Scandlines-færgen Prinsesse Benedikte </a> 11. marts væltede i en flydedok på det polske værft Remontowa i Gdansk.</p>
			<p>Uheldet skete, netop som færgen var på vej ud af dokken. Det er endnu uklart hvorfor, men midt under uddokningen krængede flydedokken. Færgen gled ned fra kølblokken og faldt cirka to meter. Det gjorde, at færgen kom til at stå op ad dok-væggen med en hældning på 13 grader.</p>
			<p>Yderligere blev der slået et hul i siden af skroget, som gjorde, at der trængte vand ind i hele skibets længde.</p>
			<p>Ingen mennesker kom til skade under uheldet.</p>
			
			<p><figure class="plugin right zoomable"><img data-original-image="http://ing.dk/sites/ing/files/scandlines_prinsesse_benedikte.jpg" src="http://ing.dk/sites/ing/files/styles/w1120_media_right/public/scandlines_prinsesse_benedikte.jpg?itok=RUocdPoa" alt=""/><figcaption> Prinsesse Benedikte skulle som den sidste af de fire passagerfærger på Rødby-Puttgarden-ruten have installeret scrubber-røggasrensning. <cite>Foto: Wikipedia</cite></figcaption></figure></p>
			<p>Kommunikationschef hos Scandlines Anette Ustrup Svendsen fortæller, at Scandlines naturligvis ikke har nogen andel i skylden for uheldet, og at man nu bare håber på, at færgen bliver færdig til aftalt tid, hvilket vil sige inden udgangen af juni, så den kan være klar til de travle sommermåneder.</p>
			<p>Derfor skal der arbejdes hårdt på det polske værft. For da vandet trængte ind i motorrummet, blev både motor og batterier oversvømmet. Ifølge Anette Ustrup Svendsen er det blevet besluttet, at al elektrisk udstyr, inklusive de 399 batterier, som udgør færgens hybrid-system, skal udskiftes.</p>
			
			<p>Færgen var på et tre uger langt værftsophold blandt andet for – som den sidste af Scandlines’ fire Rødby-Puttgarden-færger – at få installeret røggasrensning.</p>
			<p>Mens færgen er på forlænget værtsophold, vil færgen Holger Danske, der primært sejler med særligt gods på ruten, øge antallet af afgange for på den måde at flytte en del af lastbiltransporten væk fra de øvrige tre passagerfærger:</p>
			<p>»På den måde bliver vi i højere grad i stand til at sejle med hængedæk på passagerfærgerne og dermed øge kapaciteten på de tre færger,« forklarer Anette Ustrup Svendsen.</p>
			<p>Yderligere har Scandlines chartret M/F Mercandia VIII fra HH-Ferries.</p>
		</section>
		  </div></body></html>
