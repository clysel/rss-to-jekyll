---
layout:     post
title: 	    "Contador foretrækker sammenholdet frem for Tinkovs luksusvilla"
post_author:	    
post_date:	    Thu, 14 May 2015 13:45:31 +0200
post_site:	    politiken.dk 
post_link:	    http://politiken.dk/sport/cykling/ECE2669533/contador-foretraekker-sammenholdet-frem-for-tinkovs-luksusvilla/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Ikke alene har Tinkoff-Saxo-mandskabets ejer, russeren Oleg Tinkov, penge i 
læssevis, han har har også 188.000 followers på Twitter, der med en blanding 
af interesse og forundring følger hans flittige udgydelser. 
</p><p>
Det seneste døgn med Alberto Contadors erobring af den lyserøde førertrøje og 
Peter Sagans længe ventede sejr i Tour of California, har ganske som 
forventet givet anledning til omfattende twitter-aktivitet fra Tinkovs side. 
</p><p>
Han giver også sin egen forklaring på Contadors succes i Giroen. 
</p><p>
»Det må åbenbart have givet Contador ekstra kræfter at have sovet i min Villa 
Le Palme med både jacuzzi og swimmingpool.. Det er nok bedre end dit 
mobilhome Richie Porte«, lød det i går blandt andet fra Tinkov med adresse 
til Team Skys kaptajn, der er indkvarteret for sig selv i bestræbelserne på 
at skabe de optimale rammer for hans udfoldelser. 
</p><h3>
Lidt for hurtig på den verbale aftrækker 
</h3><p>
Men den frembrusende og kontroversielle milliardær har tilsyneladende endnu 
engang været lidt for hurtig på den verbale aftrækker. 
</p><p>
I hvert fald kunne hans 32-årige spanske trumfkort ikke bekræfte, at det 
skulle være en nat i Tinkovs bløde dyner, der har styrket hans ydeevne. 
</p><p>
»Jeg har sovet på hotel sammen med mine holdkammerater, som jeg plejer. For 
mig gælder det om at have kollektivet samlet. Det giver styrke«, svarede 
Tinkoff-Saxo-kaptajnen, da han blev spurgt til besøget i Oleg Tinkovs 
luksusvilla tæt ved gårsdagens målområde Abetone. 
</p><p>
Contador vil utvivlsomt fra mediernes side i de resterende lidt over to uger 
af Giroen blive konfronteret med yderligere twitter-meldinger fra Tinkov, 
men spanieren har også i denne sammenhæng på forbilledlig vis demonstreret, 
at han er i stand til at bevare roen, så diverse udfald fra russerens side 
får næppe indflydelse på hans målrettede italienske satsning. 
</p><h3>
Slap hverken i 2008 eller 2011 den lyserøde førertrøje 
</h3><p>
Den fortsætter i dag på den 183 km lange 6. etape gennem det idylliske 
toscanske landskab fra Montecatini Terme til Castiglione della Pescaia, og 
det skulle undre meget, om Contador ikke stadig er løbets førstemand, når 
strabadserne sidst på eftermiddagen er overstået. 
</p><p>
Ganske vist spekuleres der en del i, om det nu ikke er for tidligt, at 
førertrøjen er kommet i Contadors besiddelse, men spanieren har altid hyldet 
det princip, at det er en fordel at forsvare toppositionen i stedet for at 
skulle jagte den. 
</p><p>
Hverken i 2008 eller 2011, da han fejredes som den endelige vinder – den 
sidste af triumferne er han dog senere blevet frataget – lod han sig ikke 
støde fra tronen, da han først havde erobret den på henholdsvis 15. og 9. 
etape. 
</p><h3>
En dag for sprinterholdene 
</h3><p>
I den forestående styrkeprøve kræves efter alt at dømme ikke en mere 
energikrævende indsats af holdkammeraterne for at bevare den lyserøde trikot 
end dem, de allerede har stillet til skue. 
</p><p>
Snarere tværtimod, for mandskaberne med de hurtige afsluttere har så få 
muligheder for at hævde sig, at de næppe lader dagens chance gå fra sig. 
</p><p>
Efter et kuperet mellemste afsnit på etapen, hvor der afvikles en enkelt 
bjergspurt i 4. kategori, er de sidste cirka 50 km så godt som flade, og det 
vil sige, at hold som Lotto-Jumbo med hollænderen Moreno Hofland, Lotto 
Soudal med tyskeren André Greipel, Giant-Alpecin med sloveneren Luka Mezgec, 
Southeast med den italienske veteran Alessandro Petacchi, Trek med 
sidstnævntes landsmand Giacomo Nizzolo og Orica-GreenEdge med australieren 
Michael Matthews må formodes at ville arbejde ihærdigt for at holde feltet 
samlet. 
</p><p class=" bl-elem">
Disse seks havnede i søndags i Genova på pladserne efter italieneren Elia 
Viviani i løbets hidtil eneste massespurt. Naturligvis skal der regnes med 
Viviani igen i dag, men hans Sky-holdkammerater har for de flestes 
vedkommende Richie Portes stræben i det samlede klassement at tage sig af, 
uden at det dog altså hindrede italieneren i at vinde forleden. 
</p>	
</div>

</div></body></html>
