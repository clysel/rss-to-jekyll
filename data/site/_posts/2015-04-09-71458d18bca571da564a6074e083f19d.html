---
layout:     post
title: 	    "Mads Nørgaard: Der er en ny type københavner"
post_author:	    
post_date:	    Thu, 09 Apr 2015 22:00:59 +0200
post_site:	    politiken.dk 
post_link:	    http://politiken.dk/ibyen/ibyenprisen/ECE2621565/mads-noergaard-der-er-en-ny-type-koebenhavner/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Mads Nørgaard provokerer. Han forsøger i hvert fald. Når der sidder en nøgen 
dame i hans butiksvindue, og når han råber op om tidens ensrettede 
forbrugsfest. 
</p><p>
Samtidig ønsker han at klæde folk på med sine blå-hvide sømandsstriber. Hvad 
han har gjort i milliontal. 
</p><p>
Og det er sandsynligvis en blanding af stilet, klassisk design, livemusik til 
tøjarrangementer og kulturkritiske københavnerkommentarer, der har gjort ham 
så populær blandt Ibyen-læserne, at de nu har kåret ham til Årets 
Københavner. 
</p><p>
Vi har bedt ham pege på fem steder i byen, der betyder noget særligt for ham. 
</p><h3>
Amagertorv 
</h3><p>
Amagertorv har altid udtrykt tidsånden. Først var det hippier, så var det 
punkere, nu er det dyre mærkevarer. 
</p><div class="art-fakta article-box">
<h4 class="">
Resultat af Årets Københavner-afstemning</h4>
<div class="fakta-body" data-buildingblock="embedded_factboxlink">
<p>
1. Mads Nørgaard: 25,71 procent af stemmerne 
</p><p>
2. Maria Gerhardt: 22,38 procent
</p><p>
3. Mikkel Sarbo: 19,54 procent
</p><p>
4. Christian Puglisi: 19,45 procent
</p><p class=" bl-elem">
5. René Redzepi: 12,92 procent.
</p>
</div>
</div><p>
Iagttagelserne er ikke mine, men Mads Nørgaards. Han kom på Amagertorv hele 
sin barndom, og da han var helt lille, boede familien på toppen af 
bygningen, hvor hans far havde butikken Nørgaard på Strøget. Som Søren 
Kierkegaard sagde: »Amagertorv er verdens navle«. </p><p>
Og verdens navle blev Mads Nørgaards skæbne. Han voksede op med butikken i 
1960’erne, dengang Amagertorv var en taxivendeplads, og hvor Daells Varehus 
havde vareudstillinger der. I starten af 20’erne blev »halvhippien med det 
fedtede hår« klippet, han begyndte at arbejde i butikken, i 1980’erne 
overtog han den, åbnede Café Europa og har siden da iagttaget københavnerne. 
Endda klædt dem på. 
</p><p>
»Da jeg var barn og teenager, fandtes et tungt marxistisk dogme. Det var langt 
hår og bukser med svaj, og man skulle ikke skille sig ud. I dag kan man føre 
sig frem i den tro, at man kan erobre hele verden«, fortæller Mads Nørgaard.
</p><p>
»Der er en ny type københavner. Det er unge, som bruger restauranterne, 
havnebadet og cykelstien. De er meget selvbevidste om, hvad de kan, og hvad 
de vil kulturelt, socialt og arbejdsmæssigt, og det er jeg meget stolt over 
at se«, siger Mads Nørgaard, der om nogen har været med til at definere 
byens udvikling med sit iværksætteri. 
</p><p><span class="img-contimg-fl-center"><img class="image inlineLightBox" src="http://multimedia.pol.dk/archive/00927/Studenter_dypper_f__927051y.jpg" alt="" border="0"/><span class="caption"><span class="f-img-caption">Amagertorv. 
</span>Foto: Lars Hansen</span></span></p><p>
Udviklingen har dog også sine bagsider, fortæller han. 
</p><p>
For den købestærke selvbevidste forbruger skaber en ny ensartethed, hvor 
butiksvinduerne udstiller paradokserne med dyre masseproducerede mærkevarer 
til individer. Mads Nørgaard forsøgte selv at udfordre begrebet 
butiksvinduer, da han i marts havde kunstneren Nana Francisca Schottländer 
til at sidde skiftevis nøgen og påklædt i sit udstillingsvindue for at vise 
forbrugerne, hvordan de iscenesætter sig selv gennem deres tøjvalg. 
</p><p>
»Men min kritik er totalt selvmodsigende, det indrømmer jeg. Jeg sælger en 
bluse i tre millioner eksemplarer«. 
</p><p>
Amagertorv udtrykker i dag den forbrugeristiske tidsånd på godt og ondt, mener 
han. 
</p><div class="art-fakta article-box">
<h4 class=""/><p>Mads Nørgaard </p>
<div class="fakta-body" data-buildingblock="embedded_factboxlink">
<p><b>Født 1961. </b>Designer, direktør og ejer af modehuset Mads 
Nørgaard.
</p><p><b>Humanistisk basisuddannelse </b>fra RUC og studier i samfundsfag og litteraturvidenskab 
ved Københavns Universitet. Åbnede sin første tøjbutik i 
1986 og i 1989 Café Europa, som i dag er ejet af hans bror.
</p><p><b>Mads Nørgaards far,</b> Jørgen Nørgaard, åbnede den første 
Nørgaard-butik på Strøget i 1958. Mads Nørgaard sælger i 
dag sit tøj i over 400 butikker i Europa
</p><p class=" bl-elem"><b>Han er gift </b>med Cecilie Nørgaard, sociolog og forfatter. Sammen 
har de to børn.
</p>
</div>
</div><p>
Problemet med ensartethed i København må politikerne løse med billigboliger og 
nedreguleringer af butiksstørrelser. </p><p>
»For det er da et tab, når byen bliver så gennemkommercialiseret, at den 
ligner andre europæiske storbyer til forveksling og kommer i fare for at 
miste sit københavnske særkende«, siger han. Hvilket bringer os til en evig 
aktuel politisk sag: Christiania. 
</p><h3>
Christiania 
</h3><p>
Hans mor var kunstnerbarn fra Norge, hans far kautionerede for Thylejren. Så 
Mads Nørgaard fik ikke ligefrem et kulturchok, da han besøgte Christiania 
for første gang som 12-13-årig. Og heller ikke da han tog derhen med 
vennerne som ung. Han var mere til fede tider end til mode, og snart rejste 
han 10 måneder rundt i og omkring Andesbjergene. 
</p><p>
»Alle andre steder, end hvor det var rart at være. Der var tørt, goldt og 
hårdt. Det var så uhedonisktisk, som det kunne være, fordi vi rendte rundt 
og kiggede efter venstreorienterede frihedsbevægelser blandt indianerne. Jeg 
rejste ud for at komme hjem og blive et andet menneske«. 
</p><p><span class="img-contimg-fl-center"><img class="image inlineLightBox" src="http://multimedia.pol.dk/archive/00927/Christianitter_true_927048y.jpg" alt="" border="0"/><span class="caption"><span class="f-img-caption">Christiania. 
</span>Foto: Peter Hove Olesen.</span></span></p><p>
Det blev han på sin vis. For han lærte, at det var i orden at gå op i fodbold, 
piger, strandfester og mode. De humanistiske unistudier kombinerede han med 
tøjsalg, men viste stadig sin hippieånd – for eksempel da han i 00’erne 
præsenterede sin såkaldte Christiania-kollektion i Den Grå Hal og bagefter 
holdt en stor fest. 
</p><p>
»Overordnet set Christiania har den enestående egenskab, at det findes. Hvis 
ikke det findes, kommer der ikke noget, der minder om det. Nogen steder. 
Christiania skal være en del af byen, og byen være en del af Christiania«. 
</p><p>
Nope, markedet skaber intet Christiania. Men dermed være ikke sagt, at alt ved 
stedet er fedt. 
</p><p>
»For mig starter Christiania efter Pusher Street. Jeg kommer der aldrig, jeg 
kører tit igennem Christiania, men aldrig ned gennem Pusher Street. Det er 
desværre mange af de sørgelige typer, der er tilbage. Og Christiania skal 
sørge for, at stedet bliver en aktiv del af byen. Det betyder blandt andet, 
at hvis københavnerne ønsker en cykelsti, så kommer der en cykelsti«. 
</p><p>
Cykelstien på Christiania er stadig ikke en realitet på grund af 
christianitternes modstand. Det er til gengæld cykelbroen fra Fisketorvet 
til Islands Brygge. En genistreg, ifølge Mads Nørgaard. Måske fordi han 
trods alt har et romantiseret forhold til det blå hav. 
</p><h3>
Holmen 
</h3><p>
Vandet var spejlblankt, stjernerne funklede på himlen, solen steg langsomt op, 
og klicheerne ville ingen ende tage. Nej, de sad i skyggerne af kranerne i 
det nordvestligste hjørne af Københavns Havn. 
</p><p>
»Vi var til fest ved tørdokken, hvor der var parkeringsplads og maskinhuse. 
Det var dengang, det hed Basecamp. Stedet var lige til øllet, og man sagde, 
at pigerne ikke måtte gå hjem alene. Det var der, de unge hang ud i 
slut-1990’erne«. 
</p><p>
Mads Nørgaard vidste, at hende den smukke ville komme. Med de brune øjne, det 
kloge væsen. 
</p><p>
»Hun var derude med nogle venner, og det var jeg også, vi faldt i snak til 4 
morgen og kyssede hinanden for første gang. Jeg kan ikke give dig mere, jeg 
kan godt huske, hvad vi sagde, men jeg kan ikke sige det«. 
</p><p><span class="img-contimg-fl-center"><img class="image inlineLightBox" src="http://multimedia.pol.dk/archive/00927/Kongelige_b_de_927066y.jpg" alt="" border="0"/><span class="caption"><span class="f-img-caption">Holmen. 
</span>Foto: Kim Agersten.</span></span></p><p>
Et par år efter flyttede de sammen i en husbåd bag Holmen. En nedlagt færge 
købt på Fur, sejlet fra Limfjorden til København. Og båden – og vandet 
omkring den – er han glad for. 
</p><h3>
Helgoland Badeanstalt 
</h3><p>
»Da jeg begyndte at komme derude i 1980’erne, var der en flanke af tidligere B&amp;W-arbejdere, 
som var der nærmest fra åbning til luk. Folk var hjemløse, de sov i saunaen. 
Slidte håndklæder havde hængt der mellem to og fem år, og hvis man ved, 
hvordan saltvand stinker ... det var pilråddent. Stedet skulle ikke 
overleve, og det gjorde det heller ikke, for det var en nedgroet negl«. 
</p><p>
Mads Nørgaard taler om Helgoland Badeanstalt, som nu er genåbnet. 
Badeanstalter har været populære i København siden 1800-tallet, da folk tog 
bare to bade årligt. Søbadene hjalp ikke meget, for folk badede i pis og 
lort, så i 1898 åbnede den første kommunale badeanstalt efter 
socialdemokratisk og socialliberalt ønske. Konservative kræfter i 
Borgerrepræsentationen havde ellers stemt imod gennem mange år, det var da 
ikke det offentliges job at sikre folk et bad, men nu havde de røde fået 
magten. Arbejderne stod i kø, og siden blev havnen ren. 
</p><p><span class="img-contimg-fl-center"><img class="image inlineLightBox" src="http://multimedia.pol.dk/archive/00927/Helgoland_927074y.jpg" alt="" border="0"/><span class="caption"><span class="f-img-caption">Helgoland. 
</span>Foto: Thomas Borberg.</span></span></p><p>
I dag hopper Mads Nørgaard hver morgen i vandet fra sin husbåd, når han 
da ikke når ud på badeanstalten. 
</p><p>
»Du får et adrenalinchok, du får pulsen helt op. Det er helt tosset så mange, 
der vinterbader i København. Jeg tror, det er godt for hjertet og éns 
sundhed. Og for tømmermændene. Men hvis man kun bader i saltvand uden at 
vaske sig, får det negative konsekvenser. Jeg får det at vide af min kone, 
når jeg prøver at snyde. Det går ikke, det der, siger hun«. 
</p><h3>
Superkilen 
</h3><p>
Hvor der er vand, er der til gengæld ikke by. Holmen kan ikke byde på 
Nørrebros uforudsigelige kaos af beboelse, liv, kunst og kultur – den slags, 
der er godt forenet af Superkilen, det ydre Nørrebros byplads fra 2012 med 
et arabisk busstoppested, bænke fra Brasilien, et marokkansk springvand og 
blinkende neonlys på tårnhøje skilte. Her nyder Mads Nørgaard en sjælden 
gang sommerlivet, og en gang imellem holder han lagersalg i Nørrebrohallen 
med livemusik fra lokale bands. 
</p><p>
»Her er kombineret design, kunst og samvær. Det er et enestående kulturelt 
greb, som bare bliver federe, når det bliver slidt, fordi folk skaber 
pladsen. Kommunen har skabt en fantastisk løsning på et forudsigeligt 
problem med ghettodannelse og nedslidning af et område«, siger Mads 
Nørgaard. 
</p><p><span class="img-contimg-fl-center"><img class="image inlineLightBox" src="http://multimedia.pol.dk/archive/00927/N_rrebro_927073y.jpg" alt="" border="0"/><span class="caption"><span class="f-img-caption">Superkilen. 
</span>Foto: Jens Dresling.</span></span></p><p>
For ham handler bylivet altså om gang i gaden og om at få de mindre bemidlede 
med i bybilledet, for det skaber diversitet og adspredelse. 
</p><p class=" bl-elem">
»Men altså, jeg er ikke så meget med på Søren Ulrik Thomsens kritik om, at 
byen bliver kedeligere, fordi arbejderkulturen forsvinder. Det bliver for 
nostalgisk. Arbejdskulturen forsvinder, men det er, fordi der er meget få, 
der laver et håndværk. Nu er det begrænset, hvor mange værtshuse der er brug 
for. Men der skal selvfølgelig være plads til Distortion, fest, larm og til 
at gå på druk i byen«. 
</p>	
</div>

</div></body></html>
