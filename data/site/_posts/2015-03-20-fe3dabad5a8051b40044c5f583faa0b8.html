---
layout:     post
title: 	    "Spending time with dinosaurs: Helt nøgne og indsmurt i aske"
post_author:	    
post_date:	    Fri, 20 Mar 2015 13:00:28 +0100
post_site:	    politiken.dk 
post_link:	    http://politiken.dk/ibyen/scene/ECE2593517/spending-time-with-dinosaurs-helt-noegne-og-indsmurt-i-aske/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p id="ib-652195"/><p/><p>
Det kunne godt ligne fossiler af menneskekroppe, som de blev fundet i asken 
efter det store vulkanudbrud i Pompeji i år 79. Eller som vi vil blive 
fundet om et par hundrede år, når vores overophedning af planeten har 
begravet menneskeheden i et lag civilisation. 
</p><p>
Helt nøgne og indsmurt i askehvidt indtager de to dansere franske Emma Daniel 
og danske Adriano Wilfert Jensen den ene post mortem-agtige positur efter 
den anden. Forvredne og sammenrullede på jorden eller strakt ud i ét lang 
frys. 
</p><p>
Værket hedder ’Spending Time with Dinosaurs’, og det kan opleves i dag og i 
morgen under minifestivalen Young Choreographers på Haut i København. 
</p><p><b class="ext-link">LÆS ANMELDELSE</b><a class=" bl-elem" href="http://politiken.dk/kultur/scene/teateranmeldelser/ECE2589177/saakaldt-perker-cabaret-koerer-i-lidt-for-hoejt-tempo/">Såkaldt 
perker-cabaret kører i lidt for højt tempo</a></p><p>
Men er det dans? Nej, ikke i traditionel forstand, med trin og takter og 
benspjæt. 
</p><p>
I 10 lange minutter kravler de to dansere f.eks. rundt på alle fire og 
overtegner det hvide gulv med sorte kruseduller og hieroglyffer, som en 
menneskelig civilisation, der smører kulfyrede og benzindrevne aktiviteter 
ud over jordkloden. 
</p><p>
Det minder snarere om en række værker, der siden starten af 1990’erne, anført 
af de franske dansere og koreografer Jérôme Bel og Xavier le Roy, er blevet 
beskrevet som ikke-dans og konceptuel koreografi. For Bel og le Roy var det 
umuligt at fortsætte med at sætte en bevægelse efter en anden i 
koreografiske forløb. I stedet begyndte de at tale om dans i stedet for at 
danse. 
</p><h3>
Low-fi og trashet 
</h3><p>
Herhjemme har en række yngre koreografer i de senere år arbejdet med 
forskellige afarter af ikke-dans og konceptuel koreografi. Grupper som The 
Mob, Fanclub og Two-Women-Machine-Show bevæger sig alle i grænseområdet 
mellem teater, koreografi, koncert og billedkunst. 
</p><p>
Men også en mand som Boaz Barkan, der i sidste uge gæstede Dansehallerne med 
’May I Speak about Dance?’, kan være med. Her startede Barkan netop med en 
personlig bekendelse af umuligheden af at blive ved med at danse. Alligevel 
endte han i den mest fantastiske virtuelle dans. 
</p><p><b class="ext-link">LÆS ANMELDELSE</b><a class=" bl-elem" href="http://politiken.dk/kultur/scene/ECE2587841/moerk-svanesoeen-er-besaettende-flot-og-dramatisk-nytaenkende/">Mørk 
Svanesøen er besættende flot og dramatisk nytænkende</a></p><p>
Men er alle disse afskeder med dansen et udtryk for dansens krise? Eller er 
det snarere verden, der er i krise, og dansen, der søger nye bevægelser for 
helt nye udfordringer? Hvordan koreograferer man f.eks. en klimakrise? Eller 
en nedsmeltning på de finansielle markeder? 
</p><p>
Et godt bud var danske Mette Ingvartsens ’Artificial Nature Project’, som 
kunne opleves i Dansehallerne sidste år. Her var danserne reduceret til en 
slags operatører, hvis opgave bestod i at få enorme mængder farvet konfetti 
til at danse ved hjælp af vindmaskiner og lys. Resultatet var en poetisk og 
smuk, men også dystopisk fremmaning af en postapokalyptisk verden af rene 
former, bevægelser og energistrømme, men uden menneskeliv. 
</p><p>
Emma Daniel og Adriano Wilfert Jensen bevæger sig også på grænsen til de 
sidste tider med ’Spending Time with Dinosaurs’. Her er udtrykket bare mere 
low-fi og trashet. Men fælles for dem og Ingvartsen er, at de viser os en 
verden, hvor mennesket ikke længere er i centrum, men bevæges og styres af 
(menneskeskabte) kræfter, som følger helt andre logikker. En accelererende 
klimakrise f.eks., der kræver andre danse og nye kroppe. 
</p><p>
Måske kommer der et par bud på fremtidens koreografi på Haut i dag og i 
morgen, hvor man ud over ’Spending Time with Dinosaurs’ kan opleve værkerne 
’M / 17. juli 1991 – You’ll Never be Masculine’ af og med Casper Malte 
Divine Jørgensen og ’Flet’ af Linette Stamp Christensen. 
</p><p class=" bl-elem"><b class="ext-link">LÆS OGSÅ</b><a class=" bl-elem" href="http://politiken.dk/ibyen/guider/ECE2585227/teater-5-forestillinger-som-anbefales-af-politikens-anmeldere/">Teater: 
5 forestillinger som anbefales af Politikens anmeldere</a></p>	
</div>
</div></body></html>
