---
layout:     post
title: 	    "Voldsoffer i vidneskranken: Jeg ser en kæde oppe i luften og tænker, at de er ved at slå min kæreste ihjel "
post_author:	    
post_date:	    Mon, 27 Apr 2015 18:58:27 +0200
post_site:	    politiken.dk 
post_link:	    http://politiken.dk/indland/ECE2645304/voldsoffer-i-vidneskranken-jeg-ser-en-kaede-oppe-i-luften-og-taenker-at-de-er-ved-at-slaa-min-kaereste-ihjel/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
I et tilstødende lokale til retslokale 1 i Københavns Byret sidder fire unge 
mænd på 16,17,18 og 19 år. 
</p><p>
De er tiltalt for julenat sidste år brutalt at have overfaldet Nanna Skovmand 
og hendes kæreste Mads Schøllhammer på Vesterbro i København. Her blev 
parret overfaldet med slag fra en cykelkæde og spark på kroppen og i 
hovedet, da de var på vej hjem fra juleaften. En hændelse, som Københavns 
Politi har omtalt som et »umotiveret voldeligt overfald«. 
</p><p>
Retssagen mod de fire er i gang på tredjedagen, men de tiltalte i sagen er i 
dag blevet ført ud af retssalen, mens Nanna Skovmand afgiver sin 
vidneforklaring. For hun ved ikke, om hun vil kunne gennemføre det, hvis de 
også er tilstede, har hun forklaret dommeren. 
</p><p>
»Det gør mig meget angst. Jeg er bange for, at jeg ikke kan sætte ordene 
ordentligt sammen, hvis de er herinde«, siger en tydeligt mærket Nanna 
Skovmand i salen. Hele hendes krop ryster. 
</p><p>
Den 23-årige kvinde endte sin juleaften i 2014 på Rigshospitalets 
Traumecenter, hvor hun med 16 sting fik syet en flænge i panden og en 
flækket overlæbe. Hun havde også flækket en fortand og fået slået flere 
tænder løse. 
</p><p><span class="img-contimg-fl-left"><img class="image inlineLightBox" src="http://multimedia.pol.dk/archive/00931/Nanna_Skovmand_931591v.jpg" alt="" border="0"/><span class="caption"><span class="f-img-caption">Skader. 
</span>Nanna Skovmand var slemt tilredt efter overfaldet julenat, hvor hun blev andet blev slået med en cykelkæde. Efter overfaldet lagde hun dette foto op på Facebook. Privatfoto.</span></span>
Det fik hende til et par dage efter voldsepisoden at lægge et billede af sit 
forslåede ansigt på Facebook. Her beskrev hun gerningsmændene som 
»andengenerationsindvandrere«, og det satte gang i en eksplosiv debat og 
medførte hadske indlæg om indvandrere og racisme. For flere mente, at både 
opdateringen og overfaldet på det københavnske kærestepar kunne tolkes 
racistisk. 
</p><h3>
Det var en ung mand på cykel, der startede det hele 
</h3><p>
Tidligere i retsforløbet har de fire unge drenge erkendt, at de var til stede, 
men de nægter sig alle skyldige i anklagerne, som ifølge straffeloven lyder 
på vold af særlig rå, brutal eller farlig karakter. 
</p><p>
I dag er det så blevet kæresteparrets tur til i retten at forklare, hvad der 
skete den decemberaften ude foran parrets lejlighed på Vesterbro, da de var 
på vej hjem fra juleaften med hænderne fulde af poser med julegaver. 
</p><p>
Her kom der en 16-17 år gammel dreng cyklende forbi dem. Og det var med ham, 
det hele begyndte. Den unge mand var meget oppe at køre og råbte og skreg, 
forklarer Mads Schøllhammer til dommeren. 
</p><p><b class="ext-link">LÆS MERE </b><a class="embeddedlink" href="http://politiken.dk/indland/ECE2511839/fire-unge-faengslet-for-juleoverfald-paa-vesterbro/">Fire unge fængslet for juleoverfald 
på Vesterbro</a></p><p>
»Det er helt tydeligt, at han opsøger en konflikt. Han råber, om han skal 
stikke os ned, og om han skal voldtage min kæreste. Vi ignorerer ham og går 
videre«, siger Mads Schøllhammer, der tilføjer at den unge mand, der var af 
arabisk herkomst, smed sin cykel og fortsatte med at råbe og skrige. 
</p><p>
Derfor gik Mads Schøllhammer over mod ham og spurgte, hvorfor han var »så 
meget oppe at køre«. Men så mærkede han en flaske splintre mod hovedet, 
forklarer den 25-årige mand, mens han tager sig til sin venstre tinding. 
</p><p>
Pludselig kom der fire andre drenge ud af en dør fra en cykelkælder og løb 
direkte mod ham. 
</p><p>
En af de fire drenge slog ham. 
</p><p>
»Jeg mener, at det er med en kædelås«, siger Mads Schøllhammer til dommeren. 
</p><p>
Han kigger over mod en af de tiltale, som han udpeger som gerningsmanden, men 
han kan ikke udpege de andre med samme sikkerhed, tilføjer han. 
</p><h3>
Forsøgte at gribe ind, selvom det kunne få konsekvenser 
</h3><p>
Nanna Skovmand overtager senere Mads Schøllhammers plads i vidneskranken. Da 
alle tiltalte har forladt retssalen, fortæller hun også sin version. 
</p><p>
Hvordan hun så, at de unge mænd omringede hendes kæreste. Hvordan de her 
begyndte at mundhugges med hinanden. 
</p><p>
Og så skete det. 
</p><p>
»Jeg ser en tyk kæde oppe i luften. Mads står bare og dingler inde i midten. 
Der er slag og spark, både med hænder og kæde. Mads kommer ned og ligger på 
ryggen. Jeg tænker, at de er ved at slå ham ihjel«, siger hun, mens hendes 
spinkle krop ryster i stolen foran dommeren. 
</p><p>
Ifølge Nanna Skovmand forsøgte hun at gribe ind, selvom hun i situationen godt 
vidste, at det kunne få konsekvenser. 
</p><p>
»Jeg prøver at få fat på Mads, men en af drengene får fat på mig og kaster mig 
ned med panden først. Så mærker jeg et slag med cykelkæden«, siger hun om de 
tre til fire slag. 
</p><p>
Anklageren lægger med et tungt, metallisk dunk en pose med en sort kæde på 
bordet foran hende. Nanna Skovmand nikker bekræftende. Det var med den kæde, 
at gerningsmandene tæskede løs på hende og hendes kæreste. 
</p><p>
Det stoppede først, da en nabo stak hovedet ud af vinduet og råbte ad 
drengene. Han havde kontaktet politiet, og efter nogle minutter kom også den 
ambulance, som kørte parret på Rigshospitalet. 
</p><p><b>Har været i konfliktråd</b></p><p>
Nanna Skovmand forklarer i retten, at hun udover det, som lægerne mener, 
bliver et varigt ar mellem næse og mund, også har fået voldsomme psykiske 
mén. 
</p><p>
Selvom hun og kæresten har været i konfliktråd med en af de sigtede, som 
stadig i dag er varetægtsfængslet, har hun ikke fået det bedre. 
</p><p><b class="ext-link">INTERVIEW </b><a class="embeddedlink" href="http://politiken.dk/indland/ECE2631059/overfaldet-julenat-jeg-er-blevet-et-menneske-jeg-ikke-har-lyst-til-at-vaere/">»Jeg er blevet et menneske, jeg ikke 
har lyst til at være«</a></p><p>
»Jeg føler ikke, jeg fik noget ud af det. Det var meget vigtigere for ham at 
fortælle, at han havde det hårdt i fængslet. At der var dårlige forhold, at 
maden var dårlig, og at han kun havde én times gårdtur om dagen«, siger 
Nanna Skovmand. 
</p><p>
De fire unge mænd følger hendes vidneforklaring gennem højttalere i det 
tilstødende lokale i Københavns Byret. Inde i retssalen er flere af deres 
venner og familie mødt op. Anklager Pia Simon kræver den 16-årige dreng og 
den 18-årige mand, som ikke er danskere statsborgere, udvist, hvis de bliver 
fundet skyldige. 
</p><p class=" bl-elem"><i class=" bl-elem">Det forventes, at der falder dom i sagen d. 4 juni. </i></p>	
</div>

</div></body></html>
