---
layout:     post
title: 	    "Videnskabsmænd har kigget dybt i fedmens dna"
post_author:	    
post_date:	    Wed, 11 Feb 2015 19:25:11 +0100
post_site:	    politiken.dk 
post_link:	    http://politiken.dk/viden/ECE2543296/videnskabsmaend-har-kigget-dybt-i-fedmens-dna/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
I store dele af verden er fedme og de følgesygdomme, den forårsager – herunder 
type 2 diabetes – et markant og stadig voksende sundhedsproblem. Og en del 
af problemet synes at hænge sammen med fejl i en række gener, der på 
forskellige måder styrer menneskets appetit og reguleringen af den. 
</p><p>
Det viser to store internationale undersøgelser, udført af specialister fra 
blandt andet USA, Storbritannien og Danmark. Undersøgelserne offentliggøres 
fredag i det højt estimerede videnskabelige tidsskrift Nature. 
</p><p>
Overordnet set er årsagen til fedme en kombination af for lidt motion og en 
uhensigtsmæssig kost, som indeholder for mange kalorier. 
</p><p>
Men der er også genetiske forhold på spil, og videnskaben har i de seneste år 
i stigende grad interesseret sig for at kortlægge ’fedmens dna’. 
</p><h3>
Bmi sammenlignet med dna 
</h3><p>
Nature-undersøgelserne bygger på analyser af anonymiseret dna-materiale fra 
300.000 personer fra omkring 20 vestlige lande, heriblandt Danmark – og for 
hver eneste af de 300.000 har forskerne også haft adgang til vedkommendes 
bmi (body mass index). 
</p><p>
Det er en matematisk formel, der kan beregne forholdet mellem en persons højde 
og vægt og derved vise, om vedkommende er undervægtig, normalvægtig eller 
overvægtig. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/virksomheder/ECE2520258/novos-nye-fedmemedicin-er-snart-klar-til-europa/">Novos nye fedmemedicin er 
snart klar til Europa</a></p><p>
»Og ved at holde bmi-værdierne fra de 300.000 personer op mod dna-materialet 
kunne vi identificere 140 områder i det humane genom, som på forskellig vis 
kan være involveret i forbindelse med overvægt og fedme«, fortæller den 
danske forsker Tune Pers. Han er ph.d. i systembiologi og forsker med støtte 
fra Det Frie Forskningsråd ved Broad Institute, der hører under de 
amerikanske eliteuniversiteter Harvard og MIT - Massachusetts Institute of 
Technology . 
</p><h3>
Individuelle fedmediagnoser 
</h3><p>
Før Nature-undersøgelserne kendte videnskaben cirka 50 områder i det humane 
genom, der synes at spille en rolle ved udvikling af fedme og overvægt – så 
undersøgelserne har med andre ord identificeret cirka 90 nye, 
fedmerelaterede genetiske områder. 
</p><p>
Spørgsmålet er imidlertid, hvad man kan bruge denne viden til – kan den for 
eksempel anvendes til at skræddersy en behandling til en person, der er 
blevet helbredstruende fed? 
</p><p>
»På sigt er det målet, det er der ingen tvivl om, men der er vi slet ikke 
endnu«, siger Tune Pers: 
</p><p>
»Nu skal vi først til at finde ud af, hvad de 140 områder i det humane genom 
hver især laver, altså hvilke processer de er med til at styre. Samtidig 
skal vi prøve at blive klogere på, hvordan de 140 områder samarbejder på 
kryds og tværs. Først når vi har nogenlunde styr på disse forhold – og det 
kommer som sagt til at tage tid – kan det blive aktuelt at bruge denne viden 
til at udarbejde individuelle behandlingsplaner, såkaldt <i>precision 
medicine</i>, altså skræddersyet medicin, for overvægtige«. 
</p><h3>
Pære eller æble 
</h3><p>
De dna-informationer, forskerne bag Nature-artiklerne har undersøgt, handler 
om variationer, som kan optræde i det humane genom. Det vil sige punkter i 
arvemasen, hvor Hansen kan adskille sig fra Petersen, hvis man skal udtrykke 
det lidt populært. Og der er masser af sådanne variationspunkter, siger Tune 
Pers: 
</p><p>
»I det dna-materiale, vi kiggede på, koncentrerede vi os om cirka 4 millioner 
punkter, og studerede dem i samtlige 300.000 prøver. Det var ved at foretage 
denne analyse og samtidig se på bmi-værdierne hos de 300.000 personer bag 
prøverne, at vi kunne identificere de i alt 140 fedme-relaterede områder i 
den menneskelige arvemasse«. 
</p><div class="art-quote article-box">
<p class="quote"/>
<blockquote>
<p class="quote-txt">
</p><p>
Vi kunne identificere 140 områder i det humane genom, som på forskellig 
vis kan være involveret i forbindelse med overvægt og fedme
</p><p class=" bl-elem"/>

<p class="sender">
Tune Pers, systembiolog 
</p>
</blockquote>
</div><p>
De 140 områder falder i to kategorier, hvoraf den ene, som dækker 97 af de 
fedme-relaterede områder, har at gøre med bmi.</p><p>
Den anden kategori, de sidste 43 fedmerelaterede variationspunkter, handler 
derimod om talje-hofte forholdet – der også kaldes æble-pære indekset: 
</p><p>
Er man mere omfangsrig om taljen end om hoften, har man æbleform – hvorimod 
man har pæreform, hvis hoftemålet overstiger taljemålet. Og det er bedst at 
være pæreformet, fordi æbleformen i virkeligheden indikerer fedtdannelse 
omkring indre organer i maveregionen samt en forhøjet risiko for udvikling 
af blandt andet type 2 diabetes. 
</p><h3>
Flere punkter sidder i hjernen 
</h3><p>
»De 97 fedmeområder i det humane genom, der relaterer sig til bmi, har efter 
alt at dømme tæt sammenhæng med nerveprocesser i hjernen. Forklaringen på 
det er formentlig, at vi her har at gøre med processer, der er med til at 
styre vores appetitregulation. Når et af disse punkter ikke fungerer, kan 
det altså betyde, at en person føler sig sulten, selv om han eller hun 
faktisk har fået sit energibehov dækket«, forklarer Tune Pers: 
</p><p>
»Lykkes det med tiden at udvikle skræddersyet fedmemedicin, vil det i dette 
tilfælde handle om at fremstille et præparat, der så at sige kan aktivere 
netop de dna-punkter i appetitregulationen, som ikke fungerer normalt – og 
dermed hjælpe patienten til at slippe af med den evindelige sult«. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/viden/ECE2489739/forskere-laver-daarligt-fedt-om-til-godt-fedt/">Forskere laver dårligt fedt om 
til godt fedt</a></p><p>
For de sidste 43 fedmerelaterede dna-områder, der behandles i Nature-artiklen, 
og som angår æble-pæreindekset – herunder hvordan fedtvæv vokser – gælder, 
at disse gener ikke i særlig grad er relateret til processer i hjernen, 
siger Tune Pers. 
</p><p class=" bl-elem">
Selv om de 300.00 personer, der har leveret det genetiske materiale til 
Nature-undersøgelsen, alle stammer fra vestlige lande, vil resultaterne også 
være gyldige i forhold til forståelse af fedme hos mennesker fra andre 
kulturkredse og geografiske områder, siger forskerne. 
</p>	
</div>
</div></body></html>
