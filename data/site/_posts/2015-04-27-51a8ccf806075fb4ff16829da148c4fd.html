---
layout:     post
title: 	    "Ukraine til Europa: Hjælp os med soldater"
post_author:	    
post_date:	    Mon, 27 Apr 2015 19:29:54 +0200
post_site:	    politiken.dk 
post_link:	    http://politiken.dk/udland/int_europa/ECE2645622/ukraine-til-europa-hjaelp-os-med-soldater/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Europa skal sende soldater ind i Ukraine, og ukrainere skal kunne rejse frit 
ind i Europa. 
</p><p>
Ukraines to største ønsker til Europa blev præsenteret igen og igen, da EU’s 
ledere for første gang i knap et år mødtes formelt til topmøde med Ukraine i 
Kijev i dag. 
</p><p>
Ukraines regering ønsker en fredsbevarende mission, som kan hjælpe i kampe mod 
pro-russiske oprørere, der har erobret dele af Østukraine. 
</p><p>
En aftale om våbenhvile blev ellers indgået i februar, og siden kampene løjet 
lidt af. Men siden søndag er voldsomme skudvekslinger brudt ud omkring 
Shyrokyne, en by i udkanten af Mariupol – den største by i regionen, som 
Ukraines militær stadig har under sin kontrol. 
</p><h3>
EU tøver med militær støtte 
</h3><p>
Hidtil har EU-landene ydet finansiel støtte til Ukraine, men været meget 
henholdende med at tale om militær indgriben. EU-præsident Donald Tusk åbner 
dog nu en dør på klem for yderligere hjælp i en eller anden form. 
</p><p>
»Vi har besluttet hurtigst muligt at sende en undersøgelsesmission til Ukraine 
for at vurdere behovene og EU’s muligheder for at besvare disse behov«, 
siger Donald Tusk. 
</p><p>
Undersøgelsesmissionen vil besøge Ukraine 12. maj. Om – og i givet fald 
hvordan – EU vil yde mere hjælp til Ukraine, skal medlemslandene så aftale 
indbyrdes, understreger Donald Tusk. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/udland/fokus_int/fokus_krim/ECE2643955/drab-paa-ukrainsk-soldat-oeger-bekymring-for-vaabenhvile/">Drab på ukrainsk soldat øger 
bekymring for våbenhvile</a></p><p>
EU har flere gange opfordret Ukraine til at få sat skub i reformer, så en høj 
grad af korruption, der præger landets politik og erhvervsliv, kan blive 
nedbragt. Sådanne reformer har imidlertid ladet vente på sig, og Tusk 
benytter nu topmødet til at minde Ukraine om dette. 
</p><p>
»I har magtfulde fjender, men også mange venner, og I kan altid regne med 
deres støtte. Men det vil ikke være nok, hvis I ikke selv ændrer Ukraine. 
Reformer vil være det bedste svar til jeres modstander«, sagde Donald Tusk. 
</p><p>
Svaret fra Ukraines præsident, Petro Porosjenko, var i går, at hvis Ukraine 
lever op til EU’s krav, så skal EU belønne ukrainere med frihed til at rejse 
ind i EU-lande. I dag skal ukrainere søge visum ved indrejse til EU – en 
langvarig proces. 
</p><p>
»Det vil være et magtfuldt budskab til EU og til Ukraines borgere som svar på 
deres langvarige pinsler«, siger Petro Porosjenko. 
</p><h3>
Visumfrihed bremser russisk propaganda 
</h3><p>
Ønsket om fri indrejse i EU-lande står Ukraine langt fra alene med. Også andre 
østlige nabolande som Georgien arbejder i disse måneder hårdt på at få en 
sådan aftale med EU. Ligesom Ukraine kæmper Georgien også med oprørere, som 
støttes af Rusland. 
</p><p>
Visum-frihed vil ikke blot gøre livet lettere for indbyggere, som rejser – det 
vil også være et formidabelt træk over for Rusland, mener Georgiens 
regering. Det vil nemlig ødelægge Ruslands bestræbelser på at overbevise 
både ukrainere og georgiere om at Europa vil dem det værste. Det forklarer 
David Bakradze, som er Georgiens udenrigsminister for europæisk integration: 
</p><p>
»For folk i de besatte områder vil det være uhyre vigtigt at kunne bringe 
budskabet om, at hvis vi leverer og nærmer os EU, så leverer EU også og 
nærme sig os. Det vil modvirke den russiske propaganda, som desværre spreder 
sig, også i Georgien«, siger David Bakradze til Politiken. 
</p><p class=" bl-elem">
EU holder topmøde i næste måned om alle østlige nabolande, der gerne vil nærme 
sig Europa. 
</p>	
</div>

</div></body></html>
