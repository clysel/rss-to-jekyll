---
layout:     post
title: 	    "Bliv begravet i en lyserød fisk"
post_author:	    
post_date:	    Fri, 10 Apr 2015 13:15:14 +0200
post_site:	    politiken.dk 
post_link:	    http://politiken.dk/magasinet/feature/ECE2623053/bliv-begravet-i-en-lyseroed-fisk/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Den mest specielle kiste, Eric Adjetey Anang har lavet, var formet som en 
søhest. Det var også den dyreste. Han skibede den af sted til en 
akvarium-direktør i USA i februar, og modtageren måtte betale 4.000 dollar 
(cirka 28.000 kroner) inklusive fragt. 
</p><p>
Selv om enkelte rige vesterlændinge er villige til at betale rigtig mange 
penge for at blive stedt til hvile i en specialdesignet kiste, er der dog 
stadig mest gang i forretningen i hans lokalområde. 
</p><p>
I kystbyen Teshie ved Ghanas hovedstad, Accra, er Eric Anang tredje generation 
i Kane Kwei-kisteværkstedet, og rundt om har han en håndfuld konkurrenter – 
eller kolleger, som han kalder dem, for »de har næsten alle sammen været 
lærlinge her«. 
</p><p>
Tilsammen laver seks snedkerværksteder mere end 1.000 specialkister om året. 
Eric Anang er størst med godt 400 i fjor. 
</p><p>
Det er en ekstraordinært skjorteklistrende eftermiddag, selv efter ghanesiske 
temperaturforhold. 
</p><p>
En duft af chili og hvidløg stiger op fra gryderne i hjørnet af Eric Anangs 
gårdsplads og gør varmen endnu mere intens. Fra et andet hjørne blæser 
afrobeat ud af en radio. 
</p><p>
Børn løber om skørterne på kvinderne, mens Eric Anangs otte ansatte sliber, 
saver, hamrer og maler på tre kister, som skal leveres inden for de lovede 
10-14 dage. En af kisterne er formet som en majskolbe og skal være sidste 
hvilested for en landmand. En anden er en gulbrun kakaobønne til en 
chokoladeproducent, og den sidste er en truck til en tidligere 
lastbilchauffør. 
</p><h3>
Flyvende farmor – efter døden 
</h3><p>
Det fortaber sig i historiens tåger, hvordan denne tradition for 
specialdesignede kister egentlig begyndte. Man får forskellige svar, 
afhængig af hvilken kisteproducent man spørger. Alle hævder at være den 
første. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00927/_____Intet_navn_____927369" data-id="927369" data-imgtype="jpg"/><p/><hr class="img-placeholder" data-classname="inline-img" data-src="http://multimedia.pol.dk/archive/00927/_____Intet_navn_____927373" data-id="927373" data-imgtype="jpg" data-caption="Flest vil gerne begraves i en fisk. Men der er også god efterspørgsel efter bibler og biler. Foto: Thomas Borberg"/><p>
Der er dog nogenlunde enighed om, at en lokal snedker i 1920’erne begyndte at 
sælge kunstnerisk udsmykkede kister. Og i 1950’erne videreudviklede en eller 
anden det til kister, der var formet som noget håndgribeligt jordisk. 
</p><p>
Ifølge Eric Anang var hans bedstefar Kane Kwei den første, og inspirationen 
kom fra hans bedstemor, altså Eric Anangs tip-oldemor. Hun fulgte 
interesseret med i bygningen af den nærliggende Kotoka-lufthavn og talte om, 
at hun meget gerne ville prøve at flyve bare én gang, før hun døde. 
</p><p>
»Det nåede hun ikke, men så byggede min bedstefar en kiste, der var formet som 
et fly. Og så kom hun på en måde alligevel op og flyve«, fortæller Eric 
Anang. 
</p><p>
Den etniske gruppe ga-adangbe, som Eric Anang og de andre specialkistesnedkere 
tilhører, tror på et liv efter døden. Forstået på den måde, at døden ikke er 
en slutning, men en slags åndelig transition og genforening med ens 
forfædre, samtidig med at man stadig opfattes som en del af familien og 
samfundet. 
</p><div class="art-fakta article-box">
<header>
<h4 class="">
Specialdesign </h4>
<h5>
Tendens breder sig</h5>
</header>
<div class="fakta-body" data-buildingblock="embedded_factboxlink">
<p><span class="img-contimg-fl-left"><img class="image inlineLightBox" src="http://multimedia.pol.dk/archive/00927/_____Intet_navn_____927372w.jpg" alt="" border="0"/><span class="caption"><span class="f-img-caption">Foto: 
</span>Thomas Borberg</span></span></p><p><b>I USA har</b> specialdesign så småt bremset faldet i salget af kister, 
f.eks. har madgiganten J&amp;D Foods haft en vis succes med en model, der 
har form og farve som bacon. 
</p><p><b>I Tyskland kan</b> fodboldfans af blandt andet Hamburger SV, Schalke 04 og 
Borussia Dortmund blive begravet i en kiste med favoritholdets farver – og 
logo. Der er også urner, formet og malet som fodbolde. 
</p><p><b>I Danmark e</b>r det foreløbig mest transporten, der er individualiseret: 
Begravelse Danmark introducerede i 2014 en Harley-Davidson E-glide med 
tilhørende sidevogn, specielt indrettet til kiste og urne. Andre tilbyder at 
køre den døde på ladcykel eller i hestevogn. 
</p><p class=" bl-elem"><b>Mindst én dansker</b> har været i Ghana for at få specialbygget sin 
egen kiste: Den fynske opfinder og bilbygger Robert Rasmussen fik Eric 
Anangs kollega Daniel Mensam til at lave en Bugatti-racerbilkopi. 
</p>
</div>
</div><p/><p/><p>
»Døden er noget, vi fejrer, og vi har altid givet tøj, penge og andre 
personlige ting med i kisten. Et naturligt næste skridt var jo så at gøre 
selve kisten personlig – for at ære den afdøde«, siger Eric Anang. 
</p><h3>
Bundløs gæld fra begravelser 
</h3><p>
Det er ikke billigt – selv om Eric Anangs pris til de lokale altid ligger 
lavere end til udlændinge; på omkring 500 dollars. Det er cirka to 
tredjedele af den gennemsnitlige årsløn her i Ghana. 
</p><p>
Der har således været kritik fra blandt andet præster af, at 
begravelsesritualer samlet set ofte koster så meget, at det hensætter den 
tilbageværende familie i en gæld så dyb, at de ikke slipper fra den, før de 
selv genforenes med forfædrene. 
</p><p>
Begravelserne er dyre nok i sig selv; de begynder trist som i Danmark, men 
ender som regel i kæmpestore fester. Skal det så tilmed foregå i en 
specialbygget kiste, må familierne ofte spare sammen i månedsvis eller år, 
efter at de har afgivet ordren – imens den døde ligger på is i lighuset. 
</p><p>
Derfor er Eric Anangs værksted som regel fyldt af kister, der venter på 
betaling. 
</p><p>
Men som han selv konstaterer, er det jo folks eget valg. 
</p><p>
Og det er også svært at finde ud af, om kritikere reelt er bekymrede for folks 
økonomi eller primært ønsker at få flere til at konvertere til en mere 
entydig udgave af kristendom eller islam. 
</p><p>
Mange ghanesere blander en af landets to store religioner med den 
traditionelle tro på åndemaneri, fetich og den slags, og på det seneste er 
der tegn på, at kristne er blødt lidt op i deres skepsis over for de 
specialbyggede kister. Eric Anang får i hvert fald flere og flere ordrer fra 
folk, der godt vil begraves i bibler. 
</p><p>
Der ligger for eksempel en ude i gården; den tjener i øjeblikket som sofa for 
en ged. 
</p><p>
De fleste ordrer får Eric Anang dog stadig på fiskekister – meget oplagt i 
betragtning af, at fiskeri er det mest almindelige erhverv her omkring 
Teshie. 
</p><p>
Eric Anang mener, at Politikens to udsendte bør blive begravet i henholdsvis 
en kuglepen og et kamera. For ham selv ville det nok være mest naturligt at 
ligge i en hammer. 
</p><p>
Der er faktisk allerede en i et hjørne af værkstedet – dog ikke til Eric 
Anang, men til en nylig afdød snedkerkollega. 
</p><p>
Her er også et gammeldags filmkamera, en hummer, en ret drabeligt udseende bi, 
en tiger, der mere ligner en sød kat, en ølflaske og en ... øh ... 
shampoo-flaske? 
</p><p>
»Ja, det er til en frisør. Det er bedre end en saks«, siger Eric Anang uden at 
fortrække en mine. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00927/_____Intet_navn_____927363" data-id="927363" data-imgtype="jpg"/><p/><hr class="img-placeholder" data-classname="inline-img" data-src="http://multimedia.pol.dk/archive/00927/_____Intet_navn_____927364" data-id="927364" data-imgtype="jpg" data-caption="Var det noget med en kiste, formet som en tiger? Eller en krabbe? Foto: Thomas Borberg"/><p>
Derimod har han et meget stort smil i ansigtet, mens han fortæller, at han 
lige har fået ordre på en kiste formet som en vagina. Ordren kom fra en ung 
mand, der forklarede, at han »enormt godt kunne lide kvinder«. 
</p><p>
Her rådede Eric Anang kunden til selv at spare sammen, fordi han tvivlede på, 
at familien ville spytte i bøssen, når tiden kom. 
</p><h3>
Lego- og malkekokister 
</h3><p>
Det var det franske kulturinstitut, der første gang hentede Eric Anang til 
udlandet med en udstilling i Paris for 12 år siden, og siden har han blandt 
andet været i Toronto, Milano og Moskva – de sidste to steder med 
henholdsvis en campari- og en vodkakiste. 
</p><p>
Den nok største udstilling var ved Images Festival i København, Aarhus og 
Aalborg i 2013, hvor Eric Anang på opfordring fra Center for Kultur og 
Udvikling under Udenrigsministeriet tog 12 typiske Ghana-kister med – og 
specialbyggede 12 med danske motiver. Heriblandt en legoklods, en malkeko, 
en hundredkroneseddel og en Hummel-sko. 
</p><p>
»Men vi kunne desværre ikke nå at føre ideen om en havfruekiste ud i livet«, 
siger Eric Anang med et smil. 
</p><p>
Det er 23 af de kister, der kommer til Moesgaard Museum ved Aarhus til sommer 
– en fiskekiste er i mellemtiden solgt til Landsforeningen Liv &amp; 
Død. 
</p><p>
»Kisterne er et nyt innovativt bud på brugskunst, og Eric Anang er en dygtig 
kunstner«, forklarer Elsebeth Krogh, direktør for Center for Kultur og 
Udvikling, der formidlede kontakten mellem Moesgaard og den ghanesiske 
kistebygger. 
</p><p>
»De individualiserede kister kan inspirere os danskere til at sætte 
spørgsmålstegn ved både den berøringsangst, mange af os har over for døden – 
og ved vores egne forholdsvis anonyme begravelsesritualer: Harmonerer de 
ritualer med den selviscenesættelse, mange danskere dyrker på blandt andet 
de sociale medier?«, spørger Elsebeth Krogh. 
</p><p>
Eric Anang har ved sine besøg i Danmark også fornemmet, at vi har et noget 
andet forhold til døden, end man har her. 
</p><p>
»Det virker, som om døden er lidt af et tabu hos jer. Men hvordan kan noget, 
der er uundgåeligt, være tabu?«, spørger han. 
</p><p class=" bl-elem"><i class=" bl-elem">Publiceret 11. april 2015</i></p>	
</div>
</div></body></html>
