---
layout:     post
title: 	    "Opsang til chefer: Drop skindemokratiske skueprocesser"
post_author:	    71978
post_date:	    Thu, 26 Feb 2015 07:56:38 +0000
post_site:	    karriere.jobfinder.dk 
post_link:	    http://karriere.jobfinder.dk/artikel/opsang-til-chefer-drop-skindemokratiske-skueprocesser-2794
---
<html><body><div><section class="body"><p>»Når chefen vil have dig med til at formulere virksomhedens nye visioner, er der alt for ofte tale om en skindemokratisk skueproces, der udelukkende har symbolsk værdi. Din indflydelse er reelt meget begrænset og i værste fald kontraproduktiv.«</p>
			<p>Så hårdt trækker Silas Harrebye, adjunkt på Roskilde Universitet, sin pointe op, når det handler om medarbejderinddragelse på danske arbejdspladser. Han mener, at ønsket om at inddrage medarbejderne ofte udspringer af en ’strategisk bagtanke’, som skal lukke munden på kritiske medarbejdere ved at narre dem til at tro, at ledelsen lytter til dem:</p>
			<p>»Det er problematisk, hvis ledelsen blot inddrager medarbejdere for at legitimere en beslutning, der allerede er truffet, men som kun kan gennemføres af medarbejderne. Konsekvensen er i bedste fald spild af tid og i værste fald kontraproduktiv, fordi medarbejderne vil føle sig ført bag lyset eller snydt. For lederen selv er risikoen, at han mister sin troværdig,« pointerer Silas Harrebye.</p>
			<p><a href="http://www.jobfinder.dk/jobs/?utm_source=Karrieresite&amp;utm_medium=Link&amp;utm_campaign=Se%20nyeste%20job?utm_source=Karrieresite&amp;utm_medium=Link&amp;utm_campaign=Se+job">Er det tid at komme videre i karrieren? Tjek mulighederne på Jobfinder.</a></p>
			<p>Han ser det som en tendens i tiden, at chefen vil have medarbejderne til at deltage i beslutningsprocesser - og kalder det ’sympatisk’ – i hvert fald i udgangspunktet:</p>
			<p>»Jeg er bestemt ikke imod medarbejderinddragelse. Jeg er imod dårlig medarbejderinddragelse.«</p>
			<p>I deres iver efter at få de ansatte til at forpligte sig til nye strategier eller organisationsændringer overser mange ledere desuden, at ikke alle beslutninger egner sig til, at man spørger medarbejderne til råds:</p>
			<p>»Demokratiske processer er ikke altid nødvendige eller på sin plads - tænk bare på børneopdragelse og skibshierarkier. På en arbejdsplads betyder faktorer som tid og effektivitet samt information og erfaring, at mange beslutningsprocesser ikke bliver bedre af at inkludere medarbejderne,« påpeger Silas Harrebye.</p>
			
			<p>Som ved alle andre typer opgaver gælder det desuden om at spotte de medarbejdere, der er bedst klædt på til at deltage. Det er ikke de samme folk, der skal være med til tekniske innovationsprocesser og til politiske udviklingsopgaver.</p>
			<p>Helt generelt opfordrer Silas Harrebye til, at man indbyder folk så tidligt i et forløb som muligt:</p>
			<p>»Det virker begrænsende i forhold til den type input, medarbejderne kan komme med, når ledelsen på forhånd har sat rammerne og dermed defineret, hvad der er vigtigt at se på. Af innovative årsager kan man derfor have glæde af at få folk med allerede, når man designer af beslutningsprocessen,« anbefaler Silas han.</p>
			<p>Endelig skal rigtig mange ledere lægge deres frygt for kritiske røster til side. De er nemlig en gave til enhver leder, mener han:</p>
			<p>»Mange chefer har en idé om, at kritiske medarbejdere har taget nej-hatten på og bare er sure og destruktive, men ofte er de faktisk produktive, fordi deres spørgsmål kan spare virksomheden for at træffe forkerte valg. Det kræver blot, at ledelsen er åben og klar til at tage imod kritikken,« pointerer Silas Harrebye.</p>
			
		</section></div></body></html>
