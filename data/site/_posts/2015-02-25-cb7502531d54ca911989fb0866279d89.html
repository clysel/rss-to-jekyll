---
layout:     post
title: 	    "Lucy Kellaway: Kvinde, du skal være lidt mere doven! "
post_author:	    
post_date:	    Wed, 25 Feb 2015 06:00:23 +0100
post_site:	    politiken.dk 
post_link:	    http://politiken.dk/oekonomi/oekommentarer/lucykellaway/ECE2560625/lucy-kellaway-kvinde-du-skal-vaere-lidt-mere-doven/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Her den anden dag fik jeg en drink med en gammel veninde fra 
universitetstiden. Hun er en af de travleste kvinder, jeg kender. I årevis 
har hun bestredet en fremtrædende stilling i en stor organisationen, 
samtidigt med at hun har skullet afsætte tid til at tage sig af eksmanden, 
børnene og sine hensygnende forældre. 
</p><p>
Men for seks måneder siden skete der noget. Hun forelskede sig og ønskede at 
tilbringe hvert eneste minut, hun havde tilovers, med sin nye mand. 
Problemet var, at hun ikke havde et minut, hun kunne undvære. Så i stedet 
for at lægge beslag på den tid, hun tilbringer med børnene, er hun begyndt 
at arbejde mindre – meget mindre endda. 
</p><p>
I kraft af sin høje stilling kan hun nemlig selv tilrettelægge sin arbejdsdag, 
så hun møder senere. Og går tidligere hjem. Hun holder sig væk fra de fleste 
møder. Hun sender ikke længere e-mails om aftenen eller i weekenderne. Hun 
undgår arrangementer, hvor man skal netværke. I stedet for at spise frokost 
med sine kontakter tilbringer hun tid med kæresten. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/oekommentarer/lucykellaway/ECE2541554/kontorliv-det-nytter-ikke-at-taelle-glade-og-gnavne-medarbejdere/">Kontorliv: Det nytter ikke at 
tælle glade og gnavne medarbejdere</a></p><p>
For nylig spurgte jeg, hvad al den afslapning har betydet for hendes karriere. 
Intet som helst, sagde hun med et triumferende glimt i øjet. I stedet har 
hun nydt seks enestående måneder, modtaget sin hidtil største bonus og er 
endda blevet tilbudt en endnu højere stilling. 
</p><p>
Jeg gættede på, at glæden ved kærlighed måtte være årsagen. Den havde gjort 
hende uovervindelig. På uretfærdig vis er livet godt ved dem, der i forvejen 
er inde i en heldig periode. 
</p><h3>
Lærte at skelne 
</h3><p>
Sludder, svarede hun. Hun har blot opdaget sandheden i devisen <i>less is more</i>. 
Hun er blevet mere doven, og det har gjort hende mere fokuseret. Hun bruger 
kun tid på ting, der virkelig betyder noget, mens alt andet enten bliver 
fejet til side eller delegeret videre til andre. 
</p><div class="art-quote article-box">
<p class="quote"/>
<blockquote>
<p class="quote-txt">
Det er kun ved at være doven, at man virkelig bliver effektiv og indser, hvad 
der er vigtigt, og hvad der er ligegyldigt.
</p>
</blockquote>
</div><p>
Denne erfaring har gjort, at hun arbejder ud fra en ny teori om succes, nemlig 
at dovenskab er en god egenskab. Det er kun ved at være doven, at man 
virkelig bliver effektiv og indser, hvad der er vigtigt, og hvad der er 
ligegyldigt. Vi kvinder, fortsætter hun, har det problem, at vi 
overanstrenger os. Vi gør os selv til martyrer for vores flid, og i stedet 
for, at det bliver vores hemmelige fortrin, bliver vi ødelagt af det. Hvis 
blot vi var mere dovne, kunne vi gøre et bedre stykke arbejde. </p><p>
Min veninde har ikke bare ret. Hendes teori er tilmed et bud på et opgør med 
tidens tendens. »Byd ind«, siger erhvervsdronningen Sheryl Sandberg, mens 
fremtrædende direktører advarer deres disciple om, at hvis de ikke bryder 
sig om at stå op klokken 4 og at læse deres e-mails, mens de sidder på 
romaskinen, vil de aldrig nå til tops. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/oekommentarer/lucykellaway/ECE2524977/lucy-kellaway-skal-jeg-gaa-til-ansaettelsessamtale-med-stort-blaat-oeje/">Lucy Kellaway: Skal jeg gå til 
ansættelsessamtale med stort blåt øje</a></p><p>
Min veninde er ikke den første, der har bemærket det forkerte i det synspunkt. 
Helmuth von Moltke, der var feltmarskal for den prøjsiske hær, kom hende 
halvandet århundrede i forkøbet ved at udtænke en af verdens første 
analysefigurer inden for ledelse. Han målte sine officerer ud fra to 
forhold, nemlig klog kontra dum og doven kontra flittig, og fandt frem til 
følgende: 
</p><p>
Dumme og dovne: Gode til at udføre ordrer. Dumme og flittige: Meget farlige, 
da de træffer forkerte beslutninger. Kloge og flittige: Fremragende 
stabsofficerer. Kloge og dovne: Enestående hærførere, da de opnår 
resultater. 
</p><p>
Systemet fungerede ganske udmærket for den prøjsiske hær og kunne sikkert 
fungere lige så godt i moderne virksomheder. Men ak, i stedet for at benytte 
sig af noget så ærligt og forfriskende har ledelsesteoretikere spoleret 
Moltkes idé ved at forvandle den til en moderne mudret 
vilje-kompetence-matrix. Ifølge den står en person, der er klog og doven 
(eller kompetent, men viljesvag), ikke til at vinde i lotteriet. I stedet er 
løsningen, at de skal modtage coaching. 
</p><h3>
Hårdt arbejde skader 
</h3><p>
Dovenskab er ifølge det moderne verdenssyn nærmest en sygdom eller i hvert 
fald noget, vi skal hjælpes af med gennem coaching. Men som min veninde har 
demonstreret, forholder det sig omvendt, hvilket er noget, højtstående 
ledere burde instrueres i. 
</p><div class="art-quote article-box">
<p class="quote"/>
<blockquote>
<p class="quote-txt">
Lad mig lige understrege: Den form for dovenskab, man skal opfordre til, er 
ikke den sjuskede variant, hvor man udfører et dårligt stykke arbejde
</p>
</blockquote>
</div><p>
Lad mig lige understrege: Den form for dovenskab, man skal opfordre til, er 
ikke den sjuskede variant, hvor man udfører et dårligt stykke arbejde. Det 
er ikke dovenskab, det er dumhed. I stedet har vi behov for den kloge 
udgave, der udspringer af at vide, at der er en omkostning ved hvert eneste 
minut, vi bruger på at arbejde, så den tid skal bruges forstandigt. 
</p><p>
Der har aldrig været større behov for at forbedre dovenskabens status i 
toppen. Hårdt arbejde skader ikke kun søvnløse direktører, men også de 
virksomheder, de er ansat i. En undersøgelse foretaget af konsulentfirmaet 
Bain sidste år viste, at i et større firma æder et ugentligt ledelsesmøde 
300.000 mandetimer på årsbasis. 
</p><p>
En lignende undersøgelse fra konsulenthuset McKinsey viste, at kun godt 
halvdelen af en virksomheds ledere bruger tid nok på deres arbejdsopgaver, 
og i stedet spilder de deres tid på at besvare e-mails, deltage i møder, 
sludre og slukke brande. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/oekommentarer/lucykellaway/ECE2533234/lucy-kellaway-her-er-mit-svar-paa-ubesvarede-mails/">Lucy Kellaway: Her er mit svar 
på ubesvarede mails</a></p><p>
Min veninde er blevet helbredt for alt det takket være kærligheden. Da det 
næppe er synderlig praktisk (eller ønskeligt for den sags skyld) at bruge 
samme opskrift til at kurere lidelsen hos direktører, skal der formentlig 
andet til. 
</p><p>
Heldigvis er de fleste af os naturligt dovne, så det, vi skal gøre, er at 
finde en måde, hvorpå vi kan vække vores indre dovendidrik til live igen. At 
sætte uret, så det ringer en time senere, er en god start. 
</p><p><i class=" bl-elem">Oversættelse: Christoffer Østergaard</i></p><p class=" bl-elem"><i class=" bl-elem">Med licens fra Financial Times</i></p>	
</div>
</div></body></html>
