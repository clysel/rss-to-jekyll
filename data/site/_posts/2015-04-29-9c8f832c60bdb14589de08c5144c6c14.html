---
layout:     post
title: 	    "Dyre cykler forpligter: Motionisterne skal lære god stil på cykelstien"
post_author:	    
post_date:	    Wed, 29 Apr 2015 11:51:49 +0200
post_site:	    politiken.dk 
post_link:	    http://politiken.dk/forbrugogliv/forbrug/dintransport/ECE2640681/dyre-cykler-forpligter-motionisterne-skal-laere-god-stil-paa-cykelstien/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Stadig flere kaster sig op på racercyklen, når de skal motionere. 
</p><p>
Det giver trængsel på vejene, og problemerne opstår, ikke mindst for de 
ryttere, der aldrig har lært at køre i klub eller forening. Og som i 
begejstringen for karbon, kliksko og stramt tøj helt har glemt 
færdselsloven. I en grad, så det kan blive farligt. 
</p><p>
»Vi har brug for en adfærdsændring. Det største problem er, at man ikke følger 
færdselsloven, når man har cykeltrøje på. Vi skal respektere færdselsregler, 
hajtænder og trække hurtigt ind, så vi ikke fylder for meget. Så vil 
bilisterne også respektere os«, siger Brian Samuelsson, der står i spidsen 
for Danmarks Cykle Unions breddeprojekt, der handler om at skabe bedst 
mulige vilkår for de stadig flere motionscyklister på vejene. 
</p><p><b class="ext-link">LÆS ARTIKEL</b><a class="embeddedlink" href="http://politiken.dk/forbrugogliv/forbrug/dintransport/ECE2645205/nu-er-der-42-millioner-kilometer-mellem-hver-alvorlig-cykelulykke-i-koebenhavn/">Nu er der 4,2 millioner 
kilometer mellem hver alvorlig cykelulykke i København</a></p><p>
Mindst 350.000 danskere klæder jævnligt om for at bruge nogle timer på 
racercyklen, viser tal fra Idrættens Analyseinstitut fra 2012. DGI anslår, 
at tallet i dag er en halv million. Men selv om Danmarks Cykle Union har 
fået 50 procent flere medlemmer på 10 år, og selv om DGI alene fra 2013 til 
2014 fik 25 procent flere medlemmer, har de to organisationer til sammen kun 
fat i godt 50.000 af rytterne. 
</p><p>
»Vi har set, at der er et behov for at lære at begå sig. Især for nybegyndere 
er det et stort skridt at gå fra at cykle alene til at skulle agere sammen 
med 15 andre cyklister. Det kan være en skræmmende oplevelse«, siger 
idrætskonsulent Ulrich Gorm Albrechtsen fra DGI, der udbyder kaptajnkurser 
på otte timer for cykelryttere. 
</p><p>
Ideen er, at kaptajnen bagefter kan tage ansvar og give instrukser til en mere 
eller mindre autonom gruppe ryttere, der skal ud på søndagsturen. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/tv/tjek_dk/ECE2641388/cyklister-det-pisser-mig-af-naar-folk-ikke-raekker-haanden-ud/">Cyklister: »Det pisser mig af, 
når folk ikke rækker hånden ud«</a></p><h3>
Fællesskab gør stærk 
</h3><p>
»Vi ved, at man får langt mere ud af sin træning, hvis man gør det i 
fællesskab. Og der er en gevinst sikkerhedsmæssigt, når man kører med andre. 
Vi ved dog også, at de næppe alle sammen har lyst til at gå i klub. Mange 
kender bare hinanden fra firmaet eller fra Facebook eller skal deltage i et 
velgørenhedsløb, men vi håber, at vores kaptajner kan udbrede budskabet og 
en bedre og mere sikker cykeladfærd«, siger Ulrich Gorm Albrechtsen. 
</p><p>
DGI har sammen med Danmarks Cykle Union, Cyklistforbundet, Dansk Triatlon 
Forbund, Rådet for Sikker Trafik og FDM netop offentliggjort en undersøgelse 
foretaget blandt 2.594 trafikanter. Hver anden af motionscyklisterne havde 
inden for det seneste år været udsat for konfrontationer med andre 
trafikanter, og hver tredje føler sig ikke tryg i trafikken. 
</p><p>
Samtidig indrømmede en ud af fire motionscyklister, at de også selv havde 
været med til at hidse stemningen op ved at råbe eller give fagter til andre 
trafikanter. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/forbrugogliv/forbrug/dintransport/ECE2642580/hver-10-har-faaet-trusler-fra-cyklister/">Hver 10. har fået trusler fra 
cyklister</a></p><h3>
Vis hensyn 
</h3><p>
I Danmarks Cykle Union er Brian Samuelsson ikke i tvivl om, at der er behov 
for opdragelse af medlemmerne. Og af cyklister, som ikke er organiseret i 
klubber. Og det er ikke kun de uerfarne, som giver problemer. Mange 
rutinerede cykelryttere er hurtige til at fare op i det røde felt over for 
bilister og andre. 
</p><p>
»Med flere motionscyklister og flere biler på vejene skal vi altså vise 
respekt og tolerance. Lige nu er det mest verbalt, når cyklister og andre 
trafikanter hidser sig op. Men vi vil meget gerne undgå, at det bliver 
fysisk«. 
</p><p><b class="ext-link">GRAFIK</b><a class="embeddedlink" href="http://politiken.dk/forbrugogliv/940px_forbrug/ECE2647815/grafik-saadan-koerer-du-racercykel-med-god-stil-i-trafikken/">Sådan kører du racercykel med god stil i 
trafikken</a></p><p>
Brian Samuelsson henstiller via klubberne til, at man opfører sig ordentligt 
og tænker over, hvor man laver mødesteder og pauser for ikke altid at 
belaste de samme hjørner og de samme borgere. Og så skal man selvfølgelig 
tage sit skrald med sig. Selv om man kun får fat i medlemmerne og ikke alle 
de løse fugle, er det dog et skridt på vejen. 
</p><p>
»Man må ikke bare smide sin tomme gel fra sig, som de gør ved Tour de France. 
Konkurrenceinstinktet er selvfølgelig fint, men det skal tøjles, så vi alle 
kan være her. Der er jo alligevel ingen, der skal ud og vinde medaljer til 
Danmark i det her segment«. 
</p><p>
Grundregler og kommandoråb 
</p><p>
En af dem, der møder de nye motionscyklister, er Bo Wacker, DGI’s 
idrætskonsulent i Holbæk. Han holder kaptajnkurser, og han mener, at de 
fleste med nogle få grundregler kunne blive meget mere trygge og sikre i 
trafikken. 
</p><p>
»Rigtig mange kører jo for sig selv. De kan have nytte af at kende de 
grundregler, som de fleste er enige om«, siger Bo Wacker. 
</p><p>
Det første, en motionist skal lære, er at ligge i en gruppe, hvor man skiftes 
til at ligge i front, mens de andre kan spare lidt på kræfterne. 
</p><p>
»Det er vigtigt at gøre det, så man ikke fylder for meget. Så man ikke svinger 
ud i trafikken, og man hurtigt kan komme ind på en linje på en forsvarlig 
måde«, siger Bo Wacker, der står bag grafikken herunder, hvor man kan se to 
klassiske måder at køre på, paradekørsel to og to samt lynlåsen, hvor man 
kører en og en. 
</p><p>
Han anbefaler også, at man sætter sig ind i de kommandoer og tegn, som de 
fleste cykelryttere bruger. Et »kig op, bil til højre« fra dem i front kan 
være rigtig vigtigt, hvis der pludselig står en bil parkeret i højre 
vejside, og alle ligger sammenkrummet over deres styr og ikke har udsyn 
fremad. 
</p><p>
Ud over at lære de krappe kommandoer skal man også kende vejens stille 
uskrevne regler. Kommer man for eksempel kørende ad Strandvejen nord for 
København, er det ikke god stil bare at lægge sig på hjul. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/motion/cykling/ECE2270879/philippa-blev-skubbet-af-cyklen-jeg-lignede-en-vampyr/">Philippa blev skubbet af 
cyklen: »Jeg lignede en vampyr«</a></p><h3>
Pli på Strandvejen 
</h3><p>
»Der er ingen officielle regler, men det svarer lidt til, hvis du sidder på 
Toldboden Bodega og drikker en kold øl med nogle venner, og der kommer en, 
der vil bestemme, hvem der skal give den næste omgang«, siger Bo Wacker. 
</p><p>
»Det handler om pli. Hils pænt på folk og spørg. Og lær de grundlæggende 
regler, så er de fleste også flinke mod dig«. 
</p><p>
Bo Wacker håber, at man med de mange kaptajnkurser, cykelskoler og små events 
kan komme frem til mere ensartede regler i cykelsporten. Og så håber han, at 
folk ad denne vej kan blive forberedt, hvis de er på vej mod et 
prestigefuldt cykelløb. 
</p><p>
»Hvis man skal ud at køre et rigtigt løb, foreslår jeg, at man tager et 
træningsforløb for eksempel med DGI – så man lærer at ligge i et felt sammen 
med andre. Bare det at klikke i og ud af pedaler er noget, man skal lære. 
Find et fællesskab at cykle i. Og få uddannelsen der«. 
</p><p>
Hvis man alligevel insisterer på at stille op til et stort cykelløb uden 
forberedelse sammen med andre, har Bo Wacker dette råd: 
</p><p class=" bl-elem">
»Kør meget, meget stærkt. Eller meget, meget langsomt. Det er svært at sidde 
midt i en gruppe på 50 cyklister, hvis man ikke har nogen erfaring«. 
</p>	
</div>

</div></body></html>
