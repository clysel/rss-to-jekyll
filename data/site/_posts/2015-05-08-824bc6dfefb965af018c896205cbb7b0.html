---
layout:     post
title: 	    "Dag 3: Flygtninge får ansigt på Venedig-biennalen"
post_author:	    
post_date:	    Fri, 08 May 2015 14:17:30 +0200
post_site:	    politiken.dk 
post_link:	    http://politiken.dk/kultur/kunst/ECE2660794/dag-3-flygtninge-faar-ansigt-paa-venedig-biennalen/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Ja ja, nu er der så gået nogle dage her i Venedig, og jeg har virkelig fået 
fyldt noget kunst på tanken. 
</p><p>
For eksempel Pamela Rosenkranz. Hun er meget optaget af den menneskelige hud, 
og jeg havde hørt, at man absolut måtte se hendes udstilling i den 
schweiziske pavillon. 
</p><p>
Jeg stiller mig derfor op i køen, som snegler sig igennem et åbent rum, der er 
badet i grønt lys. En robotlignende kvindestemme remser navne op på noget, 
der lyder som kemiske produkter eller farlige bakterier. Køen ender ved en 
kort tunnel. For enden af tunnelen skinner et lyserødt lys. 
</p><p>
Eller mere præcist: et hudfarvet lys. 
</p><p>
Jeg når hen for enden af tunnelen og står over for et stort bassin med vand i 
urolig bevægelse. Rosenkranz har fyldt hele pavillonen op med vand. Og det 
er hudfarvet. 
</p><p>
»Hudfarvet vand reflekterer lyset i loftet«, mumler et medlem af den lille 
flok, jeg er blevet lukket ind sammen med. 
</p><p>
Det er en korrekt sammenfatning af værket. 
</p><p><b class="ext-link">LÆS OM DAG 1 </b><a class="embeddedlink" href="http://politiken.dk/kultur/kunst/ECE2656777/jagten-paa-verdens-vildeste-kunst-er-i-gang-i-venedig/">Jagten på verdens vildeste 
kunst er i gang i Venedig</a></p><p>
Vi står lidt og er stille. Jeg gør mit bedste for at få dybsindige 
associationer om krop og hud og den moderne, kemisk inficerede verden, men 
det er ikke det store, jeg får ud af det. 
</p><p>
»Jeg synes, det er mere interessant at betragte den 9-årige reje, jeg har 
hjemme i mit akvarium«, siger en af de andre. 
</p><p>
Her skal det lige nævnes, at biennalen i Venedig endnu ikke er åbnet for det 
brede publikum. Det sker først lørdag. Så jeg går rundt og mænger mig med 
gallerister, kunstsamlere, kuratorer, museumsfolk, kunstanmeldere og andre 
typer, der har fået lov til at suge biennalen i sig uden at blive generet af 
almindelige mennesker. 
</p><p>
Her er desuden en masse kunstnere. 
</p><h3>
»Det er kunst«
</h3><p>
Tyskerne har reserveret deres pavillon til fotografiet – eller noget, der er i 
familie med fotografiet. De har skudt en ekstra etage ind i det centrale, 
højloftede rum. 
</p><p>
I underetagen sender <i>cutting edge-</i> videokunstneren Hito Steyerl et sæt 
tvillinger ind i et hyperrealistisk videospil og fortæller med imponerende 
digital fingerfærdighed en historie om en tid – vor tid – hvor temmelig 
meget foregår på nettet. 
</p><p>
På øverste etage har den yngre fotograf Tobias Zielony hængt billeder af 
afrikanske flygtninge op på væggen. 
</p><p>
Fotografierne virker ikke særlig kunstfærdige eller teknisk avancerede. De 
ligner næsten pressefotos, men så alligevel ikke. Dramaet mangler. Her er 
ingen kæntrede både i Middelhavet. Sensationen er pillet ud af og erstattet 
af noget mere stilfærdigt. 
</p><p>
»Jeg ser ikke på rejsen, på flugten fra Afrika til Europa, men på det, der 
befinder sig i hver sin ende af rejsen«, siger Tobias Zielony, som jeg får 
en snak med. 
</p><p><b class="ext-link">LÆS OM DAG 2:</b><a class="embeddedlink" href="http://politiken.dk/kultur/kunst/ECE2659217/fiasko-i-venedig-biennalen-er-ikke-ligefrem-et-sted-for-cutting-edge/">Fiasko i Venedig: »Biennalen 
er ikke ligefrem et sted for cutting edge«</a></p><p>
Han fortæller, at flygtninge i Tyskland anbringes i lejre med forbud mod at 
rejse mere end 25 kilometer væk. Nogle af dem drager alligevel ind til de 
store byer – München, Hamburg, Berlin – og bliver aktivister. De råber op om 
deres uafklarede situation. 
</p><p>
»De føler, at myndighederne forsøger at gøre livet så surt for dem, at de af 
sig selv forlader landet. Se for eksempel den her fyr på taget af en besat 
skole i Berlin. Flygtningene boede under taget. Og ham her truede med at 
springe ned«. 
</p><p><i class=" bl-elem">Anstrenger du dig for, at det ikke skal ligne kunst?</i></p><p>
»Det er kunst«, siger han med eftertryk. 
</p><p>
»Men jeg er optaget af, hvordan jeg kan tage dokumentariske billeder af 
flygtninge på en måde, så de ikke fremstilles som ofre. Jeg prøver at få 
folk væk fra den tankegang, at flygtninge er folk uden ansigt og historie«. 
</p><p><span class="img-contimg-fl-center"><img class="image inlineLightBox" src="http://multimedia.pol.dk/archive/00934/Venedig_Kunst_934808x.jpg" alt="" border="0"/><span class="caption"><span class="f-img-caption">cigaret. 
</span>Veteranen Sarah Lucas udstiller i den britiske pavilion. Politikens udsendte er ikke synderligt imponeret.</span></span></p><h3>
Kunsten som talerør 
</h3><p>
Zielony får skribenter til at skrive flygtningenes historier og får dem bragt 
i afrikanske medier. Der hænger en del eksempler her i rummet. Historierne 
er illustreret med Tobias Zielonys billeder. 
</p><p>
»Af og til spørger folk, hvorfor jeg kun viser mine billeder for rige hvide 
mennesker på gallerierne. Men jeg bringer dem jo også i aviser og blade i 
Afrika. Der er brug for mere information i begge ender. Og for mig er 
kunsten den bedste måde at få det her budskab ud på«, siger han. 
</p><p>
Jeg siger tak, forlader Tyskland og æder mig beslutsomt gennem Norge, 
Tjekkiet, Australien og USA uden at få fornemmelsen af at stå over for noget 
af den skelsættende og sindsoprivende kunst, som jeg er taget til Venedig 
for at finde. 
</p><p>
Uden for den britiske pavillon hamrer en muskuløs kvinde løs på et trommesæt. 
Indenfor udstiller veteranen Sarah Lucas i lokaler, der er malet skriggule. 
Her er store, sære og ligeledes gule figurer blandet med naturtro 
menneskelige underkroppe, som alle har fået stukket en cigaret i røv eller 
vagina. 
</p><p class=" bl-elem">
God gammeldags kunst. 
</p>	
</div>

</div></body></html>
