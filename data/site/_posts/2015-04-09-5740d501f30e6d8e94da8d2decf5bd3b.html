---
layout:     post
title: 	    "Kim Skotte: Danmarks internationale filmfestival satser dansk"
post_author:	    
post_date:	    Thu, 09 Apr 2015 16:12:44 +0200
post_site:	    politiken.dk 
post_link:	    http://politiken.dk/kultur/filmogtv/ECE2621410/kim-skotte-danmarks-internationale-filmfestival-satser-dansk/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Når der er filmfestival i byen, er det en lejlighed til at smække vinduet op 
for den store, vide verden. Det er muligheden for det lange udsyn og det 
anderledes indblik. 
</p><p>
Chancen for at præsentere de små perler og ofte mildest talt uslebne diamanter 
og rent ud tvivlsomme forslag, som af mange forskellige grunde flyver uden 
om eller under den etablerede biografdistributions radar. 
</p><div class="art-quote article-box">
<p class="quote"/>
<blockquote>
<p class="quote-txt">
Et demonstrativt fokus på ny dansk film
</p>
</blockquote>
</div><p/><p>
Det er normalt ikke tiden til at vende blikket indad. Så meget desto mere 
opsigtsvækkende, at CPH PIX denne gang har valgt at sætte et demonstrativt 
fokus på ny dansk film. 
</p><p>
For netop som der i nogen tid er blevet sukket og stønnet over manglen på 
opfindsomhed i dansk film, pibler det frem nedefra. Med små letfodede 
produktioner lavet inden for det normale støttesystems rækkevidde og ikke 
mindst med film, som bare er blevet lavet, fordi stædig vilje til at 
formulere sin vision har insisteret. 
</p><p>
Det gælder fra det yngste filmskoletalent til Christian Braad Thomsen og hans 
’Fassbinder: At elske uden at kræve’. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/ibyen/_film/ECE2618162/kim-skotte-det-skal-du-se-paa-cph-pix/">Kim Skotte: Det skal du se på 
CPH PIX</a></p><p>
Hvis viljen og dumdristigheden er der, er der teknologiske muligheder for at 
lave de billige film, der fint på egne præmisser kan hamle op med de store 
og dyre, hvis ideen og talentet er til stede. At påstå, at begge dele er 
tilfældet, er en markant udmelding. 
</p><p>
Som CPH PIX følger til dørs ved at udtage ikke mindre end 3 danske film ud af 
i alt 10 film i sin hovedkonkurrence, der er reserveret nye talenter. 
</p><p>
Vil dokumentaristen Jeppe Røndes spillefilmdebut – og åbningsfilm på årets 
festival – ’Bridgend’ om en selvmordsepidemi i Wales stå distancen? Vil 
Thomas Daneskovs håndrullede ’Eliten’ om en gruppe unge aspirerende 
kunstnere? 
</p><p>
Og hvad med Anna Sofie Hartmann? Som er blevet uddannet på filmskolen i 
Berlin, men lader sin første film udspille sig herhjemme i Nakskov, hvor 
gymnasieeleven Sara forelsker sig i sin kvindelige lærer. 
</p><p>
Når CPH PIX i den grad sætter spotlyset på talentet i dansk film med en hel 
stribe visninger festivalen igennem af ovennævnte film samt bl.a. ’Dark 
Samurai’, ’Movie Battle’ og ’Backgammon’ er det ikke bare en konstatering, 
men en påstand. 
</p><p>
Hvis 2015 virkelig bliver et år, der markerer en slags ny begyndelse for dansk 
film, vil PIX fremstå som en visionær festival. Bliver den danske satsning 
en fis i en hornlygte, forholder sagen sig selvfølgelig anderledes! 
</p><p><b class="ext-link">LÆS OGSÅ</b><a class="embeddedlink" href="http://politiken.dk/ibyen/_film/ECE2619603/film-om-mystiske-ungdoms-selvmord-i-wales-aabner-cph-pix-i-dag/">Film om mystiske 
ungdoms-selvmord i Wales åbner CPH PIX</a></p><p>
Men det virker, som om påstanden har god vind i ryggen. 
</p><p>
I det hele taget ligner den syvende PIX-festival en filmfestival, der har 
fundet sin form og facon for alvor. Programmet er blevet trimmet de senere 
år og fremstår nu både mere appetitligt og overskueligt uden at have givet 
afkald på sin grundlæggende ret til at komme helt ud i hjørnerne. 
</p><p>
CPH PIX har sine rødder i den noget umage sammenlægning af NatFilm Festivalen 
og Copenhagen International Film Festival. I lang tid gik man så godt man 
kunne på to meget forskellige ben. Dybest set har man ikke ændret vildt og 
vanvittigt på indholdets principielle sammensætning, men med den etablerede 
talentkonkurrence og et mere målrettet program har man opnået en fornemmelse 
for balance, man tidligere ledte forgæves efter. 
</p><p>
PIX virker simpelthen mere kurateret end tidligere. Stadig bredtfavnende, men 
ikke altfavnende, trimmet ikke strømlinet. 
</p><p class=" bl-elem">
Da man i sin tid søsatte Ciff, skete det med den noget bizarre begrundelse, at 
en by af Københavns størrelse ikke kunne leve uden en international 
filmfestival med rød løber og hele svineriet. Det er naturligvis noget 
vrøvl. Masser af store kulturbyer lever fint uden. Men det tjener CPH PIX 
til ære, at man har opnået en position i årets kulturkalender, der måske nok 
er mindre dagsordensættende end CPH:DOX, men ikke mindre selvfølgelig. 
</p>	
</div>

</div></body></html>
