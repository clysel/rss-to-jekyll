---
layout:     post
title: 	    "Inbicon lægger data frem: Så effektiv er vores bioethanol-proces "
post_author:	    Sanne Wittrup
post_date:	    Thu, 26 Mar 2015 05:16:10 +0000
post_site:	    ing.dk 
post_link:	    http://ing.dk/artikel/inbicon-laegger-data-frem-saa-effektiv-er-vores-bioethanol-proces-175036
---
<html><body><div><section class="body"><p>Efter flere år med relativt lav profil offentliggør Dong Energy nu en samlet <a href="http://assets.dongenergy.com/DONGEnergyDocuments/Inbic/Status%20for%20the%20Inbicon%20technology%20by%20end%20of%202014.pdf">oversigt </a>over Inbicon-teknologien og dens effektivitet – målt hen over efteråret 2014 efter flere ombygninger af forsøgsanlægget i Kalundborg, som i dag er sat i bero.</p>
			
			<p>Inbicon er nøgleteknologi i det planlagte bioraffinaderi i Maabjerg ved Holstebro, som de seneste dage har fået opbakning af såvel SF som Det nationale Bioøkonomi-panel, som begge anbefaler igangsætning af bioraffinaderier og tilsætning af 2,5 pct. avanceret bioethanol til danskernes benzin for at sikre en efterspørgsel.</p>
			
			<p><figure class="plugin right zoomable"><img data-original-image="http://ing.dk/sites/ing/files/figur_inbicon.jpg" src="http://ing.dk/sites/ing/files/styles/w1120_media_right/public/figur_inbicon.jpg?itok=uJoOxYG0" alt=""/><figcaption> Masse- og energibalance for Inbicons bioethanol-anlæg ultimo 2014. Samlet set er energieffektiviteten 69 pct. Kilde: Dong Energy. </figcaption></figure></p>
			<p>Målingerne på Inbicon-anlægget er blevet kontrolleret af Cowi – på vegne af Maabjerg Energy Concept-konsortiet (MEC) – og de viser, at for hver ton halm (17,7 GJ) , man putter ind i processen + damp fra et tilknyttet kraftværk (4,2 GJ)  får man 17,5 GJ eller 69 pct. ud igen i form af ethanol (brændstof) vinasse (halmens næringssalte som returneres som gødning), lignin (brændsel i kraftværket) og biogas fra afgasning af processens spildevand.</p>
			<h2>Dong godt tilfreds</h2>
			<p>»Vi er godt tilfredse med målingerne, som viser resultatet af optimering og forenkling af processen. Vi bruger kun damp, enzymer og avancerede gær-typer til processen og kan se – når vi er ude i verden – at vi kan producere 2. generations bioethanol til en konkurrencedygtigt pris«, siger direktør for Dong Energy New Bio Solutions, Henrik Maimann.</p>
			
			<p>Maimann vil dog ikke give et bud på en konkret pris pr liter eller kg:</p>
			<p>»Det afhænger – ud over byggeomkostningerne - både af biomassens pris og af elprisen i det pågældende område,« siger han og henviser til MEC for en konkret pris på bioethanol fra Maabjerg Energy Koncept.</p>
			<p>MEC har længe lovet en ny status-rapport for projektet og dets økonomi, men meddelte så sent som 25. februar, at man var ’i tæt dialog med staten’ om rammebetingelserne, og at man derfor ville afvente resultatet af disse forhandlinger.  Derfor er der endnu ikke nye tal at få.</p>
			<h2>231 kg pr. ton halm</h2>
			<p>Dong Energys rapport viser endvidere, at hvad angår bioethanol-udbyttet ligger det på 231 kilo ethanol pr ton halm (beregnet som halm med 100 pct. tørstof), 374 kg lignin og 80 kilo vinasse.</p>
			<p>Til sammenligning oplyste Inbicon tilbage i 2011, at man med teknologien dengang kunne producere 130 kg ethanol, 505 kg melasse (sukkermasse) og 373 kg tørret fibermasse, lignin, der kan anvendes som brændsel. Disse beregninger tog dog udgangspunkt i  ’almindelig halm’ med kun 86 pct. tørstof).</p>
			<p>Det er især anvendelsen af en ny gærtype, som betyder, at man nu kan omdanne begge sukkerarter i halmen (C5 og C6 ) til sprit, der har øget ethanol-udbyttet så markant fra 2011 til nu.</p>
			
			<p>»Man kan populært sagt sige, at vi med de nye gærtyper kan ændret fordelingen mellem de produkter, som kommer ud af halmen. Vi vælger at producere mere ethanol pr. ton halm, fordi det giver den bedste pris,« siger direktør for Inbicon, Jan Larsen og tilføjer, at man også kan vælge af bruge mere simple gærtyper og så få mere melasse til biogas ud af processen.</p>
			<p>Maimann peger også på, at fordi man udelukkende anvender damp i forbehandling af halmen – modsat andre koncepter, der bruger syre – så indeholder restproduktet lignin meget lidt svovl, hvilket er en stor fordel for kraftværkerne, der skal anvendes brændslet.</p>
			<h2>Jord og sand skal væk</h2>
			<p>En meget konkret, teknisk udfordring har ifølge teknisk direktør for Inbicon Jan Larsen været at få siet og sorteret jord, sand og småsten fra halmen inden processen:</p>
			<p>»Sand og jord sled maskinerne, pumper og pakninger op på kort tid, så det var rigtig vigtigt for anlæggets performance og levetid og dermed økonomi i processen at få klaret den side af sagen også,« siger han.</p>
			<p>Inbicon har også fået beregnet drivhusgasreduktionen ved 1 liter ethanol i forhold til fossile brændsler. Beregningerne er udført af tyske DBFZ, som via en livscyklusberegning er kommet frem til en reduktion af drivhusgasudledningen på over 80 pct. Fra kornet sås, og halmen høstes, til ethanol’en kommer ud fra anlægget.</p>
			<p>Resultatet skal sammenholdes med EU's krav til drivhusgasreduktionen fra biobrændstoffer, som er på mere end 50 pct. i 2017 og mere end 60 pct. i  2018.</p>
			<h2>Bruger for meget biomasse</h2>
			<p>Energiprofessor Brian Vad Mathiesen fra Aalborg Universitet - som i det store <a href="http://www.ceesa.plan.aau.dk/digitalAssets/32/32645_ceesa-faktaark.pdf">Ceesa-projekt </a>tidligere har kigget på teknologier til fremstilling af transportbrændsel fra biomasse - anerkender, at Inbicon-teknologien er blevet mere effektiv via de nye gærtyper:</p>
			<p>»Men omdannelse af biomasse til bioethanol er ikke den mest effektive måde at bruge biomasse i transportsektoren på,« siger han og tilføjer, at dét fremlagde han og kollegerne allerede for daværende minister Martin Lidegaard i 2011.</p>
			
			<p>Han mener, at biomasse bliver så sparsom en ressource, at vi generelt må prioritere teknologier, der kan booste biomassen med brint fra vindmøllerne og dermed samlet set få mere brændstof ud af 1 ton halm. Det kan teknologier, hvor man forgasser biomassen - men det kan man ikke med fermenteringsteknologier.</p>
			<p>»Dermed være ikke sagt, at man ikke kan bruge bioethanol-teknologien til mindre og afgrænsede brændstofbehov i transportsektoren,«, siger han.</p>
			<p>Brian Vad har beregnet, at de 1,5 mio, ton ’overskudshalm,' som det bio-økonomiske panel i går foreslog at anvende til biobrændstof, vil kunne give 8,38 PJ bioethanol med Inbicon-teknologien.</p>
			
			<p>Til sammenligning anvender hele transportsektoren i dag 230 PJ brændstof, hvoraf de 60 PJ er benzin.</p>
			<h2>Vil gerne i gang i DK</h2>
			<p>Rent forretningsmæssigt er Inbicon - som vil levere teknologi til bioethanolfabrikker rundt om  i verden – for tiden ramt af de lave oliepriser, forklarer Maimann.</p>
			<p>»Bioethanol er ikke direkte linket på olieprisen, men den lave oliepris giver en bekymring i markedet, som bremser mange projekter,« siger han.</p>
			<p>Han tilføjer, at man til gengæld ser andre projekter spire i de tidligere østlande, hvor man har et stort biomasseoverskud.</p>
			<p>»Men vi vil selvfølgelig rigtig gerne i gang i Danmark med Maabjerg-anlægget og demonstrere teknologien fuldskala hér. Så derfor er vi rigtig glade for SFs udmelding om et nationalt krav til iblanding,« siger Henrik Maimann.</p>
		</section></div></body></html>
