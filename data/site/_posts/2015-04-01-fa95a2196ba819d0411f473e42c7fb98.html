---
layout:     post
title: 	    "Professor skal gøre Kina mere grønt "
post_author:	    
post_date:	    Wed, 01 Apr 2015 15:46:24 +0200
post_site:	    politiken.dk 
post_link:	    http://politiken.dk/oekonomi/2050/klima/ECE2613129/professor-skal-goere-kina-mere-groent/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Det var en søndag først i marts, at en lille gruppe borgere demonstrerede i 
Xi’an, der er provinshovedstad i Shaanxi. 
</p><p>
En provins, der er kendt for sin hær af terrakottasoldater, kulminer og massiv 
luftforurening. Flere i den lille gruppe gik med ansigtsmasker og bannere, 
hvor der blandt andet stod, at »luftforurening er årsag til kræft og 
skadelig for alle«. 
</p><p>
Det lyder måske som en noget tam demonstration. Ikke i Kina. To personer blev 
anholdt. Den ene en 50-årig mand og den anden en kvinde, der underviser på 
et lokalt universitet, og som var med til at arrangere demonstrationen. 
</p><p>
To dage forinden havde præsident Xi Jinping lovet de 1,35 milliarder kinesere 
at bekæmpe forurening og straffe dem, der måtte overtræde landets miljølove: 
</p><p>
»Vi vil uden undtagelser, og med jernhånd, straffe alle, der ødelægger miljøet 
eller vor økologi«, sagde han. 
</p><p>
Om lørdagen havde Chen Jining, Kinas nye miljøminister, lovet at inddrage 
borgerne i kampen for et bedre miljø og at gå efter forurenere »med 
jerntænder«. 
</p><p>
Det hele skete, samtidig med at myndighederne censurerede og fjernede <a target="_blank" href="http://politiken.dk/magasinet/feature/ECE2575953/mor-til-baby-snyder-censuren-i-kina-med-200-millioner-seere-til-smog-film/">en 
kritisk miljøfilm</a>, den 39-årige journalist Chai Jing havde lavet og 
lagt på internettet, hvor den fik mindst 200 millioner klik. 
</p><p>
Så hvad er det egentlig, Kommunistpartiet bekæmper? Er de mest interesseret i 
at lukke munden på kritiske kinesere eller at løse problemerne med den 
voldsomme forurening? 
</p><p>
Partiet påstår selvfølgelig, at det handler om forureningen. Og den rigtige 
mand til jobbet er Kinas nye miljøminister, den 51-årige Chen Jining. 
</p><h3>
»Krig« mod forurening 
</h3><p>
Han blev udnævnt, et år efter at Kina »erklærede krig« mod forurening. En 
erklæring, kritikerne siger kommer alt for sent. 
</p><p>
Chen overtager posten efter Zhou Shengxian, hvis største præstation var en 
nærmest konstant strøm af skandaler, der involverede alt fra kemiske udslip 
over giftig ris til floder fyldt med døde grise. Ministeriet blev kendt for 
at dække over miljøsyndere. Da Zhou i marts trak sig tilbage, var 
forureningen værre, end da han overtog det. 
</p><p>
Men det er også et af Kinas svageste ministerier, som Chen Jining overtager. 
Budgettet er lille. Det samme er beføjelserne. 1. januar trådte en ny 
miljølov i kraft, som åbner mulighed for flere miljøretssager og straffe til 
eksempelvis lokale ledere, der overtræder lovgivningen. Måske kan loven give 
ministeriet mere styrke. 
</p><p>
Chen Jining ved, hvad han taler om. Han har forsket i miljøspørgsmål og var 
indtil sin udnævnelse leder af det store Tsinghua Universitet i Beijing. Men 
det er også hans problem, siger analytikere. 
</p><h3>
Ingen politisk erfaring 
</h3><p>
Chen Jining har ingen politisk erfaring. Han kender ikke etpartistaten 
indefra. Men hvis han forstår at sætte sig igennem i det taktiske spil i 
ministeriet, kan det vise sig at være hans styrke, at han kommer uplettet 
ind i ministeriet udefra. 
</p><p>
Advokat Gao Shangtao, der har specialiseret sig i miljøsager, tror, at Chen 
Jinings professionelle baggrund som miljøforsker er en stor fordel. 
</p><p>
»Se på de almindelige partiembedsmænd. Langt de fleste er mest optagede af 
deres politiske karriere. I mange år har det at være politiker betydet, at 
man allierer sig med med interessegrupper. Chen Jining er mere en 
intellektuel. Han vil være mindre involveret i de grupper«, siger han. 
</p><p>
Feng Yongfeng fra miljøorganisationen Naturens Universitet tror ikke, at 
ministerens baggrund nødvendigvis vil spille en rolle: 
</p><p>
»Det vigtigste er, at offentligheden bliver inddraget. Hvis han formår at 
inddrage befolkningen, er hans professionelle baggrund ligegyldig«. 
</p><p>
Miljøorganisationerne er skeptiske over for løftet om, at han vil gøre noget 
ved miljøet: 
</p><p>
»Vi har hørt så mange løfter gennem årene. Alle politikere kommer med løfter, 
smukke løfter, men de fleste af dem er løgne«, siger Feng Yongfeng. 
</p><p>
Men Chen Jining kan være heldig. Den økonomiske vækst daler, så den voldsomme 
industrialisering og de alvorlige miljøproblemer aftager. 
</p><p class=" bl-elem">
»Vi må vente og se, hvad der sker. Men det er umuligt for en enkelt minister 
at skabe bedre miljøbeskyttelse«, siger Gao Shangtao. 
</p>	
</div>
</div></body></html>
