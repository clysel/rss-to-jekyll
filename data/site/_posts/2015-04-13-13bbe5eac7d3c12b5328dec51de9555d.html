---
layout:     post
title: 	    "Eksperter udtaler sig ofte om emner der er uden for deres område"
post_author:	    
post_date:	    Mon, 13 Apr 2015 06:15:32 +0200
post_site:	    politiken.dk 
post_link:	    http://politiken.dk/kultur/medier/ECE2625282/eksperter-udtaler-sig-ofte-om-emner-der-er-uden-for-deres-omraade/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Medierne er fyldt med eksperter. De perspektiver, analyserer, vurderer og 
kommenterer alt fra kommunale besparelser til kongehuset og hjælper spalte 
efter spalte med at skabe mere overblik over en kaotisk verden. 
</p><p>
Hvis ellers, eksperterne ved, hvad de taler om. 
</p><p>
Men det er ikke altid tilfældet, siger hundredvis af … eksperter. 
</p><p>
I en rundspørge blandt samfundsvidenskabelige forskere i Danmark svarer 77 
procent, at de inden for det seneste år har oplevet at en dansk såkaldt 
ekspert er blevet citeret for udtalelser i nyhedsmedier, uden at vedkommende 
har haft forskningsmæssig ekspertise på området til at kunne udtale sig. 
</p><h3>
Taler udenfor ekspertise 
</h3><p>
Svaret falder i en spørgeskemaundersøgelse, som Politiken Research har sendt 
til 950 samfundsvidenskabelige forskere på seks forskellige universiteter. 
352 af dem har svaret. Og så kunne man jo fristes til at konkludere, at 
forskere ikke aner, hvad de taler om. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/medier/ECE2625355/eksperter-dumper-eksperter/">Eksperter dumper eksperter</a></p><p>
Det ville bare være forkert, anfører professor Erik Albæk fra Syddansk 
Universitet, der rent faktisk har forsket i mediernes brug af eksperter. 
</p><p>
»Langt de fleste forskere, der udtaler sig i medier, udtaler sig om ting, de 
ikke direkte har forsket i. Journalister henvender sig ofte for at få 
perspektiveret en aktuel sag, så hvis du er forvaltningsforsker, kan du godt 
lave en kvalificeret vurdering en aktuel sag i Kirkeministeriet, selv om du 
ikke har forsket i Kirkeministeriet«, siger han 
</p><p>
»Det er lidt træls for din historie. Hahahahaha«. 
</p><p><i class=" bl-elem">Men omvendt svarer kun 8,5 procent at de selv har udtalt sig om noget uden 
for deres forskningsmæssige ekspertise. </i></p><div class="art-quote article-box">
<p class="quote"/>
<blockquote>
<p class="quote-txt">
Det virker vildt provokerende, når en kollega udtaler sig om noget, han ikke 
har forstand på
</p>
<p class="sender">
Erik Albæk, professor 
</p>
</blockquote>
</div><p>
»Ja, og begge dele kan ikke passe på samme tid«, siger Erik Albæk.</p><p>
»Her er min tolkning: Det virker vildt provokerende, når en kollega udtaler 
sig om noget, han ikke har forstand på, og det kommer til at fylde mere i 
forskerens hoved, end virkeligheden egentlig berettiger«, siger han. 
</p><p>
»For der <i>er </i>forskere, der udtaler sig uden for deres faglige 
ekspertise, og det er et kæmpestort problem. Universiteterne er alt, alt for 
dårlige til at tage fat om det her – og det er især et problem på det 
samfundsvidenskabelige område«. 
</p><h3>
Antallet af eksperter er eksploderet 
</h3><p>
Kigger man – som Erik Albæk – pressehistorisk på sagen, vil man opdage, at 
antallet af eksperter er eksploderet i medierne. For 50 år siden fandt kun 
få forskere vej til aviserne, og de var oftest fra tekniske eller 
sundhedsfaglige områder og talte om forskningsresultater og nye fremskridt. 
</p><p>
I dag har vi et helt andet billede: Nu er det især de samfundsvidenskabelige 
forskere, der optræder i medierne, fortæller Erik Albæk. 
</p><p>
»Journalistikken har ændret sig til at være mere fortolkende og analyserende, 
og man har brug for at få en ekspertvurdering af, hvad der foregår i 
aktuelle sager. Ekspertkilden er den oplagte aktør, fordi eksperten per 
definition ikke er del af den konflikt, der udspiller sig i nyhedshistorien, 
og derfor er brugen af ekspertkilder steget fuldstændig sindssygt«. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/medier/ECE1706655/df-vil-lovgive-om-mediers-brug-af-eksperter/">DF vil lovgive om mediers brug 
af eksperter</a></p><p>
Fra 1961-2001 syvdobledes antallet af forskningskilder i de tre største danske 
aviser, viser hans forskning. Korrigerer man for, at aviserne er vokset, 
svarer det stadig til en tredobling. 
</p><p>
Tilbage står spørgsmålet: Hvornår bør man som forsker holde mund. 
</p><p>
Den grænse kan ikke trækkes generelt og præcist, siger Erik Albæk, og derfor 
bør også medierne se indad: 
</p><p>
»Journalister er præget af for stor ærefrygt og stiller sjældent kritiske 
spørgsmål til forskerne. Alle andre kilder er I på vagt overfor, men når det 
er en professor, man ringer til, falder paraderne«. 
</p><h3>
Banaliteter i bunkevis 
</h3><p>
Professor Jørgen Grønnegård Christensen fra Aarhus Universitet har tidligere 
taget debatten op i en kronik i Jyllands-Posten. Her kritiserede han – 
sammen med sin kollega Poul Erik Mouritzen - forskere, der indtager en form 
for dommerrolle i medierne og dermed bliver debattører iklædt forskerkappe. 
</p><p>
Han genkender udmærket billedet af forskere, der breder sig langt ud over 
deres faglighed, når de optræder i medierne. 
</p><p>
»Det betyder, at nogle forskere kan tillægge sig selv en autoritet, der er 
tynd – eller endda falsk – og på den måde er de med til at undergrave 
standen. For læsere, lyttere og seere kan det være svært at sondre mellem, 
hvornår den pågældende taler på basis af viden, og hvornår det er politiske 
vurderinger«, siger Jørgen Grønnegård Christensen, der i dag er professor 
emeritus – altså pensioneret – og her optræder som debattør, ikke forsker. 
</p><p>
Indimellem undrer Jørgen Grønnegård Christensen sig over, hvorfor medierne 
overhovedet søger et ekspertudsagn, når de har lavet en velunderbygget 
historie – hvorfor ikke lade de nøgne facts stå, spørger han. Omvendt synes 
han ofte, at tynde historier kan kendes på allerede på overskriften, der tit 
begynder ’Ekspert:’ efterfulgt af banaliteter 
</p><p>
»Men det er utrolig svært at sige, hvornår man bør holde sin mund«, siger han. 
</p><p>
»Forskere og forskere imellem kan vi indimellem trække på smilebåndet, når den 
ene eller anden har ytret sig. Og der er bestemt nogle, der har sværere end 
andre ved at administrere det«. 
</p><p>
Navne vil han dog ikke nævne. 
</p><h3>
Eksperter løfter viden 
</h3><p>
En af de samfundsvidenskabelige eksperter, der bliver brugt flittigt i 
medierne er Roger Buch, der er forskningschef ved Danmarks Medie- og 
Journalisthøjskole. Søger man på hans navn i mediedatabasen Infomedia, 
dukker der 377 journalistiske historier frem alene fra 2015. I tallet er der 
ikke taget højde for dubletter, så hvis det samme telegram bringes i syv 
lokalaviser og på deres netaviser, tæller det for 14 hits. Roger Buch 
optræder både som forvaltningsforsker, valgforsker, kommunalforsker, 
partiforsker og medieforsker. 
</p><p>
De mange kasketter skyldes, at han har bredt sig over en række forskellige 
områder i sine 22 år i forskningsverdenen, siger han og fortæller, at han 
ser det som forskerens forpligtelse at bidrage til den offentlige debat. 
</p><p>
»Jeg bliver ofte spurgt om ting, som ingen har forsket i. Den anden dag 
fortalte en journalist om en specifik kommune, hvor man havde slukket 
halvdelen af springvandene i byen, og spurgte, om det var udtryk for noget 
generelt «, siger han. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/debat/debatindlaeg/ECE2351439/naser-khader-er-da-ikke-ekspert-men-en-partskilde/">Naser Khader er da ikke 
ekspert, men en partskilde</a></p><p>
»Og til det kunne jeg kun sige: »Det findes der ingen forskning på«. Men jeg 
kan perspektivere det, og sige, at kommunerne har gennemført besparelser 
gennem de sidste 30 år, hvor skattetrykket har været det samme. og hvor 
krisen siden 2008 har sat ekstra tryk på. På det symbolske plan kan man 
derfor se eksemplet med springvandene som et udtryk for desperation over, at 
det er svært at spare mere«. 
</p><p>
Dét, mener Roger Buch, er et godt forskersvar, for læserne af den historie 
bliver nu klogere på den kommunale virkelighed - ud fra en »kuriøs, næsten 
latterlig, lille historie«, som han siger. 
</p><h3>
Lektor eller ekstern lektor 
</h3><p>
Man skal dog ikke nødvendigvis være forsker på en højere læreanstalt for at 
optræde som ekspert i medierne. I Politikens rundspørge blandt 
samfundsforskerne retter flere kritik mod at folk fra politiske tænketanke 
får lov at optræde som eksperter – ligesom en enkelt peger på, at 
journalister tilsyneladende ikke forstår forskellen på en lektor og en 
ekstern lektor. 
</p><p>
Men man kan sagtens være en kvalificeret ekspert, selv om man ikke forsker på 
et unversitet, mener historiker Lars Hovbakke Sørensen, der netop er ekstern 
lektor på Københavns Universitet og flittigt brugt ekspert. Han udtaler sig 
om kongehuset, europæiske forhold, Norden, sammenligner lande og virker som 
politisk kommentator. 
</p><p>
I år er Lars Hovbakke Sørensen kommet med ekspertudtalelser om alt 
fra juraen i prins Joachims salg af Schackenborg over politikernes forslag 
om forhøje fartgrænsen (det er »ren valgkamp«), til danskernes forhold til 
deres møntfod, kronen, før og nu. Alt sammen udtalelser, som han kan stå 
helt inde for. 
</p><p>
»Jeg siger konsekvent nej til ting, jeg ikke ved noget om«, fortæller han. 
</p><p>
»Journalisterne vender tilbage til de eksperter, hvor de får et svar, men hvor 
vedkommende også ærligt siger, hvad de ikke ved noget om. Det er vigtigt, at 
man siger fra«. 
</p><p><i class=" bl-elem">Men hvordan ved du så meget?</i></p><p>
»Eksperter er forskellige. Nogle har læst mere, arbejdet mere, sat sig ind i 
mere, arbejdet bredere og skrevet flere forskellige bøger. Min seneste bog 
er en danmarkshistorie. Det var et kæmpe researcharbejde, men det har givet 
mig en uvurderlig viden om dansk, nordisk og europæisk historie«, siger han. 
</p><p>
At han for eksempel kan udbrede sig om danskernes forhold til kronen før og nu 
skyldes, at han kender til Eurodebatten i 1992 – og at han samtidig gennem 
»systematisk gennemgang af medier hver dag«, kan danne sig et indtryk af 
dagens debat om mønter, forklarer han. 
</p><p>
Som historiker er det vigtigt at formidle bredt, for »historiefagets eneste 
berettigelse er, at historien bliver fortalt videre og brugt 
samfundsanalytisk«, lyder mantraet fra Lars Hovbakke Sørensen. 
</p><p class=" bl-elem">
»Kunsten er at at vide noget om både det aktuelle og det historiske«. 
</p>	
</div>

</div></body></html>
