---
layout:     post
title: 	    "Sorte huller sætter en bremse på stjernedannelsen"
post_author:	    Jens Ramskov
post_date:	    Sun, 29 Mar 2015 08:00:11 +0000
post_site:	    ing.dk 
post_link:	    http://ing.dk/artikel/sorte-huller-saetter-en-bremse-paa-stjernedannelsen-175064
---
<html><body><div><section class="body"><p>De supertunge sorte huller, som formodes at findes i midten af de fleste galakser, påvirker ikke kun deres nabolag, men er medvirkende til at styre stjernedannelsen i hele galaksen.</p>
			<p>Det fremgår af en artikel i denne uges udgave af Nature fra en forskningsgruppe ledet af Francesco Tombesi fra Nasas Goddard Space Flight Center i USA.</p>
			<p>Forskerne har bl.a. med ESA’s Hershcel-rumobservatorium studeret forholdene i en galakse, der indeholder et aktivt sort hul, der er i færd med at opsluge materiale i dets nærhed. Det sorte hul i Mælkevejens centrum er i sammenligning relativt passivt.</p>
			<h2>Fjerner en sol om året</h2>
			<p>Når materiale falder ind mod det sorte hul, giver det anledning til friktion, som leder til udsendelse af elektromagnetisk stråling både i form af synligt lys og røntgenstråling.</p>
			<p>Den intense stråling giver anledning til kraftige vinde med hastigheder på op til en fjerdedel af lys­hastigheden, som i nærheden af det sorte hul fjerner gasmolekyler, der svarer til dannelsen af en stjerne på størrelse med Solen om året.</p>
			<p>Vindene taber hastighed, i takt med at de blæser længere ud i galaksen, men fjerner yderligere materiale, der svarer til 800 gange Solens masse.</p>
			<p>Astronomerne har længe spekuleret i, at noget sådant kunne finde sted. Men det er første gang, de  har fået sikre observationer, der viser, hvordan et sort hul direkte sætter en dæmper på stjernedannelsen.</p>
		</section></div></body></html>
