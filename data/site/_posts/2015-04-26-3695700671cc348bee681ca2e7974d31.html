---
layout:     post
title: 	    "Blur overrumpler med vitalt comeback"
post_author:	    
post_date:	    Sun, 26 Apr 2015 11:47:08 +0200
post_site:	    politiken.dk 
post_link:	    http://politiken.dk/kultur/musik/cd-beat/ECE2643228/blur-overrumpler-med-vitalt-comeback/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4 class="">
anmeldelse </h4>
<div class="fakta-body" data-buildingblock="embedded_factboxlink">
<div class="clearfix m-top5 m-bottom5">
<img class="pol-rating-img" src="http://politiken.dk/graphics/ratings/5_hjerter_red.png" alt="Politiken synes"/>
</div>
<b>Blur</b><p>: The Magic Whip. Parlophone
</p></div>
</div><p>
Man kan godt diskutere, om det er 12 eller 16 år siden, Blur sidst udgav et 
album. 
</p><p>
Inden indspilningen af ’Think tank’ fra 2003 overhovedet kom i gang under 
Marokkos sol, havde guitaristen Graham Coxon nemlig forladt bandet – og 
overladt det til forsangeren Damon Albarns interesse for afrikansk musik og 
elektroniske vibrationer at udstikke den kreative retning for Blur. Og 
senere trække stikket helt på bandet for at hellige sig sine mange andre 
projekter. 
</p><p>
Sidst kvartetten udgav noget i deres oprindelige opstilling, var altså '13' i 
1999. Tilbage i det årti, hvor Blur skrev samfundskritiske noter ind i 
margenen på den buldrende succesbølge af vidt forskellige bands, der blev 
bundet sammen med sløjfen <i>britpop</i>. 
</p><h3>
I krig med Oasis 
</h3><p>
Dengang Blur og Oasis lå i krig på den britiske hitliste med singlerne 
’Country House’ og ’Roll With It’. Blur vandt den sommer i 1995. Men som 
Blur-bassisten Alex James siden konstaterede: 
</p><p>
»Blur vandt slaget, men tabte krigen«. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/ECE2568293/verden-ifoelge-pladeaktuelle-noel-gallagher-min-mor-ringede-og-var-virkelig-vred/">Verden ifølge pladeaktuelle 
Noel Gallagher: »Min mor ringede og var virkelig vred«</a></p><p>
I hvert fald målt på salgstal og folkelighed. Oasis blev uden diskussion det 
mest populære band af de to. Blur satte deres brede popularitet over styr i 
bestræbelserne på at blive et art rock band, man aldrig helt vidste, hvor 
man havde. 
</p><p>
Men da Blur gav afkald på de umiddelbare popmelodier, opnåede de friheden til 
at mutere i alle retninger – og til at finde sammen et nyt sted i 2009, da 
de begyndte at give koncerter igen. 
</p><h3>
Stærke sager 
</h3><p>
I en uge, hvor der har været rygter om en gendannelse af Oasis, har man dog 
svært ved at se dem rejse sig fra støvet efter Gallagher-brødrenes infight 
og udgive et stort album. Modsat Blur. 
</p><p>
Deres diagnosticerende sange og eksperimenterende forskydninger har vist sig 
langt mere interessante at vende tilbage til – og samtidig har de i 
processen revet sig fri af den fastlåste rolle som britpoppere. 
</p><div class="art-quote article-box">
<p class="quote"/>
<blockquote>
<p class="quote-txt">
Da Blur gav afkald på de umiddelbare popmelodier, opnåede de friheden 
til at mutere i alle retninger 
</p>
</blockquote>
</div><p>
Alligevel er det med overraskende vitalitet, Blur vender tilbage. På ’The 
Magic Whip’ slår de straks med fortidens hale på ’Lonesome Street’. Et 
Parklife-ekko med huggende guitarrif og gadeflabens bjæf i Albarns 
stemme.</p><p>
Men så snart forbindelsen til fortiden er genetableret, stikker det heldigvis 
af for dem med nye ideer, udforskende produktion og den slags stærke sange, 
man kun får frem, hvis man har mod på mere end at gentage sig selv. 
</p><h3>
16 år siden sidst 
</h3><p>
I dynamikken mellem de fire musikere spænder Blur fra den rislende hymne om 
Nordkoreas hovedstad på ’Pyonyang’ til den optimistiske fællessang under 
’Ong Ong’. Graham Coxon skærer kantede stykker støjgranit ud i den hårdt 
stampende ’Go Out’, plasticlyde i stærke farver bobler rundt om Damons 
Albarns naive melodi på ’Ice Cream Man’, de kravler gennem et psykedelisk 
ormehul på ’Thought I Was a Spaceman’ og finder rundt om Dave Rowntrees 
trommer og Alex James’ bas ned i et dovent reggae-groove med kurs mod 
solnedgangen på ’Ghost Ship’. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/musik/cd-beat/ECE2272982/damon-albarn-album-er-som-solstraaler-gennem-et-stoevet-timeglas/">Damon Albarn-album er som 
solstråler gennem et støvet timeglas</a></p><p>
Og lad os sige, at det er 16 år siden, at Blur udgav et album. Samlet. For 
selv om Damon Albarn med sin markerede melankoli og elektroniske aftryk fra 
andre projekter som sidste års soloalbum bestemt svinger taktstokken, er det 
i modspillet fra Coxons skæve og forvrængede guitartoner, at Blur opstår. 
</p><p>
Coxon giver Albarn et temperament, han ikke har på egen hånd. 
</p><h3>
Genopståelsen 
</h3><p>
Det er i det hele taget Coxons skyld, at ’The Magic Whip’ overhovedet ser 
dagens lys. I maj 2013 strandede Blur fem dage i Hongkong efter en aflyst 
koncert på deres asiensturné. 
</p><p>
I løbet af fem febervarme sommerdage i Hongkong indspillede Blur en lang række 
jams og løse skitser til sange. Damon Albarn var bagefter ude at sige, at 
varmen havde kvalt deres forsøg på at lave et album. Men Coxon tog sammen 
med deres gamle producer Stephen Street fat i deres <i>Hong Kong Sessions </i>og 
gravede 12 sange frem. 
</p><p>
Da Damon Albarn hørte, hvor godt det var, måtte han overgive sig og – trods 
andre projekter som en ny musical, African Express og nyt Gorillaz-album – 
rydde kalenderen til både at rejse tilbage til Hongkong for at skrive 
tekster og indspille alle vokalerne. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/musik/roskildefestival/roskildeanmeldelser/ECE2335150/en-musikalsk-odyss-fra-kongen-af-britpoppen/">En musikalsk odyssé fra kongen 
af britpoppen</a></p><p>
Rodløshed og menneskelig isolation driver gennem teksterne. Sådan som Albarn 
har drevet rundt under Hongkongs neonskilte og forsøgt at få ligningen 
mellem overbefolkning og ensomhed i den digitale tidsalder til at give 
mening. Midt i nysgerrigheden over for verden mærker man en hjemve i både 
geografisk og kulturel forstand. 
</p><p>
Hvis den ene styrke, Blur demonstrerer på ’The Magic Whip’, er evnen til at 
genopfinde sig selv musikalsk fra sang til sang, er den anden deres greb ud 
efter deres samtid. 
</p><p>
Blur brændte ud i Marokko, men er genopstået i Hongkong. De er atter en 
prisme, man kan se det moderne liv igennem.
</p><p class="art-ext-other">

</p><p class=" bl-elem"/>	
</div>

</div></body></html>
