---
layout:     post
title: 	    "Så er det atter tid til tre dages videnskabsfestival"
post_author:	    Mathias Skov Johansen
post_date:	    Thu, 23 Apr 2015 03:00:11 +0000
post_site:	    ing.dk 
post_link:	    http://ing.dk/artikel/saa-er-det-atter-tid-til-tre-dages-videnskabsfestival-175613
---
<html><body><div><section class="body">
			<p>I dag skydes Forskningens Døgn i gang med et åbnings-arrangement på Danmarks Tekniske Universitet. Den lærerige, landsdækkende festival, der siden starten i 2005 er udvidet fra ét døgn til nu tre, byder i år på mere end 300 vidt forskellige arrangementer med alt hvad det videnskabelige hjerte begærer.</p>
			<p>Listen over interessante begivenheder er selvfølgelig for omfattende til at blive opsummeret her. Derfor anbefaler vi, at du tager et kig på <a href="http://forsk.dk/">festivalens officielle side</a>, hvor alle arrangementer kan inddeles, så du hurtigt kan finde noget interessant nær dig. Her følger ikke desto mindre en med løs hånd udvalgt opremsning af nogle de diverse arrangementer, foredrag, debatter og perfomances, som du over de næste tre dage kan besøge over hele landet.</p>
			<p>I <strong>København</strong> kan både børn og voksne prøver kræfter som byplanlæggere på Vor Frue Plads i Indre By, hvor landskabsarkitekter snakker om hvordan bæredygtige byer bliver til. På pladsen vil DTU-studerende desuden underholde med spændende kemiske reaktioner i deres science show og det bliver også muligt at lære alt om tangs positive egenskaber - noget vi i Danmark har i overflod, men endnu ikke udnytter i stor grad.</p>
			<p>Rundt om hjørnet på Rådhuspladsen byder Forskertorvet på et væld af aktiviteter, hvor alle størrelser fra nanoteknologi til mælkevejs-observationer er at finde. Her kan du desuden lære et teoretisk fif eller to til, hvordan du vinder din næste dyst i sten-saks-papir.</p>
			<p>I Aalborg Universitets københavnske afdeling i Sydhavn kan du via webkamera og software få aflæst dit ansigtsudtryk, når du spiser chili, sammenligne det med 100.000 andres ansigtsreaktioner og således sammenligne din tolerance overfor stærk mad med andres. Hvis det var noget.</p>
			<p>Er du hurtig, kan du om aftenen kigge på nattehimlens objekter i Botanisk Haves gamle Observatoriebygnings flotte linsekikkert fra 1895. Dette arrangement kræver dog tilmelding, da arrangementet foregår uden for havens åbningstid.</p>
			<p>Nord for København skyder DTU i <strong>Lyngby</strong> Forskningens Døgn i gang med åbningstale af Kronprinsesse Mary. Kigger du forbi DTU Compute kan du lære om fremtidens samfund med alt hvad det måske indebærer af 3D-print, intelligente byer og mobile hjernescannere. Hør også om energilagring og hvordan blåmuslinger kan redde danske farvande fra iltsvind.</p>
			<p>På <strong>Aarhus</strong> Universitet har man fyldt auditorierne til randen med spændende oplæg. Lær om Big Datas uanede muligheder, hør hvordan kemien i sollys kan afhjælpe atmosfærens stigende CO2-mængder, opdag hvordan energirige stråler af protoner kan bekæmpe tumorer på universitetshospitalet i Skejby og hør, måske, hvornår vi finder Jordens længe eftersøgte søsterplanet.</p>
			<p>På Flyvestationen i <strong>Aalborg</strong> kan du lære alt om fly-vedligeholdelse, fly-elektronik og fly-sensorteknik. På Aalborg Universitet kan du få målt din smertetærskel og lære mere om at være forsøgsperson i videnskabens tjeneste. Du kan desuden nyde oplevelsen af ægte actionprægede forlæsninger til Science Slam, når seks forskere fra Aalborg Universitet på seks minutter, helt uden PowerPoint, indtager scenen og dyster i at præsentere deres forskning på mest fængende vis. Det foregår i universitetets nyeste bygning ved havnefronten.</p>
			<p>I <strong>Odense</strong> kan du på Syddansk Universitet smage på øl og lære om gæringsprocessor, lære at flyve med droner og oplev en vild el-racerbil, som de studerende selv har bygget. Få herefter lavet en hårprøve og find ud af om, du har for meget kviksølv i kroppen eller gå i nostalgi-mode, når historiske computere fra perioden 1968-1998 udstilles.</p>
			<p>Næsten alle arrangementer er gratis og kræver ikke forudgående tilmelding.</p>
		</section>
		  </div></body></html>
