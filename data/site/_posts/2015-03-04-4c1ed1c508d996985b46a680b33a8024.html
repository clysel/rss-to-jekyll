---
layout:     post
title: 	    "Apples betalingstjeneste er slet ikke så sikker"
post_author:	    
post_date:	    Wed, 04 Mar 2015 22:35:35 +0100
post_site:	    politiken.dk 
post_link:	    http://politiken.dk/forbrugogliv/digitalt/forbrugerelektronik/ECE2572187/apples-betalingstjeneste-er-slet-ikke-saa-sikker/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Da Apple lancerede Apple Pay sammen med de nye iPhone 6-modeller, var mange 
temmelig begejstrede. Og effekten har da også været til at føle på: Samsung 
har nu fulgt op med deres egen betalingsløsning, og Google har genoplivet 
deres. Især sikkerheds-aspektet gjorde Apple Pay interessant for mange. Men 
måske er tjenesten slet ikke så sikker, når det kommer til stykket. 
</p><p><b>Du kan registrere andres kreditkort<br/></b>Apple Pay er nemlig ikke sikret mod tyveri af det svageste led i 
sikkerhedskæden – din identitet. Systemet kan som teknologi sikre selve 
betalingen, men finder svindlere først ud af at snyde telefonen til at tro, 
at det er et svindeloffer, der sætter betalingen i gang, er der ikke så 
meget at gøre. Og det er tilsyneladende en svindelmetode, der er ved at 
brede sig. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/forbrugogliv/digitalt/forbrugerelektronik/ECE2555675/apple-indfoerer-ekstra-sikkerhedskode/">Apple indfører ekstra 
sikkerhedskode</a></p><p>
Det skriver i hvert fald The Guardian, der er kommet på sporet af 
svindelnummeret, som ifølge avisen allerede har kostet svindelofre 
millioner. Apple Pay-systemet benytter sig af fingeraftrykslæseren i de 
nyere iPhone-modeller til at bekræfte ejerens identitet. Men det er ikke 
nok. 
</p><p>
Sagen er nemlig den, at man skal registrere sine kreditkort med Apple Pay for 
at få sin telefon til at virke som erstatning for kortene. Og det er her, 
systemet har et svagt led. For når man registrerer kreditkortene, sker det 
med de samme informationer, som man f.eks. ville bruge, når man skal betale 
med kortet på nettet, samt f.eks. de sidste fire cifre af et personnummer. 
</p><h3>
Tjekker kun tyvens fingeraftryk 
</h3><p>
Det er netop den slags informationer, identitetstyve i mange år har benyttet 
sig af til at begå kreditkort-svindel med. Har man adgang til 
kreditkort-informationerne plus et personnummer, kan man altså registrere en 
anden persons kreditkort på ens iPhone og akkumulere enorme gældssummer på 
kortet. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/forbrugogliv/digitalt/forbrugerelektronik/ECE2516484/apple-barsler-med-pennestyret-og-ekstrastor-ipad/">Apple barsler med pennestyret 
og ekstrastor iPad</a></p><p>
Og fordi, ens fingeraftryk ikke er registreret til ens kreditkort, kan iPhonen 
ikke se, om kreditkort-ejeren og iPhone-ejeren er én og samme person. 
Iphonen tjekker blot fingeraftrykket på ejeren af telefonen, men hvis det er 
lykkedes ejeren at indsætte en andens kreditkort i telefonen, kan systemet 
ikke gøre noget. 
</p><p class=" bl-elem">
Apple har foreløbig kun lanceret tjenesten i USA, men en europæisk lancering – 
og en kinesisk – skulle være nært forestående. Tjenesten er blevet så stor 
en succes i USA, at Apple efter sigende forventer at lancere den i Europa 
allerede senere i år. 
</p>	
</div>
</div></body></html>
