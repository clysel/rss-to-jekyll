---
layout:     post
title: 	    "Kom tæt på jagten på elementarpartiklerne"
post_author:	    admin
post_date:	    Sun, 19 Apr 2015 14:00:10 +0000
post_site:	    ing.dk 
post_link:	    http://ing.dk/artikel/kom-taet-paa-jagten-paa-elementarpartiklerne-175467
---
<html><body><div><section class="body">
			<p><strong>PARIS</strong> Det største kernefysiske eksperiment nogensinde er Large Hadron Collider (LHC) på Cern  –  det europæiske center for partikelforskning, der sidste år fyldte 60.</p>
			<p>Jubilæet blev markeret med en udstilling på Science Museum i London, og samme udstilling kan nu ses på Palais de la découverte, der ligger lige ved foden af Champs-Élysées i Paris.</p>
			<p>Det meste af udstillingen handler om LHC-eksperimentet, der blev indviet med et fejlslagent forsøg i 2008, og som nu breder sig under den fransk-schweiziske grænse i en 27 km lang cirkelformet tunnel mellem 40 og 170 meter under jorden.</p>
			<p>Afsnittet om LHC er vist som én lang fysiktime, hvor væggene er lavet som skriblerier af tal og bogstaver på en tavle.</p>
			<p>Først kan man sætte sig i en imaginær forelæsningssal. Her er bænke og en projektor, der viser interviews med fysikere, der nu arbejder på Cern, og en skuespiller, der skal forestille en fysikprofessor, der forklarer om Peter Higgs, der sammen med en gruppe andre fysikere i 1964 forudsagde, at der måtte være en partikel og et felt, der fik de andre partikler til at akkumulere masse.</p>
			<p>Filmen tager udgangspunkt i den dag, fysikerne kunne offentliggøre, at de havde fundet ‘The Goddamn Particle’, som Higgs-partiklen oprindeligt var blevet kaldt af en forfatter, der skrev om jagten på ‘den forbandede partikel’.</p>
			<p>En forelægger ændrede det til ‘The God Particle’, fordi han mente, at en bog med den titel ville sælge bedre. Den har journalisterne siden købt. Ikke at det skulle have så meget med Gud at gøre.</p>
			<p>Dernæst kommer vi på ‘virksomhedsbesøg’ på Cern. Plancher skrevet med tusch på whiteboards forklarer om mekanikken og teorien bag kollisionen af protonerne. Her er tegninger, materialer, magneter samt en film og interviews med de fysikere, der arbejder på Cern, der skal illudere, at man vitterligt er  på besøg i de hellige haller i Cern  – en illusion, der lykkes meget godt.</p>
			<p><figure class="plugin right zoomable"><img data-original-image="http://ing.dk/sites/ing/files/3648.jpg" src="http://ing.dk/sites/ing/files/styles/w1120_media_right/public/3648.jpg?itok=B3Kcx8Pj" alt=""/><figcaption>En model af Atlas-detektoren, en af LHC’s fire detektorer, bygget af 9.500 Lego-klodser i skala 1:50. Modellen blev designet i 2011 af fysikeren Sascha Mehlhase, dengang forsker på Niels Bohr Institutet i København. (Foto: Arnaud Robin) </figcaption></figure></p>
			<h2>Den historiske baggrund</h2>
			<p>Inden man kommer så langt, vil man have set den første del af udstillingen, der fokuserer på den historiske baggrund for Cern.</p>
			<p>Her står bl.a. et glasrør som det, den franske fysiker Jean Perrin i 1895 brugte til at vise, at katodestråler var negativt ladede. Røret på udstillingen blev bygget specielt til museet her i Paris, som Jean Perrin var med til at stifte i 1937. Glasrøret lyser pink med et fluorescerende skær og må have været sensationelt for datidens museumsgæster, der jo ikke kendte til for eksempel farvefjernsyn. Jean Perrins søn, Francis, var i øvrigt sammen med sin svoger, Pierre Auger, blandt grundlæggerne af Cern.</p>
			<p>I en anden montre ved indgangen ses et tågekammer som det, den britiske fysiker Charles Wilson opfandt for godt 100 år siden. Det ledte fysikerne på sporet af partiklerne. De ioniserede partiklers spor ligner små orme, der bevæger sig hen over den fortættede damp. Kan man ikke se det tydeligt ved at stikke hovedet ind i det lille aflukke, er det forstørret på en skærm ved siden af. Den var god nok; dette var tegn på, at partiklerne findes.</p>
			<p>En noget nyere opfindelse er næste skridt i den historiske afdeling: En superledende magnet, som har været en del af den seks kilometer lange Tevatron – en partikelaccelerator på det amerikanske Fermilab. Ved hjælp af den kunne fysikerne i 1994 opdage top-kvarken, den tungeste elementarpartikel, man indtil videre kender til. Den superledende magnet er en større sag, cirka 1 meter lang og omkring 40 cm i diameter. Hundreder af dem har været brugt til Tevatronen, og magneten giver en god fornemmelse af størrelsen på konstruktioner som dem, Cern bygger.</p>
			<h2>Cern i København</h2>
			<p>Cern ligger som bekendt i Genève  – men faktisk kunne 60-års jubilaren have ligget i København.</p>
			<p>Den danske nobelprismodtager Niels Bohr ledede den teoretiske afdeling af Cern på Københavns Universitet indtil 1954. Tre år senere lukkede afdelingen i København ned og flyttede sammen med de to andre teoretiske grupper ind på universitetet i Genève.</p>
			<p>Valget af Genève blev truffet på en Unesco-konference i Firenze i 1950, og aftaledokumentet med underskrifterne hænger også på udstillingen her.</p>
			<p>En af grundene til, at valget faldt på Genève, var Schweiz’ neutrale position under Anden Verdenskrig, men Cern blev alligevel set som en medspiller i Den Kolde Krig. Alt andet lige havde et af resultaterne af partikelforskningen i 1930’erne og 1940’erne været med til at sætte en stopper for Anden Verdenskrig.</p>
			<p>Det var også som led i Den Kolde Krig, at USA i 1980’erne begyndte at bygge det, der var ment som den længste, største og hurtigste partikel­accelerator på kloden. The Superconducting Super Collider (SSC) skulle være 87 km lang og bygges under jorden i Texas. Den ville være blevet næsten tre gange så hurtig som LHC, men konstruktionen af SSC blev indstillet i 1988 af daværende præsident Bill Clinton dels på grund af stigende økonomiske omkostninger, dels med den begrundelse, at Sovjetunionen ikke længere var den samme trussel – heller ikke når det gjaldt grundforskning i kernefysik.</p>
			<p>I dag er Rusland et af de 20 lande, der bidrager økonomisk til Cern, hvor det har krævet 10.000 fysikere og ingeniører at bygge alene Large Hadron Collider, der har kostet i omegnen af 50 milliarder kroner.</p>
			<p>Udstillingens historie er selvfølgelig forsimplet i forhold til forskningen. Udstillingen er lavet for lægmand som undertegnede  – alligevel ville det have været på sin plads at åbne et lille vindue til den tvivl, der siden er blevet sået om Higgs-partiklen. Var det nu også den, man fandt, da de protonerne stødte sammen?</p>
			<p>Udstillingen fastslår det med 99,99 pct. sandsynlighed, men det har været fremme i flere medier, at ikke alle fysikere er enige om, hvad der kom ud af kollisionen. Ét kan der dog dannes konsensus om: De fandt også en masse andre partikler. Jagten på partiklerne fortsætter.</p>
			<p><em>Le Grand Collisionneur – LHC, <a href="http://www.palais-decouverte.fr/fr/accueil/">Palais de la découverte</a>, indtil 19. juli 2015. På hjemmesiden kan man i øvrigt se flere af de videoer, der også vises på udstillingen. Der er også en engelsk version.</em></p>
		</section>
		  </div></body></html>
