---
layout:     post
title: 	    "De færreste voldtægter bliver anmeldt"
post_author:	    
post_date:	    Mon, 13 Apr 2015 14:39:24 +0200
post_site:	    politiken.dk 
post_link:	    http://politiken.dk/indland/ECE2626177/de-faerreste-voldtaegter-bliver-anmeldt/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
»At klæde sig sexet er ikke kriminelt – voldtægt er!«.
</p><p>
Det budskab møder københavnere på busser, plakater og postkort overalt i byen 
i disse uger. Opråbet kommer fra Københavns Kommune, Center for Seksuelle 
Overgreb på Rigshospitalet og Københavns Politi, der vil have befolkningen 
til at forstå, at en voldtægt aldrig er selvforskyldt. Heller ikke selv om 
ofret har været fuld, flirtende eller frækt klædt på. 
</p><p>
»Der er rigtig mange af de kvinder, der kommer hos os, der stiller sig selv 
spørgsmål. De føler skyld og skam og bebrejder sig selv: ’Jeg havde nok 
taget en for kort kjole på’. ’Jeg skulle aldrig have lagt mig op i den 
seng’. Sådan bør det ikke være«, siger specialkonsulent Anne Bruun Blauert 
fra Rigshospitalets Center for Seksuelle Overgreb. 
</p><p><b class="ext-link">LÆS FIRE KVINDERS HISTORIE</b><a class="embeddedlink">Derfor anmeldte 
jeg ikke min voldtægt</a></p><p>
Årligt anmeldes rundt regnet 400 voldtægter eller voldtægtsforsøg Danmark, men 
den seneste undersøgelse fra det Kriminalpræventive Råd skønner, at der 
begås 3.600 hvert år. 
</p><p>
»Der er ingen tvivl om, at der er et stort antal kvinder, der ikke går til 
politiet med deres oplevelser. Der hersker nogle forestillinger og myter om, 
hvad det vil sige at være udsat for et seksuelt overgreb, der kan gøre det 
rigtig svært at få sagt det højt af frygt for, hvordan omverdenen vil tage 
imod det«, siger Anne Bruun Blauert.
</p><p>
I 2010 blev der lavet en undersøgelse blandt ofre for voldtægter. Hver tredje, 
der ikke havde anmeldt overgrebene, svarede, at de lod være, fordi de var 
bange eller i panik. 15 procent, fordi det var en ven eller kæreste, der 
havde begået overgrebet, og de derfor frygtede for konsekvenserne. Ni 
procent mente ikke, det ville nytte noget at anmelde, mens 12 procent følte 
skyld/skam eller mente, de selv havde lagt op til det, der var sket. »Der er 
alt for mange kvinder, der spørger sig selv ’var det min egen skyld’. Det er 
aldrig en kvindes ansvar, hvis hun bliver voldtaget«, siger Claus Juul, 
jurist hos Amnesty International. 
</p><h3>
Kræver en undersøgelse
</h3><p>
Organisationen forsøger med kampagnen ’Et ja til kaffe er ikke et ja til sex’ 
at sætte fokus på, at knap halvdelen af de sager, hvor politiet sigter en 
formodet gerningsmand, ender med at blive lukket på grund af manglende 
beviser. Det selv om der ofte er fundet fysiske tegn på vold som for 
eksempel blå mærker eller rifter.
</p><p>
»Hvis du bliver overfaldet almindeligt og kommer til politiet med et blåt øje, 
bliver din sag ikke henlagt af anklagemyndigheden med et spørgsmål om, om du 
selv var med på en slåskamp. Hvis du siger, du er blevet voldtaget, 
risikerer det at blive et spørgsmål om, om du nu har fået sagt ordentligt 
nej eller har misforstået situationen«, siger Claus Juul.
</p><p>
Amnesty Internationals mål er at få justitsminister Mette Frederiksen (S) til 
at sætte en undersøgelse af de mange henlæggelser i gang. Indtil videre har 
knap 31.000 skrevet under på, at de bakker op. 
</p><h3>
Politiet: Vi er nødt til at spørge
</h3><p>
Det har ikke været muligt at få et interview med justitsminister Mette 
Frederiksen. I en mail kalder hun voldtægt for »en af de mest forfærdelige 
og traumatiserende forbrydelser, man kan blive udsat for«. Hun mener, der er 
afgørende at sikre, at anmeldelser af voldtægt altid tages alvorligt og 
behandles grundigt af myndighederne, så offeret kan føle sig tryg, godt 
behandlet og taget seriøst: 
</p><p>
»Det er den bedste måde til at sikre, at voldtægtssager rent faktisk bliver 
anmeldt til politiet. Og dermed også, at der bliver mulighed for at 
retsforfølge og straffe gerningsmanden, hvis der er grundlag for det. Derfor 
skal vi også løbende overveje, om der er ting, der kan gøres bedre for at 
forbedre forholdene for ofre for voldtægt«, skriver hun. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/ECE2588185/ung-feminist-det-er-ret-stramt-at-vaere-kvinde-i-danmark/">Ung feminist: »Det er ret 
stramt at være kvinde i Danmark«</a></p><p>
Hos Københavns Politi appellerer vicepolitiinspektør Jens Møller Jensen til, 
at flere anmelder det, de bliver udsat for. Han understreger, at politiet 
ikke spørger til ofrenes adfærd eller påklædning for at sætte spørgsmålstegn 
ved, om de vitterligt blev voldtaget.
</p><p class=" bl-elem">
»Vi spørger, fordi det er langt bedre, at de oplysninger står i 
politirapporten, end hvis en forsvarer i retten pludselig begynder at spørge 
om det for at lede hen til, om forurettede måske selv har lagt op til 
noget«, siger han.
</p>	
</div>

</div></body></html>
