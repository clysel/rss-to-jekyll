---
layout:     post
title: 	    "Det skal du huske inden køb af 3D-printer"
post_author:	    admin
post_date:	    Sat, 28 Feb 2015 11:00:11 +0000
post_site:	    ing.dk 
post_link:	    http://ing.dk/artikel/det-skal-du-huske-inden-koeb-af-3d-printer-174383
---
<html><body><div><section class="body"><p>Kom ud i virkeligheden og se og rør ved teknologien, inden du køber. Og husk, at der skal sidde nogen foran computeren og lave de CAD-tegninger, som printeren skal fodres med.</p>
			<p>Sådan lyder nogle af de gode råd fra innovationshuset MOEF til de små og mellemstore produktionsvirksomheder, som overvejer at investere i en af de billige desktop-printere til 3D-print.</p>
			<p>For nok bliver printerne billigere og billigere i anskaffelsespris, og nok kan de blive et uvurderligt værktøj til hurtig produktudvikling og visuel kommunikation til sælgere og kunder, men som med enhver anden produktionsmaskine skal virksomheden gøre sig de rigtige overvejelser inden købet.</p>
			<p><figure class="plugin right zoomable"><img data-original-image="http://ing.dk/sites/ing/files/moef_prototype_waterwolf1.jpg" src="http://ing.dk/sites/ing/files/styles/w1120_media_right/public/moef_prototype_waterwolf1.jpg?itok=RQqsn0aM" alt=""/><figcaption>3D-printeren hos innovationshuset MOEF blev flittigt brugt under udviklingen af undervandskameraet WaterWolf. Men inden du farer ud og investerer i en af de nu prismæssigt overkommelige printere, bør du gennemtænke, om virksomheden har de nødvendige kompetencer til at tegne de 3D-modeller, den skal fodres med. (Foto: MOEF) </figcaption></figure></p>
			<p>»De her desktopprintere er rigtig billige efterhånden, men det er ikke desto mindre en strategisk beslutning, om man vil købe én. Og der er nogle kriterier, som skal være opfyldt,« lyder det fra Kristoffer Kelstrup Sabroe, partner i MOEF.</p>
			<h2>Tegninger en udfordring</h2>
			<p>For det første skal man gøre sig det klart, at de billige desktop-printere udelukkende dur til simple, grove prototyper. Mere avancerede prototyper eller deciderede produktionsemner i dyre og komplicerede materialer kræver 3D-printere i en helt anden prisklasse.</p>
			<p><aside class="plugin right box"><strong>5 gode råd fra MOEF</strong></aside></p>
			<p>Overvej følgende, inden du går ud og brænder penge af på en 3D-printer, anbefaler MOEF.</p>
			<p><strong>Research:</strong> Hvad er behovet i virksomheden? Hvad har man af ressourcer og forventninger? Luk ned for Google, og kom i stedet ud i virkeligheden og se teknologien med egne øjne.</p>
			<p><strong>Læg en strategi:</strong> Hvad skal printeren bruges til? Og hvad er målet? Hvor og hvordan skal 3D-printeren understøtte produktudviklingsprocessen? Hvem skal bruge printeren? Hvilke ressourcer skal afsættes?</p>
			<p><strong>Videndel:</strong> Sørg for, at der er opbakning til at teste 3D-printeren i forskellige sammenhænge i virksomheden. Saml f.eks. relevante medarbejdere og brainstorm på, hvad virksomheden kan få ud af en 3D-printer.</p>
			<p><strong>Test teknologien:</strong> Køb en billig, god printer og prøv den af i praksis.</p>
			<p><strong>Evaluer:</strong> Gik det som forventet? Revider strategien efter behov.
			</p>
			<p>Men som det måske allervigtigste skal man være klar over, at selv om printeren er rimelig simpel at bruge, skal den til enhver tid fodres med CAD-tegninger i 3D. Og lige netop tegningerne kan hurtigt blive en udfordring.</p>
			<p>»Hvis man i forvejen har 3D-­tegnere i huset, så er det bare med at komme i gang – det kan kun gå for langsomt. Men har man ikke det, er det primært dér, man skal gøre sig nogle overvejelser. Vil man eksempelvis ansætte sig til de kompetencer, eller vil man videreuddanne en af sine medarbejdere?,« siger Kristoffer Kelstrup Sabroe.</p>
			<p>Han er ikke selv stødt på programmer, der gør tegnedelen super brugervenlig. Ordentlige tegninger kræver tungere programmer som SolidWorks eller Inventor. Men kan man nøjes med simple, konceptuelle tegninger, er gratisprogrammer som Google SketchUp eller Tinkercad et godt sted at starte, anbefaler han.</p>
			<p>Generelt får man, hvad man betaler for, bekræfter Thomas Tønnesen fra printleverandøren Protech, som understreger, at der stadig er langt fra desktopprintere til professionelle maskiner.</p>
			<h2>Hul til nyt marked</h2>
			<p>I hans optik er de vigtigste parametre, hvad der følger med købet i form af support, teknisk knowhow, garanti og service. Men at en desktopprinter til få tusinde kroner virkelig kan speede produktudviklingstiden op, er MOEF selv et glimrende eksempel på.</p>
			<p><figure class="plugin right zoomable"><img data-original-image="http://ing.dk/sites/ing/files/moef_prototyper_waterwolf3.jpg" src="http://ing.dk/sites/ing/files/styles/w1120_media_right/public/moef_prototyper_waterwolf3.jpg?itok=Yxx06N8d" alt=""/></figure><figure class="plugin right zoomable"><img data-original-image="http://ing.dk/sites/ing/files/moef_prototype_waterwolf4.jpg" src="http://ing.dk/sites/ing/files/styles/w1120_media_right/public/moef_prototype_waterwolf4.jpg?itok=Qf61NSni" alt=""/><figcaption>3D-printede prototyper– såkaldte iterationer – var et vigtigt værktøj, da MOEF skulle udvikle sit WaterWolf-undervandskamera til lystfiskere. I alt 24 iterationer blev det til, inden det endelige design (nederst) blev valgt. </figcaption></figure></p>
			<p>Takket være et egenudviklet lyst­fiskerkamera, WaterWolf HD UW 1, der monteres direkte på fiskelinen under vandet, har det danske innovationshus åbnet dørene til et helt nyt marked, lystfiskerne, og solgt 20.000 eksemplarer i Europa på én måned. Kameraet er udtænkt af partner i MOEF Michael Trøst, der selv er ivrig lystfisker.</p>
			<p>Undervejs i udviklingsprocessen lavede MOEF mere end 24 iterationer på designet af kameraet på meget kort tid.</p>
			<p>3D-print blev brugt i alt fra konceptuelle modeller til egentlige prototyper, som lystfiskere havde med ude at teste.</p>
		</section></div></body></html>
