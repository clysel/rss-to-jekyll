---
layout:     post
title: 	    "»Det er ikke længere sexet, bare fordi det er udført med drone«"
post_author:	    71978
post_date:	    Wed, 11 Mar 2015 10:18:38 +0000
post_site:	    karriere.jobfinder.dk 
post_link:	    http://karriere.jobfinder.dk/artikel/det-er-ikke-laengere-sexet-bare-fordi-det-er-udfoert-med-drone-2865
---
<html><body><div><section class="body"><p><figure class="plugin full"><img src="http://karriere.jobfinder.dk/sites/karriere/files/styles/article_inline/public/etf_artikeltop.png?itok=ojFU8XsJ" alt=""/></figure></p>
			<p>Lageropmåling, overvågning af invasive arter, inspektion af vindmøller og bygninger, dokumentation af gravearbejde og sporing af udsivende metangas fra lossepladser. Dette er blot nogle få eksempler på de opgaver, som droner kan løse i branchen for rådgivende ingeniører. Nu - og i fremtiden.</p>
			<p>Niras har en onsdag i marts inviteret til ‘drone-eftermiddag’ på hovedkontoret i Allerød, hvor også drone-lufthavnen ‘Aerodome’ er placeret. Egentlig er lufthavnen bare et skilt på en græsplæne, men her har den certificerede dronepilot-instruktør Søren Rolin og hans kolleger fået særlig dispensation af Trafikstyrelsen til at flyve i luftlag, som er forbudt for menigmand.</p>
			<p><a href="http://www.jobfinder.dk/jobs/?utm_source=Karrieresite&amp;utm_medium=Link&amp;utm_campaign=Se%20nyeste%20job?utm_source=Karrieresite&amp;utm_medium=Link&amp;utm_campaign=Se+job">Tjek de nyeste jobopslag på Jobfinder</a></p>
			<p>Efter en hurtig demonstration af flyvekundskaberne for en drone i 120.000-kroners klassen, trækker publikum, der alle er medlemmer af DTU Alumni,  fra det øsende regnvejr og ind i auditoriet, hvor Niras har lokket med et kig i krystalkuglen: Bud på dronernes rolle i fremtidens rådgiveropgaver inden for miljø, fjernvarmeforsyning og infrastruktur.</p>
			<p>Første kvinde på scenen er civilingeniør Lotte Fjelsted, der fortæller om sit erhvervs-ph.d.-projekt, hvor hun udvikler en metode til at spore udsivende metangas fra gamle lossepladser. Med termisk kamera monteret på dronen er det muligt at tage billeder, hvorpå man kan se udslip af metangas, fordi gassen udvikler varme, når den oxiderer til CO2.</p>
			<p>»Vi kan altså finde de hotspots, hvor gassen siver ud og se, hvor vi skal sætte ind, så vi kan stoppe udslip af den potente drivhusgas,« siger hun.</p>
			<h2>Det begynder at blive en rigtig forretning</h2>
			<p>Internt er Niras i gang med flere udviklingsprojekter, som på sigt gerne skulle blive til ny forretning. Blandt andet har civilingeniør Anne Gedved fra virksomhedens infrastrukturafdeling været bannerfører på et projekt, hvor droner er blevet brugt til trafiktælling i et lyskryds.</p>
			<p>»Trafiktælling er ofte noget, der bruges manuel arbejdskraft til, men droner er langt mere præcise og fleksible, fordi de ikke er fysisk bundet af omgivelserne,« siger Anne Gedved.</p>
			<p>Indtil videre har Niras kun testet metoden med dronevideo og tracking-software nær virksomhedens eget domicil, hvor der er flyvetilladelse, men forsøgene viser, at dronerne sagtens kan bruges til optælling og klassificering af køretøjer.</p>
			<p>»Så det handler primært om, hvorvidt der er en business case: Sparer vi penge og/eller øger vi effektivitet og dokumentation, så det kan betale sig,« siger projektleder Jacob Møller Sørensen.</p>
			<p>Og så er der selvfølgelig spørgsmålet om tilladelser. I Storbritannien er myndighederne for eksempel langt fremme med brugen af droner, der blandt andet bliver brugt til fartkontrol på motorvejene. I Danmark er reglerne for dronebrug langt mere restriktive.</p>
			<p>»Men vi er efterhånden ude over betragtningen: Det er sexet, fordi det er udført med drone. Nu begynder det virkelig at blive en forretning,« siger Jacob Møller Sørensen.</p>
		</section></div></body></html>
