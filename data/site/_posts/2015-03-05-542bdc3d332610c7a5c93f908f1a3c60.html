---
layout:     post
title: 	    "Forsker: For lidt plads i naturen presser 2.000 danske arter"
post_author:	    Anne Marie Lykkegaard
post_date:	    Thu, 05 Mar 2015 04:40:10 +0000
post_site:	    ing.dk 
post_link:	    http://ing.dk/artikel/forsker-lidt-plads-i-naturen-presser-2000-danske-arter-174535
---
<html><body><div><section class="body"><p>Den spraglede sommerfugl Hedepletvinge kunne engang opleves i det meste af Danmark. I dag findes den kun fire steder i Nordjylland.</p>
			<p>Hedepletvinge er dog ikke et særtilfælde, hvis man ser på arter, der er presset i den danske natur. Den er blot én af omkring 2.000 arter, som er i fare for helt at forsvinde, hvis der ikke gøres noget drastisk for at passe på dem og deres levesteder.</p>
			<p>Danmark havde ellers som mål, sammen med resten af verden, at bremse tabet af biodiversitet tilbage i 2010, men det lykkedes ikke. Derfor gav landene sig selv 10 år ekstra at handle på. Fem af de 10 år er nu gået, og Det Europæiske Miljøagentur konkluderer i en ny rapport, at EU’s medlemslande heller ikke når målet til 2020. Det samme gør sig dermed gældende for Danmark.</p>
			
			<p>En af grundene til det er ifølge seniorforsker i biodiversitet Rasmus Ejrnæs, at vi ikke giver ordentlig plads til den vilde natur.</p>
			<p>»Et af FN's mål for 2020 er blandt andet, at verdens lande skal afsættes 17 procent af deres landareal til natur. Og kigger man kritisk på den danske planlov og forvaltning, så er vi der slet ikke endnu. Vi har da nogle skove og lysåbne arealer, men de er stadig underlagt land- og skovbrug, så områderne er ikke helhjertet afsat til naturformål. Det er det helt store problem – vi har simpelthen ikke givet plads til naturen,« siger Rasmus Ejrnæs, der er seniorforsker ved Institut for Bioscience – Biodiversitet på Aarhus Universitet.</p>
			<p><aside class="plugin right box"><strong>Danmarks ansvar i EU</strong></aside></p>
			<p>Danmark har ansvaret for at beskytte 60 naturtyper og 82 arter i henhold til EU.</p>
			<p>Men det går <a href="http://dce2.au.dk/pub/SR98.pdf">ifølge en dansk rapport </a>fra Aarhus Universitet ikke særlig godt. Omkring 80 procent af de 60 naturtyper er i en ugunstig bevaringstilstand, mens det samme er gældende for 39 procent af arterne. Ifølge rapporten vil dette billede ikke ændre sig synderligt de næste 12 år.<br/></p>
			<p>Han vurderer, at vi kan gøre mest for de danske dyr og planter, hvis flere af Danmarks sparsomme kvadratkilometer gives til naturen.</p>
			<h2>Danmark er mange steder en biologisk ørken</h2>
			<p>64 procent af Danmark areal består af opdyrkede arealer. De sidste 36 procent skal byerne, vejnettet og naturen slås om.</p>
			<p>Men for de danske dyre- og plantearters vedkommende er der ikke meget at komme efter. De fleste naturarealer er nemlig meget ensformige, hvis man ser bort fra de fredede områder, der kun udgør nogle få procent af Danmarks areal.</p>
			<p>»Vores arealanvendelse er meget ensformig. Det bruges primært på produktion eller beboelse, og det har en afgørende effekt på den biologiske mangfoldighed,« siger Rasmus Ejrnæs.</p>
			<p>Han forklarer, at der faktisk ikke skal alverden til for at forbedre biodiversiteten og gøre Danmark til en biologisk oase. Det sker bare ikke.</p>
			<p>»Hvis vi selv skal gøre en forskel, skal vi gøre noget andet end at lægge græsplæner inde i haverne og på fællesarealerne, da det er som en biologisk ørken. Vi skal jo ikke tjene penge på afgrøder i byerne, derfor kan man ligeså godt give pladsen til blomster eller buske. Det ville være et kæmpe fremskridt,« siger han.</p>
			<p>I det åbne landskab er det endda endnu nemmere at skabe grobund for en sund biodiversitet. Den skal faktisk bare passe sig selv, fortæller Rasmus Ejrnæs.</p>
			<p><aside class="plugin right box"><strong>Sjælden billeart lever kun i gamle træer</strong></aside></p>
			<p>Et dyr, som vil have særligt gavn af, at man lod gamle, hule træer stå, er den rødlistede billeart eremit.</p>
			<p>Den lever nemlig kun i gamle træer, men fordi der bliver færre og færre af dem i det moderne skovbrug, er dens eksistensgrundlag ligesom sommerfuglen også presset. Den findes lige nu kun i skove på Sjælland og Lolland.<br/></p>
			<p>»Vi skal lade de gamle træer stå og blive rigtig gamle i fred, indtil de formuler i skovbunden, da de er fantastiske levesteder for insekter, fugle og flagermus. Samtidig skal vandet have lov til at gå over sine bredder og danne moser og vådområder. Det sker bare ikke,« siger han og fortæller, at lovgivningen eksempelvis bestemmer, at skovejerne og landmændene skal dyrke deres skove og marker i stedet for bare at lade dem passe sig selv.</p>
			<h2>Der er rigeligt plads til naturen</h2>
			<p>Det kan umiddelbart virke som om, at der faktisk ikke er ret meget plads til naturen, når der både skal være plads til landbruget og byerne. Men vi har masser af plads, hvis vi blot prioriterer den, vurderer Rasmus Ejrnæs.</p>
			<p>»Sri Lanka har en befolkningstæthed der er 2,5 gange så stor som Danmark, men har plads til elefanter og leoparder, og selvfølgelig har vi også plads til storslået natur. Vi kan bare ikke tage os sammen til at prioritere den. Vi kunne jo starte i de statsejede skove og naturområder - det er jo allerede vores fælles natur,« siger han.</p>
			
			<p>Hos Danmarks Naturfredningsforening mener de også, at prioriteringen af flere naturområder vil gavne biodiversiteten.</p>
			<p>»Det, der er allervigtigst, er at skabe en sammenhæng i naturen, så vi får skabt større naturområder. På den måde sikrer vi også, at arter, der har behov for at sprede sig, faktisk har mulighed for det,« siger Ann Berit Frostholm, der er naturpolitisk medarbejder hos Danmarks Naturfredningsforening.</p>
			<h2>Vi skal alle sammen være her</h2>
			<p>Hedepletvinge går altså i hård tid i møde, hvis ikke dens levesteder bevares og udvides, men hvis den pludselig forsvinder, betyder det ikke, at menneskeheden kommer i problemer.</p>
			<p>»Vi kunne fint klare os uden de rødlistede arter, så på den måde er biodiversitetskrisen ikke en enkeltbillet til dommedag. De arter, der har det godt, skal nok klare sig, men det er ikke et problem, hvis nogle arter forsvinder,« siger Rasmus Ejrnæs.</p>
			<p><aside class="plugin right box"><strong>Der er lyspunkter</strong></aside></p>
			<p>Selvom det ser noget trist ud for Danmark, er der faktisk lyspunkter. Eksempelvis er vandrefalken, kongeørnen og havørnen kommet tilbage i den danske natur.<br/>
			Det samme gælder for odderen, som lige nu spreder sig rundt omkring i Jylland og er på vej til Fyn.<br/></p>
			<p>Han understreger dog, at det stadig er vigtigt, at vi standser tabet af biodiversitet, hvis vi vil leve i en verden, hvor vi stadig kan opleve dyr som Hedepletvinge og blåhvaler.</p>
			<p>»Det er vigtigt at opfylde de mål, vi har sat os, fordi det har betydning for os, at vi lever i en mangfoldig og rig verden. Det er grundlæggende sørgeligt, hvis den sidste Hedepletvinge eller tiger uddør. Jeg har aldrig set en blåhval, men det ville være trist, hvis den forsvandt. Vi er en del af naturen, og den er en del af os. Det er forkert, hvis vi tager al pladsen,« siger han.</p>
		</section></div></body></html>
