---
layout:     post
title: 	    "Worst-case scenario: Verdenshavene kan stige med 1,8 meter i dette århundrede"
post_author:	    Martin Bernth
post_date:	    Mon, 16 Feb 2015 07:24:00 +0000
post_site:	    ing.dk 
post_link:	    http://ing.dk/artikel/worst-case-scenario-verdenshavene-kan-stige-med-18-meter-i-dette-aarhundrede-174159
---
<html><body><div><section class="body"><p>Hvis afsmeltningen ved polerne pludselig tager endnu mere fart end forventet, vil verden i værste fald opleve en havstigning på 1,8 meter, hvilket næsten er dobbelt så meget som det internationale klimapanel, IPCC, anslår. Det skriver <a href="http://www.b.dk/viden/risiko-for-mandshoej-havstigning">Berlingske.</a></p>
			<p>En gruppe forskere, blandt andet med deltagelse af den danske isforsker Aslak Grinsted fra Center for Is og Klima ved Niels Bohr Institutet, fik til opgave at sandsynliggøre det værst tænkelige scenarie for havstigninger på globalt plan. Ifølge Aslak Grinsted er der dog størst sandsynlighed for, at verdenshavene i gennemsnit vil stige med mellem 0,5-0,8 meter i dette århundrede.</p>
			<p>»Men der er ifølge vores undersøgelse ca. en tredjedel sandsynlighed for, at havniveauet vil stige med en meter eller mere. Og ca. fem procent sandsynlighed for, at stigningen bliver på hele 1,8 meter,« siger Aslak Grinsted til Berlingske.</p>
			<p>Forskerholdet har ud over at sammenligne forskellige klimamodeller for den fremtidige afsmeltning også spurgt flere af verdens førende iskappeforskere om deres mest pessimistiske bud på omfanget af afsmeltningen i resten af dette århundrede.</p>
			<h2>Mest bekymring for Antarktis</h2>
			<p>I dag foregår den største afsmeltning nordpå, hvor Grønland og generel varmeudvidelse af havvandet er de største bidragydere til en vandstandsstigning på 3,2 millimeter om året.</p>
			<p>Den danske forsker understreger dog, at en voldsom havstigning på op mod 1,8 meter ikke kan ske uden betydelige bidrag fra isen på Antarktis. Han peger samtidig på, at det netop er isen sydpå, som vi her i Danmark skal have mest respekt for.</p>
			<p>Det hænger sammen med, at Jordens vægtforskydning ændres, når så enorme ismasser går i opløsning og siver ud i vandet. Hvis afsmeltningen sker hurtigst ved Grønland og Arktis vil de store vandmasser blive trukket sydover som følge af den relativt større masse.</p>
			<p>Omvendt ser det ud, hvis afsmeltningen i Antarktis tager mere fart, vil et land som Danmark opleve havvandsstigninger, der ligger over det globale gennemsnit.</p>
			<p>Det nye forskningsresultat er udgivet i tidsskriftet Environmental Research Letters.</p>
		</section></div></body></html>
