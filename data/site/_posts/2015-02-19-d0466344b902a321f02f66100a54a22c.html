---
layout:     post
title: 	    "Danske forskere vil brænde atomaffald i mini-reaktorer"
post_author:	    Magnus Boye
post_date:	    Thu, 19 Feb 2015 10:43:10 +0000
post_site:	    ing.dk 
post_link:	    http://ing.dk/artikel/danske-forskere-vil-braende-atomaffald-i-mini-reaktorer-174214
---
<html><body><div><section class="body"><p>Utalige ton atomaffald hober sig op på alverdens atomkraftværker og venter på at blive enten deponeret eller genbrugt. Nu vil det danske startup<a href="http://www.copenhagenatomics.com/"> Copenhagen Atomics </a>levere teknologien, der lader kraftværkerne udnytte det radioaktive affald til at producere mere energi og samtidig gøre affaldet mere håndterbart.</p>
			<p>Copenhagen Atomics' <a href="http://www.copenhagenatomics.com/pdf/CA_Whitepaper2014.pdf">reaktorplaner</a> består af en såkaldt 'smeltet-salt-reaktor', der skal bygges ind i en standard-fragtcontainer. Processen drives af atomaffald tilsat thorium, og slutproduktet vil højst skulle deponeres i 300 år, lyder det fra en af gruppens stiftere, Thomas Jam Pedersen.</p>
			<p>Thorium kan ligesom uran spaltes for at generere energi, siger Thomas Jam Pedersen, men samtidig er thorium lettere end det gængse kernekraftstof.</p>
			<p>»Det gør, at thorium skal optage en del flere neutroner, før det bliver til tunge grundstoffer, som har halveringstider på over 100.000 år. Biproduktet af en thorium-reaktion vil typisk efter 300 år have et radioaktivt niveau, der svarer til den aske, der kommer ud af et kulkraftværk,« siger Thomas Jam Pedersen.</p>
			<p>På den måde kan reaktoren tage brugt brændsel, der skulle opbevares i 100.000 år, og reducere det til affald, som er lettere at håndtere.</p>
			<p>Copenhagen Atomics består af seks-syv personer, der er udannet fysikere eller ingeniører. Gruppen tæller blandt andre lektor ved DTU Peter Boje og ph.d. i kernefysik Morten Dam Jørgensen. Thomas Jam Pedersen er selv ingeniør og har specialiseret sig i matematiske modeller.</p>
			<p>Sammen med det øvrige Copenhagen Atomics arbejder han nu på beregninger og simuleringer, der kan afsløre, hvilken sammensætning af grundstoffer der kan give reaktoren den bedste neutronøkonomi, som det kaldes. Processen er ikke simpel. Det kræver den rette kædereaktion for at levere neutroner nok til at brænde de radioaktive actinid-grundstoffer i atomaffaldet væk.</p>
			<h2>Skal være tilbygning til kernekraftværk</h2>
			<p>De kommercielle reaktorer, der er i drift i dag, udnytter kun nogle få procent af energien i uranbrændslet. Efter noget tid vil reaktoren være fyldt med spaltede isotoper, som gør, at der skal flere og flere neutroner til at bestråle urankernen. I smeltet-salt-reaktoren er det anderledes.</p>
			<p>»Den kæmpe fordel ved en smeltet-salt-reaktor er, at man kan udføre en kemisk proces på den, mens den kører. Det betyder, at man kan fjerne nogle af de isotoper, der ’stjæler’ mange neutroner, og dermed forbedre neutronøkonomien. Derfor kan man også blive ved med at brænde det radioaktive affald af, hvis man bliver ved med at tilføje thorium.«</p>
			<p>Smeltet-salt-reaktorer har dog også deres udfordringer, lyder det fra Thomas Jam Pedersen.</p>
			<p>»Metaller korroderer, fordi de reagerer kemisk med det smeltede salt. I de seneste årtier er der gjort store fremskridt på det felt, men vi forventer stadig kun, at reaktorkernen kan holde ca. fire år i den første version. På sigt er der dog gode muligheder for forbedringer,« siger han.</p>
			<p>Copenhagen Atomics' 'Waste Burner' skal i første omgang kunne producere 50 megawatt, og ideen er at sælge det som et nyt anlæg, placeret ved siden af de eksisterende kernekraftværker. Fordi det brugte atombrændsel typisk opbevares i lagre ved siden af værket, undgår man transport af det farlige materiale og godkendelse af nye lokationer.</p>
			<p><figure class="plugin right zoomable"><img data-original-image="http://ing.dk/sites/ing/files/msrcopenhagen.png" src="http://ing.dk/sites/ing/files/styles/w1120_media_right/public/msrcopenhagen.png?itok=1hzWVldf" alt=""/><figcaption>Containeren med reaktoren skal placeres under jordoverfladen i beton. Under selve reaktoren ligger en container, hvori den flydende brændsel automatisk dumpes i tilfælde af overophedning. </figcaption></figure></p>
			<p>»Det kan jo sammenlignes med en tilbygning til et kulkraftværk, som renser røgen for NOx-partikler og alt mulig andet,« forklarer Thomas Jam Pedersen, der vurderer, at der er et marked for 10.000-30.000 container-reaktorer, alt efter hvor meget affald, der eksisterer i verden.</p>
			<h2>Vil masseproducere mini-reaktorer</h2>
			<p>Der er dog meget arbejde endnu, før Copenhagen Atomics kan eksportere mini-reaktorer til alverdens atomkraftværker. Endnu leder gruppen efter økonomisk støtte til at udføre de første kemiske forsøg, hvoraf det første vil koste omkring én million kroner, og de efterfølgende vil blive dyrere. Thomas Jam Pedersen erkender, at det på nuværende tidspunkt er en usikker investering, men interessen for projektet eksisterer.</p>
			<p>De seneste måneder har Copenhagen Atomics skrevet på en længere rapport til en britisk kommission, der ønskede information om teknologiens potentiale i en fremtid, hvor endestationen for det engelske atomaffald stadig er uvis.</p>
			<p>Efter planen skal Copenhagen Atomics’ mini-reaktor kunne passe ind i en almindelig 40-fods-container. Det betyder, at reaktoren er nem at masseproducere og sende af sted til kunden, som dog selv skal supplere med køleranlæg. Først når anlægget når frem, vil der blive indsat radioaktivt materiale, og derfor kan reaktoren sendes uden større problemer, mener Thomas Jam Pedersen.</p>
			<p>»Det er klart, at når det kommer til at indsætte radioaktivt materiale, så er der mange regler, der skal overholdes, og det er forskelligt fra land til land. En af de typiske regler er, at der skal være tre barrierer mellem det radioaktive materiale og omgivelserne, og det overholder vi selvfølgelig,« forsikrer han Ingeniøren.</p>
			<h2>Bæredygtig - men usikker økonomi</h2>
			<p>Bent Lauritzen, der er afdelingchef for Strålingsfysik på DTU Nutechs, bekræfter at reaktortypen har potentiale til at udnytte brændslet langt bedre end dem, der i dag er i kommerciel drift.</p>
			<p>Reaktortypen, som Copenhagen Atomics kigger på, er en af de typer, man generelt kalder 4. generationsreaktorer, og som er meget forskellige fra dem, der er i kommerciel drift.</p>
			<p>»De nye reaktortyper kaldes generelt også bæredygtige,« forklarer Bent Lauritzen, der har flere kolleger, som er involveret i Copenhagen Atomics.</p>
			<p>»For det første får man noget atomaffald, der er lettere at håndtere, blandt andet fordi det ikke afgiver nær så meget varme. For det andet udnyttes brændslet langt bedre, og der er derfor mindre behov for at udvinde uran i minedrift,« siger han.</p>
			<p>Af de nye typer reaktorer, så er smeltet-salt-reaktoren den mindst udviklede, mener Bent Lauritzen. Det betyder, at man har væsentligt mindre driftserfaring med reaktoren, og det er også usikkert, om reaktoren er økonomisk bæredygtig.</p>
			<p>»Der er endnu ikke nogen af disse nye typer reaktorer i kommerciel drift. Og derfor er vores erfaring om økonomien i dem meget begrænset. Der er ikke så meget at spare ved at udnytte brændslet bedre, for brændslet er i forvejen meget billigt. Og selvom det endelige affald er lettere at håndtere, så slipper kraftværkerne ikke for at finde et slutdepot til det,« forklarer Bent Lauritzen.</p>
			<p>Det er derfor endnu uvist, om teknologien vil vise sig at være økonomisk såvel som miljømæssig bæredygtig, mener Bent Lauritzen og tilføjer:</p>
			<p>»Der er ikke meget bæredygtighed i en teknologi, der kun tager hensyn til miljøet og ikke til mennesker.«</p>
		</section></div></body></html>
