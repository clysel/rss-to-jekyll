---
layout:     post
title: 	    "Nasas nye genbrugsraket skal gribes af helikopter"
post_author:	    Thomas Djursing
post_date:	    Mon, 20 Apr 2015 03:00:09 +0000
post_site:	    ing.dk 
post_link:	    http://ing.dk/artikel/nasas-nye-genbrugsraket-skal-gribes-af-helikopter-175514
---
<html><body><div><section class="body">
			<p>Vulcan-raketten, der skal afløse de historiske Atlas og Delta raketter udfordrer nu SpaceX´s koncept om genbrug. Vulcans to hovedmotorer bliver nemlig så dyre, at de samlet vil koste omkring en milliard kroner, og det er lige dyrt nok til bare at kaste dem i havet.</p>
			<p>Derfor har firmaet bag Vulcan-raketten, United Launch Alliance (ULA), nu annonceret at de er på vej med en teknik til at fange motorerne med en helikopter. Planen er at separere motorerne fra Vulcan-rakettens første trin, når trinnet er løbet tør for brændstof og når sit apogee (højeste punkt) omkring 230 kilometer over Jorden.</p>
			<p>Efter separationen vil motordelen først aktivere et oppusteligt varmeskjold, senere en mindre rund faldskærm, og endelig en eller flere større hovedskærme med automatik til at styre motordelen hen mod mødestedet med helikopteren.</p>
			<p><figure class="plugin right zoomable"><img data-original-image="http://ing.dk/sites/ing/files/ula.jpg" src="http://ing.dk/sites/ing/files/styles/w1120_media_right/public/ula.jpg?itok=BcVY-BC7" alt=""/><figcaption>Simpel skitsering af metoden til at fange Vulcans motorer. (Illustration: ULA) </figcaption></figure></p>
			<p>ULA har ikke frigivet mange detaljer omkring manøvren i luften, men det står klart, at en helikopter vil være udstyret med en lang bom og en line, der skal indfange motordelen. ULA har længe kigget på mulige koncepter for genbrug af deres motorer, og vurderet, at omkostningerne ved at lande blødt i havet eller på land stadig vil påføre dem for store skader til de kan genbruges. Og selvom ULA kan gøre det uden skade på motorerne, så er det tvivlsomt om en kunde vil sætte sin satellit i spidsen af en raket, der har været våd eller fået lidt knubs.</p>
			<h2>Spion-optagelser blev fanget på samme måde</h2>
			<p>Ifølge <a href="http://www.wsj.com/articles/how-to-catch-a-rocket-with-a-helicopter-1429055300">Wall Street Journal</a> har ULA allerede testet helikoptermanøvren med succes ved indfangning af først en faldskærmsudspringer og siden en vægt på 340 kilogram. Men der er stadig langt til de 11 ton, som motorerne vejer tilsammen.</p>
			<p>ULA´s metode er dog ikke hentet ud af den fri fantasi. En lignende metode blev opfundet under den kolde krig, hvor de såkaldte Hexagon-satellitter spionerede over Sovjetunionen og i starten af 70’erne var på 124 dages missioner. Her sendte man spionoptagelser af ubådsbaser og missilsiloer ned i kapsler, som blev grebet af fly i luften.</p>
			<h2>Udfordrer SpaceX</h2>
			<p>Genbrugskonceptet er en klar udfordrer til SpaceX, der i dag er de eneste som arbejder aktivt med at genbruge deres motorer - og i øvrigt hele første trin. De første to forsøg på at lande deres rakettrin på en flydende platform er dog mislykkedes. Men det behøver på ingen måde være et søm i ligkisten til den teknologi. Chefen for SpaceX, Elon Musk, har hele tiden gjort det klart, at genbrugskonceptet er under udvikling, og sidste forsøg på landing gav han oddsene 50/50.</p>
			
			<p>ULA tror dog på, at konceptet med alene at fange motorerne med en helikopter kan være en vinder:</p>
			<p>»Vores koncept om genbrugelighed er inden for det matematisk mulige og er en erkendelse af, at genbrugbarhed ikke behøver omfatte hele rakettrin. Men der er ting på dem, som er dyre og ikke svære at få tilbage - og meget nemmere at bruge igen og igen. Måske er det den rette måde at angribe genbrugelighed på,« siger chefen for ULA Tory Bruno til <a href="http://spaceflightnow.com/2015/04/13/ula-unveils-its-future-with-the-vulcan-rocket-family/">Spaceflight Now. </a></p>
			<p>SpaceX stiler efter at genbruge sine Merlin-motorer hele 40 gange, hvor ULA stiler efter at genbruge dem 10 gange. Hvor SpaceX eksperimenterer med teknologien nu, så kommer der dog til at gå mindst ni år, før teknologien skal afprøves på en mission med Vulcan-raketten. Og de første missioner med Vulcan-raketten - der starter i 2019 - bliver altså uden genbrugskonceptet.</p>
		</section>
		  </div></body></html>
