---
layout:     post
title: 	    "Helle Stangerup var for kulørt til den gode smag - men sej var hun sgu"
post_author:	    
post_date:	    Mon, 30 Mar 2015 15:38:22 +0200
post_site:	    politiken.dk 
post_link:	    http://politiken.dk/kultur/boger/ECE2610537/helle-stangerup-var-for-kuloert-til-den-gode-smag---men-sej-var-hun-sgu/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Helle Stangerup var en kvinde med mange facetter. 
</p><p>
Mest fremherskende i det liv, der nu er afsluttet, var nok en stærk 
selvdisciplin og et både køligt og kunstnerisk gemyt. Det afspejler sig i 
hendes juridiske uddannelse, hendes baller ved hoffet, hendes strenge 
sygelejer med medfødt dobbelt hofteskred og truende invaliditet, hendes 
ægteskab med lensgreven på Knuthenborg og hendes lange skønlitterære 
forfatterskab med grundig, omhyggelig research. Samt ikke mindst en tobinds 
gendigtning af Saxos Krønike (i 1999). 
</p><p>
Helle Stangerup var født ind i et privilegeret, rigt begavet, men også 
kompliceret hjem som datter af en lærd, ambitiøs og i sin samtid feteret og 
omstridt litterat, Hakon Stangerup, og en smuk, frustreret, følelsesstyret 
og manipulerende mor, skuespillerinden Betty Söderberg. 
</p><p>
Og så var hun til overflod datterdatter af den svenske forfatter Hjalmar 
Söderberg, som er ophavsmand til credoet: »Jeg tror på kødets lyst og 
sjælens ubodelige ensomhed«. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/navne/doedsfald/ECE2609429/forfatteren-helle-stangerup-er-doed-efter-sygdom/">Forfatteren Helle Stangerup er 
død efter sygdom</a></p><p>
Helle Stangerup og hendes bror Henrik kom på hver sin vis til at personificere 
begge dele; men det var udelukkende Henrik Stangerup, der i sit 
forfatterskab gav udtryk for det problematiske i opvæksten. 
</p><h3>
En del af jetsettet 
</h3><p>
Helle Stangerup var i alle sine roller nok diskussionslysten – og som jurist 
på forfatterbarrikaderne – men altid personligt diskret. Ikke for ingenting 
hed hendes erindringer fra 2011 ’Bag skodderne’. Her giver hun dog et 
indblik i sit liv, usentimentalt og uden selvmedlidenhed. Da ’Bag skodderne« 
udkom, skrev dagbladet Informations anmelder: »Sej er hun sgu, trods de 
plisserede nederdele, spadseredragter og elegante frakker, der altid har 
gjort hendes image mere mondænt end almindeligt for danske forfattere«. 
</p><p><b class="ext-link">LÆS ANMELDELSE </b><a class="embeddedlink" href="http://politiken.dk/kultur/boger/ECE1443555/erindringer-fra-dronningens-bedsteveninde-lover-mere-end-de-holder/">Erindringer fra dronningens 
bedsteveninde lover mere end de holder</a></p><p>
Helle Stangerup kom på kostskoler i udlandet, gik i gymnasiet med den 
senere dronning Margrethe og færdedes i datidens pæne jetset. Hun 
var sågar efter eget udsagn lidt betaget af den unge Henri, som 
Margrethe kort efter blev forlovet med. At blive noget så letsindigt 
som forfatter lå ikke lige for, og ligne sin mor ville hun vist helst 
ikke, så Helle Stangerup kedede sig gennem et jurastudium og blev 
kandidat i 1966. 
</p><p>
Allerede året efter debuterede hun med kriminalromanen ’Gravskrift for 
Rødhætte’. Det var dog først med ’den svære toer’, at hun slog igennem: Hvor 
debuten foregik i et internationalt luftfartsmiljø, var personerne i ’Gule 
handsker’ – med intens miljøskildring og fortættet suspense – placeret i den 
danske provins. Og der blev Helle Stangerup også snart selv placeret. 
</p><p>
I 1968, samme år som hendes gennembrud som forfatter, mødte hun sin senere 
ægtemand, lensgreve Adam Knuth (der havde sin egen belastede baggrund; hans 
farmor var eventyrersken Sylvia Pio og hans far incestuøs nazist). 
</p><h3>
Børnebog og spændingsromaner - og så kom de historiske 
</h3><p>
I 1969 bosatte Helle Stangerup sig på mandens slægtsgods Knuthenborg på 
Lolland, blev lensgrevinde og mor til to sønner og udgav i 1978 som Helle 
Knuth en munter børnebog om den safaripark – Nordeuropas største og stadig 
eksisterende – hun og manden opbyggede: ’Knuthenborg Safaripark, set 
indefra’. Men inden da havde hun udgivet yderligere spændingsromaner. 
</p><p>
I 1980 udkom den psykologiske gyser ’Ulvetid’, som straks blev filmatiseret 
med Frits Helmuth, Ghita Nørby og Jannie Faurschou. 
</p><p>
Efter ti års ægteskab blev Helle Stangerup bogstavelig sat på porten af sin 
mand lensgreven. Skilsmissen blev hvad der dengang hen ’celeber’, fordi 
omstændighederne var som husspektakler de luxe. Mens lensgrevinden var på 
langvarigt hospitalsophold efter endnu en stor rygoperation, var en ny 
kvinde var installeret på Knuthenborg, og ambulancen måtte tage båren med 
Helle Stangerup med igen.... Siden sagde hun selv i vanlig stil: »Da 
medierne gik løs i sin tid, var jeg helt cool. Jeg vidste nøjagtig, hvad jeg 
skulle gøre og ikke gøre. Ikke svare. Ikke stille op (...)Ikke gøre noget 
som helst. Der var jeg min egen spindoktor, selv om alle sagde til mig, at 
jeg skulle invitere bladene til at fotografere mig med mit jernkorset og 
mine krykker. (....)Men nej. Billederne ville have forfulgt mig hele livet. 
Man skal heller ikke appellere til medlidenhed, når man har været i den mere 
forvænte ende af samfundet«. 
</p><p>
I 1985 sprang hun ud som den forfatter til historiske romaner, de fleste 
kender i dag. Med ’Christine’ – datter af Christian II 2. – ville Helle 
Stangerup med egne ord skildre »den magt og indflydelse, som kvinderne 
havde, inden de blev ofre for victorianismens moralsyn og ændrede 
samfundsforhold, som bevirkede, at de bedrestillede forfaldt til lediggang, 
parykker og pudder«. 
</p><p>
Det var en diskret form for feminisme, der nok gik hen over hovedet på de 
fleste dengang – som overklassens spredte, illusionsløse klarsyn har det med 
at gøre. (Og dog: Helle Stangerup fik i 1990 Thit Jensens Forfatterlegat.) 
</p><h3>
For kulørt til den gode smag 
</h3><p>
Efter succesen med ’Christine’, som modtog Boghandlernes pris De Gyldne 
Laurbær, udgav Helle Stangerup ’Spardame’, endnu en roman om fortidens 
stærke kongelige kvinder, denne gang i Christian IVs nærhed, og i 1992 udkom 
’Sankt Markus nat’ fra reformationstiden. 
</p><div class="art-quote article-box">
<p class="quote"/>
<blockquote>
<p class="quote-txt">
Hendes bøger var for kulørte til den helt gode smag og for samvittighedsfuldt 
udførte til den dårlige. Men de er blevet rost for deres fine psykologiske 
indsigt, indre logik og gode smag, med andre ord: de forfalder ikke til 
sentimentalitet. 
</p>
</blockquote>
</div><p>
Helt velanskrevet på det litterære parnas blev Helle Stangerup aldrig: hendes 
bøger var for kulørte til den helt gode smag og for samvittighedsfuldt 
udførte til den dårlige. Men de er blevet rost for deres fine psykologiske 
indsigt, indre logik og gode smag, med andre ord: de forfalder ikke til 
sentimentalitet. </p><p>
I den tredje fase af sit forfatterskab – som er oversat til flere sprog – 
vendte Helle Stangerup tilbage til nutiden og til dels til thrilleren: 
’Stedfar’ foregår blandt rige, dekadente, griske mennesker, inspireret af 
magtmenneskene bag Nordisk Fjer. Mens hun boede i London omkring 
årtusindskiftet skrev hun ’Skæbnegalleriet’, om maleren Hans Holbein og 
Henrik VIIIs hof og den Agatha Christie-lignende spændingsroman ’En forskers 
død’. Også den var inspireret af virkelige begivenheder, nemlig den engelske 
våbeninspektør David Kellys mystiske død i 2003 efter hans læk af uønskede 
oplysninger. 
</p><p class=" bl-elem">
I 2010 vendte Helle Stangerup tilbage til Danmark, og i sin sidste tid var hun 
plaget af sygdom. Men sej var hun sgu. 
</p>	
</div>

</div></body></html>
