---
layout:     post
title: 	    "Legenden Merckx hylder tilbagevenden til historisk kulisse"
post_author:	    
post_date:	    Sun, 22 Mar 2015 11:09:45 +0100
post_site:	    politiken.dk 
post_link:	    http://politiken.dk/sport/cykling/ECE2598791/legenden-merckx-hylder-tilbagevenden-til-historisk-kulisse/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Myterne myldrer frem i forbindelse med den markante ændring af finalen, 
arrangørerne af Milano-Sanremo i år har foretaget ved at flytte målområdet 
tilbage til Via Roma i hjertet af ferie- og festivalbyen ved Middelhavet, 
efter at det siden 2008 har været anbragt på Lungomare Italo Calvino.
</p><p>
De to gader løber nogenlunde parallelt med hinanden, men myndighederne har 
efter nogle års betænkning givet tilladelse til atter at benytte den 
væsentligt mere befærdede Via Roma.
</p><p>
»Det er den helt rigtige beslutning. Milano-Sanremo hører hjemme på Via Roma, 
og det giver afslutningen på dette store løb den rette form foir prestige«, 
lyder det fra den levende legende over alle i cykelsporten, den snart 
70-årige belgier Eddy Merckx, der syv gange i karrieren triumferede på Via 
Roma.
</p><h3>
Er rykket lidt nærmere den sidste stigning
</h3><p>
Merckx og andre mener, at flytningen skaber bedre muligheder for de 
angrebsivrige ryttere til at føre et fremstød i den afsluttende fase 
succesrigt til ende.
</p><p>
Det skyldes, at målstregen nu er lidt nærmere den sidste lille klatretur op ad 
Poggio, der traditionelt anses for den ultimative chance for at komme 
sprinterne i forkøbet.
</p><p>
Nu er der fra foden af nedkørslen kun to km mod tidligere tre til afslutningen 
på de 293 kilometerts strabadser, og det skulle give udbrydere større 
muligheder. 
</p><p><span class="img-contimg-fl-right"><img class="image inlineLightBox" src="http://multimedia.pol.dk/archive/00922/poggio_922759j.jpg" alt="" border="0"/></span></p><p>
Mod det taler eksempelvis, at schweizeren Fabian Cancellara (Trek) som den 
foreløbig sidste kørte en solotriumf i hus det første år, målet lå på Italo 
Calvino, efter at Via Roma i adskilige år havde dannet rammen om 
massespurter.
</p><h3>
Finalen lå oprindelig et tredje sted
</h3><p>
I øvrigt var finalen oprindelig henlagt til et helt andet strøg i Sanremo, 
idet deltagerne fra 1907 til 1948 dystede om hæderen på Corso Cavalotti, der 
i dag er omdannet til gågade.
</p><p>
Fra 1949 til 1985 udspiledes slutscenerne i klassikeren sig på Via Roma, så 
kom Corso Cavalotti atter til ære og værdighed fra 1986 til 1993 – det var 
altså her, Rolf Sørensen i 1991 registreredes for det bedste danske resultat 
gennem tiderne med andenpladsen efter italieneren Claudio Chiappucci – mens 
Via Roma så igen blev benyttet fra 1994 til 2007.
</p><p>
Den første, som strakte armene i vejret på Via Roma, var i 1949 den italienske 
folkehelt Fausto Coppi, og han fulgtes året efter af værtsnationens andet 
gigantiske koryfæ Gino Bartal, der allerede tre gange tidligere – i 1939, 
1940 og 1947 – havde jublet på Corso Cavalotti.
</p><h3>
Poulidor var lige ved at sætte sejren over styr
</h3><p>
I 1961 kæmpede franskmanden Raymond Poulidor sig lige netop først over stregen 
efter en af de mest dramatiske finaler, som tænkes kan.
</p><p>
Poulidor angreb på Poggio, der året inden for første gang var indlemmet i 
ruten, og skaffede sig et solidt forspring. Det holdt han det meste af 
vejen, men få hundrede meter fra stregen, var det tæt på at gå galt.
</p><p>
Ved en fejltagelse drejede franskmanden af ved den afkørsel, som 
ledsagebilerne skulle følge, men han nåede lige akklurat at opdage 
bommerten, inden det blev skæbnesvangert, og han kom tilbage på ret kurs 
igen.
</p><h3>
Merckx kun 20 år ved første sejr
</h3><p>
Eddy Merckx var tre måneder fra at fylde 21 år, da han i 1966 sejrede første 
gang, og 10 år senere satte han punktum for den forrygende serie på syv 
gevinster, som ikke har udsigt til at blive overtrumfet inden for en 
overskuelig fremtid.
</p><p>
I 1976 ved sin sidste opvisning henviste belgieren det italienske idol 
Francesco Moser til andenpladsen, og Moser måtte vente ni år, før det blev 
hans tur til at trone øverst på podiet.
</p><p>
Længe undervejs var også det italienske sprinterfænomen Mario Cipollini, der 
havde bunkevis af andre imponerende bedrifter på generaliebladet, da han som 
35-årig i 12. forsøg omsider også vandt Milano-Sanremo.
</p><h3>
Tre belgiere har vundet alle Monumenterne
</h3><p>
Blandt triumfatorerne på Via Roma er også en af historiens helt store 
klassikerskikkelser belgieren Roger De Vlaeminck. Han er et par år yngre end 
Merckx og dystede ved mange lejligheder mod denne.
</p><p>
Ikke desto mindre formåede De Vlaeminck at vinde Milano-Sanremo tre gange, og 
han er en af blot tre ryttere – de to andre er Merckx og en tredje belgier 
Rik Van Looy – der er strøget til tops i alle cykelsportens fem Monumenter 
Milano-Sanremo, Flandern Rundt, Paris-Roubaix, Liège-Bastogne-Liège og Il 
Lombardia.
</p><p>
De Vlaemincks forberedelse til Milano-Sanremo udgjordes af deltagelse i 
Tirreno-Adriatico, som han vandt seks år i træk fra 1972 og frem. Derimod 
var han i modsætning til Merckx ikke i stand til at hævde sig mellem de 
allerbedste sammenlagt i de store rundture, selv om det blev til 22 
etapesejre i Giro d’Italia og en enkelt i Tour de France og Vuelta a España.
</p><h3>
Zabel opdagede faren for sent
</h3><p>
I 2004 var tyskeren Erik Zabel så tæt på sin femte triumf, at han troede, den 
var i hus. Bilederne af, hvordan Zabel forgæves søgte at få de jublende arme 
ned på styret igen for at afværge et angreb fra den pludsieligt opdukkende 
spanier Oscar Freire, står endnu ganske friskt i erindringen.
</p><p class=" bl-elem">
Spanieren slog i øvrigt også til i 2007, da målet senest lå på Via Roma. 
Italieneren Riccardo Ricco og belgieren Philippe Gilbert havde sat en 
offensiv ind på Poggio, men sprinterholdene fangede dem, og så vandt Freire 
en tredje gang foran australieren Allan Davis og belgieren Tom Boonen.
</p>	
</div>
</div></body></html>
