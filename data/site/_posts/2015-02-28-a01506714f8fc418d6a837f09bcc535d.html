---
layout:     post
title: 	    "Ekspert: Drab på Putin-kritiker får markant betydning"
post_author:	    
post_date:	    Sat, 28 Feb 2015 10:15:14 +0100
post_site:	    politiken.dk 
post_link:	    http://politiken.dk/udland/ECE2567802/ekspert-drab-paa-putin-kritiker-faar-markant-betydning/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Det kan skabe voldsomme rystelser i det politiske landskab i Rusland, at 
oppositionslederen Boris Nemtsov fredag aften blev dræbt i Moskva.
</p><p>
Det mener Jens Worning Sørensen, der er tidligere generalkonsul i Sankt 
Petersborg.
</p><p>
»Jeg tror, at Vladimir Putin (Ruslands præsident, red.) sidder og tænker, 
hvordan pokker han skal håndtere det her. Det kan ikke blive mere ubekvemt«, 
siger Jens Worning Sørensen til Ritzau.
</p><p>
»Putin kæmper med en økonomi, som går den forkerte vej, og der foregår en 
tragedie i Ukraine, som russerne ikke bryder sig om, men de har indtil nu 
været solidariske med deres ledelse«.
</p><p>
»Det her drab kan være en faktor, som udløser den frustration, som russerne 
holder nede. Det kan starte en politisk bevægelse, der ikke kan 
kontrolleres«, vurderer Jens Worning Sørensen.
</p><p><b class="ext-link">LÆS OGSÅ </b><a class="embeddedlink" href="http://politiken.dk/udland/ECE2567655/russisk-oppositionspolitiker-er-draebt-af-skud-i-moskva/">Russisk oppositionspolitiker 
er dræbt af skud i Moskva</a></p><p>
Han kalder den nu afdøde vicepremierminister og nuværende oppositionsleder for 
»den mest kompetente oppositionspolitiker« i Rusland.
</p><p>
»Der er ingen tvivl om, at hans død får markant politisk betydning, og at han 
får et martyrium. Det er det mest markante drab på en politiker i Putins 
regeringstid«, siger Jens Worning Sørensen.
</p><h3>
Tror ikke på politisk mord
</h3><p>
Han tvivler på, at drabet er orkestreret af politiske fjender.
</p><p>
»Oppositionen i Rusland er svag, så det er svært at se en politisk interesse 
fra styrets side i at få en oppositionsleder dræbt. Det er jeg sikker på, 
det ikke er«, siger den tidligere generalkonsul.
</p><p><b class="ext-link">LÆS OGSÅ</b><a class="embeddedlink" href="http://politiken.dk/udland/ECE2567683/ekspert-nemtsovs-doed-er-et-tab-for-den-fornuftigt-taenkende-del-af-ruslands-befolkning/">Ekspert: Nemtsovs død er et 
tab for den fornuftigt tænkende del af Ruslands befolkning</a></p><p>
Han fortæller, at den politiske ledelse allerede søndag vil få de nye tider at 
føle, når mange tusind mennesker ventes at mindes Boris Nemtsov i Moskva.
</p><p>
»I morgen var der planlagt den første demonstration mod krisen, som 
oppositionen havde sat i værk. Den aflyser de og vil i stedet holde en 
mindemarch i centrum af Moskva«, siger Jens Worning Sørensen.
</p><p class=" bl-elem">
Ifølge nyhedsbureauet dpa blev Nemtsov ramt af skud, der blev affyret fra en 
forbipasserende bil, da han gik sammen med en kvinde ved en bro i den 
russiske hovedstad.
</p>	
</div>
</div></body></html>
