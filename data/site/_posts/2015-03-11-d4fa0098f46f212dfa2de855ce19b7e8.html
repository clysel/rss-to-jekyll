---
layout:     post
title: 	    "Morten Østergaard: De borgerlige har intet lært af 00'erne"
post_author:	    
post_date:	    Wed, 11 Mar 2015 10:00:00 +0100
post_site:	    politiken.dk 
post_link:	    http://politiken.dk/indland/politik/ECE2582412/morten-oestergaard-de-borgerlige-har-intet-laert-af-00erne/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Hvis de borgerlige partier får magt, som de har agt, risikerer Danmark at 
havne i endnu en økonomiske krise med overophedning og bristede boligbobler. 
</p><p>
Det mener økonomi- og indenrigsminister Morten Østergaard (R), der i dagens 
udgave af <a target="_blank" href="http://www.politiko.dk/nyheder/topminister-angriber-blaa-blok-for-uansvarlighed">Berlingske</a> 
langer hårdt ud efter ønskerne i blå blok om en genindførelse af 
håndværkerfradraget og en fastfrysning af grundskylden. 
</p><p>
»Jeg er meget alarmeret over, at de borgerlige partier intet har lært af 
00'erne. At de vil føre Danmark tilbage i luksusfælden, hvor man deler gaver 
ud til boligejerne, selv om vi dermed risikerer endnu en overophedning af 
økonomien og en ny boligboble«, siger Morten Østergaard til avisen. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/bolig/ECE2576595/de-dyre-omraader-bliver-dyrere/">De dyre områder bliver dyrere</a></p><p>
»Tiden er ikke til at hælde mere benzin på bålet for at skabe en ny 
bobleøkonomi men i stedet at få flere danskere i arbejde ved at bruge hver 
en krone, der måtte være til skattelettelser, på helt almindelige mennesker. 
Jeg vil ikke gå tilbage til den politik, der førte til, at Danmark blev 
ekstraordinært hårdt ramt af krisen«. 
</p><h3>
Stigende boligpriser 
</h3><p>
Den radikale leder bakker sine synspunkter op med notater fra sit eget 
ministerium, der efter hans opfattelse viser de faresignaler, som de 
borgerlige partier ignorerer. 
</p><p>
Eksempelvis er boligpriserne steget konstant i de seneste år, og for 
ejerlejligheder er de nu samlet set kun ni procent lavere, end de var, da 
markedet toppede før sammenbruddet i 2006. Derudover er renterne historisk 
lave. Og i en sådan situation, mener Østergaard, at det vil være »direkte 
uansvarligt« at give skattelettelser til boligejerne på grund af risikoen 
for en boligboble. 
</p><p><b class="ext-link">SE OGSÅ</b><a class="embeddedlink" href="http://politiken.dk/oekonomi/bolig/ECE2582016/hoeje-boligpriser-i-koebenhavn-saa-skulle-du-bare-se-new-york-stockholm-og-oslo/">Høje boligpriser i København? Så 
skulle du bare se New York, Stockholm og Oslo</a></p><p>
Den holdning får han opbakning til af flere økonomer. Blandt andre 
økonomiprofessor Bo Sandemann fra Aarhus Universitet, der overfor Berlingske 
kalder det en decideret »farlig cocktail« at fastfryse grundskylden i den 
nuværende situation, sådan som de konservative og Liberal Alliance ønsker. 
Det ville være at kaste ekstra brænde på det bål, der allerede brænder på 
boligmarkedet, mener han. 
</p><h3>
Borgerlige afviser kritik 
</h3><p>
Trods advarslerne fra økonomerne, afviser de borgerlige partier kritikken: 
</p><p>
»Jeg synes, Morten Østergaard skulle lægge al den konfrontatoriske retorik 
væk. Det kan godt være, at regeringen gerne vil lade boligskatterne stige 
hele tiden, men vi vil gerne give boligejerne tryghed, så de kan blive 
boende, ved at vi fastfryser boligskatterne, så de ikke får lov at stige 
fremover. Det er ret banalt og simpelt og vores svar til Morten Østergaard. 
Der er brug for tryghed for boligejerne og brug for investeringer i vækst«, 
siger de konservatives gruppeformand Brian Mikkelsen til Politiken. 
</p><p><i class=" bl-elem">Der er flere økonomer, der advarer om risikoen for en boligboble. Ved for 
eksempel at fastfryse grundskylden, er man så ikke med til puste til ilden 
på i forvejen ret varmt boligmarked?</i></p><p>
»Nej, for så vil markedet selv prøve at finde et leje for det. Jeg synes, det 
er at eksperimentere med boligejernes tryghed og hele samfundsøkonomien, 
hvis man vil lade boligskatterne blive ved med at stige, for så er der 
familier, som ikke kan blive boende i deres bolig, og hvis de ikke kan blive 
boende, og de heller ikke kan sælge, så bryder samfundsøkonomien jo sammen«. 
</p><p>
»Det, der sker i vores samfund, hvis man sælger sin lejlighed og flytter op 
til et hus, er, at så er der nogle håndværkere, der skal lave noget, så er 
der nogen, der tjener nogle penge, og så kommer der gang i 
samfundsøkonomien. Hvis man bliver stavnsbundet til sit hus, eller tvunget 
til at sælge det til en for lav pris, fungerer samfundsøkonomien ikke. Og 
det er også urimeligt overfor børnefamilierne«. 
</p><h3>
»Det var jo ikke i Danmark, det gik galt«
</h3><p><i class=" bl-elem">Du siger, at markedet nok skal finde sit leje, men det så vi jo i 
forbindelse med krisen, at det ikke gjorde?</i></p><p>
»Det var jo ikke i Danmark, det gik galt. Det er også en fejlslutning fra 
Morten Østergaards side. Det, der skete i efteråret 2008 var jo, at Lehmann 
Brothers krakkede, papkasser blev båret ud på gaden i New York og en masse 
finansielle institutioner væltede. Det skabte krise i hele verden og bare 
se, hvad det har betydet i Sydeuropa og snart sagt alle andre lande end 
Danmark med hensyn til nedskæringer, besparelser, fyringer osv. Det er 
rigtigt, at der var nogle boligspekulanter, og at bankerne lånte for mange 
penge ud, men det har jo ikke noget at gøre med private husejeres huse steg 
i værdi«. 
</p><p><i class=" bl-elem">Morten Østergaard får opbakning i sin kritik af en fastfrysning af 
grundskylden af førende økonomer. Bo Sandemann kalder det en decideret 
»farlig cocktail« at fastfryse den på nuværende tidspunkt, så der er vel 
noget om snakken og ikke bare tale om konfrontatorisk retorik?</i></p><p>
»Det er jo den samme sang, vi har hørt fra de økonomer før. Hvis bare vi lader 
boligskatterne stige, så skal samfundsøkonomien nok falde i hak. Det er vi 
slet ikke enige i. Vi mener, at det, der er vores problem i samfundet i dag, 
er, at hvis der er utryg på boligmarkedet, hvis børnefamilier ikke kan blive 
boende i deres bolig, hvis pensionisterne må flytte fra deres hus, så skaber 
det netop utryghed, og så kommer der ikke gang i samfundsøkonomien«. 
</p><p>
»Hvis man lader boligskatterne stige, så er det så sikkert som ammen i kirken, 
at der er nogen, der ikke kan blive boende i deres hus eller lejlighed, og 
det vil vi ikke være med til. Vi vil give dem tryghed. De har betalt deres 
hus, de har betalt deres skatter, så skal de ikke også straffes oven i«, 
siger Brian Mikkelsen. 
</p><h3>
Ingen urealistiske prisstigninger 
</h3><p>
Hos Liberal Alliance er man på linje med de konservative. Finansordfører Ole 
Birk Olesen giver ligesom Brian Mikkelsen ikke meget for økonomernes 
analyser: 
</p><p>
»Jeg forstår ikke Bo Sandemann, og jeg kunne rigtig godt tænke mig at tale med 
ham. Hvis jeg gjorde det, tror jeg, at jeg ville kunne få ham til at sige, 
at priser, der udvikler sig på en bestemt måde som følge af nogle givne 
vilkår i økonomien ikke udgør boblepriser, hvis de givne vilkår er reelle. 
Og de givne vilkår her er, at vi er nogen, der foreslår at boligskatterne 
ikke skal blive ved med at stige«, siger han og fortsætter: 
</p><p>
»Hvis boligskatterne ikke er så høje, så stiger boligpriserne mere, end de 
ellers ville have gjort. Det er fuldstændig korrekt, men hvis det, at 
boligskatterne ikke er så høje, er det givne vilkår, så er de stigende 
boligpriser ikke udtryk for, at der oppustes en boble. Boble er urealistiske 
prisstigninger. En prisstigning, som følger af, at beskatningen på godet 
ikke er så høj, er ikke urealistiske prisstigninger, og dermed er det ikke 
en boble«. 
</p><h3>
En hån mod ledige 
</h3><p>
Venstre har ikke fremført ønske om at fastfryse grundskylden. Til gengæld vil 
partiet som et af flere vækstinitiativer gerne genindføre det såkaldte 
håndværkerfradrag. 
</p><p>
Ifølge Morten Østergaard vil det øge risikoen for en overophedning i stil med 
den, byggefagene blev ramt af i midten af 00'erne og som gjorde, at de led i 
udtalt grad, da krisen ramte. Siden 2010 er ledigheden i byggefagene nemlig 
faldet fra 12 procent til fem procent, og den ligger dermed ikke højere end 
dagpengeledigheden generelt. 
</p><p>
Hos Venstre er gruppeformand, Kristian Jensen, fortørnet over Østergaards 
kritik: 
</p><p>
»I øjeblikket er det ikke overophedning, der er det største risikoscenarie for 
Danmark. Det er faktisik, at der ingen økonomisk vækst er de næste mangeår. 
Vi står til at have OECD’s næstlaveste vækstforventninger, og det er 
simpelthen ikke godt nok«, siger han og fortsætter: 
</p><p class=" bl-elem">
»I en situation, hvor vi har næsten 800.000 voksne danskere parkeret på 
overførselsindkomst, så synes jeg, det er en hån mod dem, at der ikke må 
gøres mere for at skabe flere arbejdspladser på grund af risikoen for 
overophedning«. 
</p>	
</div>
</div></body></html>
