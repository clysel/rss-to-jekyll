---
layout:     post
title: 	    "Leder: Vågn op, Helveg – Musk-batteri kan hjælpe til fossilfrit Danmark"
post_author:	    Arne R. Steinmark
post_date:	    Fri, 08 May 2015 03:02:09 +0000
post_site:	    ing.dk 
post_link:	    http://ing.dk/artikel/leder-vaagn-op-helveg-musk-batteri-kan-hjaelpe-til-fossilfrit-danmark-175936
---
<html><body><div><section class="body">
			<p><strong>Husholdningsbatteriet Power­wall,</strong> som Tesla og SpaceX-grundlægger Elon Musk netop har annonceret med fuldt mediegennemslag, kan også blive særdeles interessant i en dansk sammenhæng, når produktionen tager fart fra 2020. Især for de nu 90.000 danske solcelleejere, der har udsigt til for en mådelig investering – skal man tro Elon Musks prisudspil i omegnen af 30.000 kroner – at kunne lagre energiproduktion med en kapacitet, der svarer til et dagligt forbrug.</p>
			<p><strong>Indretningen af det danske elsystem</strong> betyder i dag, at hvis både vinden blæser, og solen skinner, kan det koste solcelleejeren penge at sende strøm ud på elnettet, samtidig med at en vindstille regnvejrsdag sikrer verdens højeste elpris, når afgifterne, der udgør cirka 800 procent, tælles med. Solcelleejere har derfor et klart incitament.</p>
			<p><strong>Selv om det danske elnet</strong> generelt er solidt og effektivt, er der hjørner rundt om i landet, hvor infrastrukturen er tyndere. Nye installationer med vedvarende energi stiller stadigt større krav til dimensionering, hvilket er en væsentlig forklaring på vores høje elafgifter. Vinder batterilagrene indpas i husholdningerne, kan det mindske kravene til elsystemets rygrad og give en hidtil uset fleksibilitet, mens vi sparer på udbygningen af det dyre og komplekse elnet. Dermed er det ikke givet, at det nødvendigvis bliver samfundsøkonomisk problematisk.</p>
			<p><strong>Desværre ser</strong> energiminister Rasmus Helveg Petersen (R) ikke sådan på det. Til Berlingske beklager han sig over risikoen for at miste indtægter til staten, fokus på individualitet på bekostning af fællesskabet og en skæv social fordeling. Han håber derfor, at hjemmebatterierne ikke breder sig herhjemme, og funderer i stedet, at teknologien passer meget bedre i lande med en svag el-infrastruktur.</p>
			<p><strong>Batterisystemer kan være vigtige</strong> for udviklingen af den tredje verden. Men det er skuffende visionsløst og bagstræberisk, at ministeren ikke også ser mulighederne for Danmark, når vi skal realisere det fossilfrie samfund. Batteripakkerne kan virkeliggøre målet, og vi bør gribe denne teknologiske mulighed ikke ignorere eller bremse den.</p>
			<p><strong>Det er hævet over enhver tvivl,</strong> at decentral energilagring radikalt vil bryde med vores billede af el-forsyningen og inden for et årti også sætte afgifterne under pres. For Musk bliver næppe den eneste aktør; Google, der for et par år siden købte termostatvirksomheden Nest, kan man roligt regne med pønser på at markere sig, og måske vågner gamle hæderkronede industrivirksomheder i Europa også op. Tyske Bosch har demonstreret tilsvarende anlæg til industrien.</p>
			<p><strong>Mens man kan glæde sig over</strong> den vilde og rige ener, der egenhændigt ser ud til at ændre verden med den amerikanske drøm, bør man samtidig spørge, hvad vi selv mangler for at kunne noget tilsvarende. Burde det ikke havde været os – det førende land for vedvarende energi? Haldor Topsøe brugte halvanden milliard kroner, trecifrede millionbeløb fra det offentlige og to årtier i forsøget på at realisere en vision om decentrale brændselsceller i de danske hjem. Men visionen forblev i forskningslaboratoriet. Musk tager teknologi, andre har lavet, sætter en lav pris og skaber et marked. Se, det er en vision, der skaber forandring.</p>
		</section>
		  </div></body></html>
