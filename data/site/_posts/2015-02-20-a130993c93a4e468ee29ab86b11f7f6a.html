---
layout:     post
title: 	    "Efter fem år i dvale slår spanier uventet til på kongeetape"
post_author:	    
post_date:	    Fri, 20 Feb 2015 22:57:35 +0100
post_site:	    politiken.dk 
post_link:	    http://politiken.dk/sport/cykling/ECE2556646/efter-fem-aar-i-dvale-slaar-spanier-uventet-til-paa-kongeetape/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>Med den 27-årige spanier Rafa Valls (Lampre-Merida) som en højst overraskende vinder vendte den afsluttende klatretur på den 189 km lange 4. etape fra Sultan Qaboos Grande Mosque til Jabal Al Akhdar, også kaldet Green Mountain, fuldstændig op og ned på det samlede klassement i Tour of Oman.</p><p>Stigningen på 5,7 km op til målet i 1.235 meters højde med en gennemsnitlig procent på over 10 og omkring 13,5 på de sidste to km skabte total splittelse i feltet, og efter ikke at have gjort sig bemærket i fem år, viste Valls sig altså som den stærkeste.</p><h3>Cancellara og Nibali mistede meget tid</h3><p>Spanieren havde knap nok kræfter til at række armene i vejret, da han passerede stregen, men der var rigelig tid til at juble senere, for triumfen betød også, at han overtog førertrøjen fra den schweiziske stjerne Fabien Cancellara (Trek).</p><p>Denne var blandt de første, der måtte slippe, da det begyndte at gå opad, og han noteredes i mål for et minus på 5.30 minutter.</p><p>Mellem dem, der heller ikke kunne følge med, var den italienske Tour de France-konge Vincenzo Nibali (Astana), som satte 2.27 minutter til.</p><h3>Majka fulgte længe med vinderen</h3><p>Valls havde i den afsluttende fase følgeskab af amerikaneren Tejay Van Garderen, hvis BMC-mandskab havde leveret et stort stykke arbejde hele dagen, spanieren Alejandro Valverde (Movistar) og Tinkoff-Saxos polske Tour de France-bjergkonge Rafal Majka.</p><p>Ingen af disse formåede dog at gå med Valls, da denne til allersidst forcerede, og de kom i mål henholdsvis 5, 19 og 22 sekunder efter spanieren.</p><h3>Fuglsang igennem på 10.-plads</h3><p>Jakob Fuglang slap fint fra strabadserne, selv om han ikke kunne blande sig i dysten om sejren. Danskeren fuldførte opgaven som nr. 10 i selskab med belgieren Ben Hermans, som længe havde været en uvurderlig støtte for holdkaptajnen Van Garderen, og tjekken Roman Kreuziger (Tinkoff-Saxo).</p><p>Denne trio var nøjagtig et minut efter Valls, og dermed har Fuglsang nu en top-10 placering i udsigt i sit første etapeløb i denne sæson.</p><p>Stillingen efter kongeetapen ser således ud: 1. Valls, 2. Van Garderen 9 sekunder, 3. Valverde 19, 4. Majka 32, 5. Jacques Janse Van Rensburg (MTN-Qhubeka) 1.04 minut, 6. Lous Meintjes (MTN-Qhubeka) 1.08, 7. Fuglsang 1.10, 8. Hermans 1.15, 9. Julian Arredondo (Trek) 1.25, 10. Patrick Konrad (Bora-Argon 18) 1.36.</p><h3>Historien om talentet, der lod vente længe på sig</h3><p>Historien om Rafael Valls er historien om talentet, der indledte sin professionelle karriere med brask og bram for fem år siden, men derefter har været så længe om at indfri forventningerne, at mange begyndte at tvivle på, det nogensinde ville ske.</p><p>Spanieren debuterede for Footon-Serrvetto i 2010 i det argentinske Tour de San Luis, og vakte opsigt ved at komme alene og sejrrigt til mål på 2. etape.</p><p>Det indbragte ham en samlet tredjeplads i det endelige facit efter Nibali og colombianeren José Serpa, ligesom det sendte spændende signaler omkring hans fremtidige muligheder.</p><p>Der skete bare ikke rigtigt noget de følgende år, hvor det på det nærmeste virkede, som om han lå i dvale. Valls repræsenterede fra 2012 Vacansoleil, inden han i 2014 skiftede til sin nuværende arbejdsgiver, uden at han formåede at vinde, men dagens bedrift tyder på, at evnerne omsider er dukket op til overfladen igen .</p><h3>Langt udbrud først hentet lige inden stigningen</h3><p>Straks rytterne blev sendt af sted på dagens etape, fandt fire mand sammen i en offensiv. Den utrætteligt angribende belgier Jef Vanmeirhaeghe (Topsport Vlaanderen) slap fri med sine to landsmænd, holdkammeraten Gijs Van Hoecke og Stijn Vandenbergh (Etixx-Quick Step) plus italieneren Andrea Guardini (Astana).</p><p>Guardini og Vanmeirhaeghe opgav dog forehavendet efter en snes km, mens de to andre ufortrødent fortsatte og oparbejdede et forspring på maksimalt næsten et kvarter, inden der blev reageret i feltet.</p><p>Endnu med 20 km tilbage registreredes afstanden til 3.45 minutter, men så strammedes farten også for alvor i feltet, og umiddelbart inden, det begyndte at gå opad mod mål, blev duoen hentet.</p><h3>Sagan sejrede i sidste års udgave af næste etape</h3><p>Efter dagens strabadser venter i morgen en ganske anderledes overkommelig etape på 151 km fra Al Sawadi bech til Ministry of Housing.</p><p>Den sidste halvdel foregår på en rundstrækning, hvor en kort, hektisk stigning skal passeres fire gange, og det var på den tilsvarende udfordring i 2014, Peter Sagan hentede sæsonens første sejr ved at slå colombianeren Rigoberto Uran (Etixx-Quick Step), mens Nibali besatte tredjepladsen.</p><p>Sagan kunne som ventet ikke stille noget op i dag og dumpede fra femtepladsen ned som nr. 56 med et minus på 9.29 minutter.</p><p class=" bl-elem">De øvrige Tinkoff-Saxo-rytteres samlede placeringer: 12. Kreuziger 1.56, 58. Matti Breschel 9.57, 85. Pawel Poljanski 14.06, 93. Edward Beltran 15.20, 100. Ivan Rovny 16.38, 132. Daniele Bennati 27.08.</p>	
</div>
</div></body></html>
