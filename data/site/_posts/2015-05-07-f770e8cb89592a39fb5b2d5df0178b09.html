---
layout:     post
title: 	    "Wozniacki taber i tre sæt til Sharapova"
post_author:	    
post_date:	    Thu, 07 May 2015 11:09:31 +0200
post_site:	    politiken.dk 
post_link:	    http://politiken.dk/sport/tennis/ECE2658976/wozniacki-taber-i-tre-saet-til-sharapova/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Efter en kamp, der var mere spændende, end den var velspillet, vandt Maria 
Sharapova torsdag eftermiddag i Madrid 6-1, 3-6, 6-3 over Caroline 
Wozniacki. Dermed er russeren fremme i fredagens semifinale. 
</p><p>
I 1. sæt viste Sharapova et forrygende niveau, og hun pressede Wozniacki helt 
i bund det meste af tiden. Her var det svært at se, hvordan den 5. seedede 
dansker skulle have en chance for at udfordre sin modstander i kvartfinalen. 
</p><p>
Men russerens niveau faldt ganske naturligt i 2. sæt, og her var Wozniacki 
hurtig til at gribe chancen. Det indbragte hende 2. sæt, der blev en lidt 
ujævn forestilling, og så var der lagt op til en spændende afslutning. 
</p><p>
Men i 3. sæt var det Sharapova, der først fik styr på sit spil midt i sættet. 
Hun nedbragte sin fejlprocent, og der kom igen fart, præcision og dybde i de 
tunge grundslag. Det var nok til at afvise Wozniacki på en dag, hvor 
danskeren savnede lidt stabilitet. 
</p><p>
Næste opgave for Wozniacki bliver den store turnering i Rom, der bliver hendes 
sidste station, før det går løs ved årets anden Grand Slam-turnering, French 
Open, i Paris sidst i maj. 
</p><p class="art-ext-other">

</p><p class=" bl-elem"/>	
</div>

</div></body></html>
