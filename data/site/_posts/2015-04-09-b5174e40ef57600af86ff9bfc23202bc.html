---
layout:     post
title: 	    "Parolen 'Aldrig mere en 9. april' kan betyde vidt forskellige ting"
post_author:	    
post_date:	    Thu, 09 Apr 2015 13:56:45 +0200
post_site:	    politiken.dk 
post_link:	    http://politiken.dk/kultur/ECE2620845/parolen-aldrig-mere-en-9-april-kan-betyde-vidt-forskellige-ting/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Kapitulationen 9. april 1940 trak dybe spor i den danske selvopfattelse. Den 
vakte stærke følelser – og gør det stadig. 
</p><p>
Debatten begyndte med det spørgsmål, Hartvig Frisch stillede allerede aftenen 
inden angrebet: Hvordan vil omverdenen se på et Danmark, som ikke sætter sig 
til modværge over for Nazitysklands besættelse? Lige bagved ligger 
spørgsmålet: Hvordan vil vi se på os selv, hvis vi viljeløst prisgiver vores 
land til fjenden? 
</p><div class="art-quote article-box">
<p class="quote"/>
<blockquote>
<p class="quote-txt">
Der var ganske enkelt ikke noget militært svar muligt
</p>
</blockquote>
</div><p/><p>
De spørgsmål er blevet stillet hver dag siden. Var det rigtigt at bøje sig for 
overmagten for så vidt muligt at skåne land og folk, for at rykke sammen om 
demokratiet, men uden modstand indordne sig under de forhold, der var 
dikteret af besættelsesmagten? 
</p><p>
Svarene afhang i høj grad af temperament, politisk overbevisning, personlige 
holdninger – og af tiden. For nogle blev svaret senere tilslutningen til 
modstandskampen. For andre, at de trak i tysk uniform. 
</p><p>
Men efter alt at dømme støttede det altovervejende flertal af den danske 
befolkning de beslutninger, deres folkevalgte politikere traf, ligesom de 
bakkede om samarbejdspolitikkens grundlæggende bestræbelse på at manøvrere 
samfundet så uskadt som muligt gennem krigen. 
</p><p>
Senere under besættelsen voksede sympatien for væbnet modstand markant, og i 
besættelsens sidste måneder bidrog mange tusinde aktivt til den med stort 
og, især, småt. 
</p><p>
Hos de fleste synes de to synspunkter, samarbejdet og modstanden, i krigens 
sidste tid at trives side om side. Men det var ikke temaet 9. april 1940. 
Det var, hvordan, som Stauning senere udtrykte det, Danmark kunne vinde tid 
og undgå den store katastrofe. 
</p><p><b class="ext-link">FAKTA </b><a class="embeddedlink" href="http://politiken.dk/kultur/ECE2620403/fakta-saadan-forloeb-9-april-1940/">Sådan forløb 9. april 1940</a></p><p>
Kampen stod mellem det folkestyre, næsten alle i Danmark insisterede på, og de 
totalitære ideer, nazismen, kommunismen og fascismen, som tordnede frem på 
kontinentet, og som også havde sine få, men højtråbende fortalere i Danmark. 
Men ingen havde en idé om, at Danmark havde en videre mission i forhold til 
at bekæmpe denne ’pest over Europa’. Det gjaldt om ikke at blive smittet og 
om ikke at blive knust. 
</p><p>
En kamp var da også blev ensom. England var stadig under ledelse af den 
regering, der havde prisgivet Tjekkoslovakiet i 1938, som havde ladet Polen 
falde, og som ikke var kommet Finland til hjælp i landets desperate kamp i 
vinteren 1939-40. 
</p><p>
USA var neutralt, og Stalins Sovjetunionen var allieret med Hitlers Tyskland. 
</p><p>
Sverige havde gjort det klart, at landet hverken kunne eller ville komme 
Danmark til hjælp, skulle det værste ske. 
</p><p>
Danmark var uden udsigt til hjælp, uanset hvor meget eller hvor lidt landet 
selv kæmpede eller investerede i befæstning og krigsforberedelse, og uanset 
hvor meget der senere er spundet myter om, at angrebet kunne være 
forhindret, hvis Danmark blot havde indset faren og rustet sig. Sådan var 
det ikke. Der var ganske enkelt ikke noget militært svar muligt. 
</p><p>
Svaret blev i stedet samarbejdspolitikken, som både før og efter 29. august 
1943 så at sige var en forlængelse af 9. april, som dermed også blev symbol 
på de i eftertiden så forhadte indrømmelser til besættelsesmagten og på den 
aktive tilpasning i de første år, som denne politik indebar. 
</p><h3>
Det uudgrundelige feltråb 
</h3><p>
Efter krigen samledes alle om parolen: ’Aldrig mere en 9. april!’. Men hvad 
betød det? 
</p><p>
For nogle betød det, at Danmark aldrig igen ville kapitulere uden kamp. 
</p><p>
For andre, at Danmark aldrig mere ville forsømme sit forsvar og lægge landet 
åbent for en angriber. 
</p><p>
For atter andre betød det, at Danmark ikke mere kunne gemme sig og dukke 
nakken i håb om, at uvejret drev forbi. Der var ikke langt fra den tanke 
til, at Danmark måtte engagere sig mere og dybere i det FN, der var under 
opbygning efter krigen. 
</p><p><b class="ext-link">FOTO </b><a class="embeddedlink" href="http://politiken.dk/fotografier/ECE1250520/foto-se-billeder-fra-dagen-mange-unge-har-glemt/">Billeder fra dagen mange unge har glemt</a></p><p>
Mange mente, at en konsekvens af krigen måtte blive et langt tættere nordisk 
samarbejde, mens kommunisterne fandt, at samarbejdet især måtte udbygges med 
det Sovjetunionen, som havde ydet de største ofre af alle i nedkæmpelsen af 
Det Tredje Rige. 
</p><p>
Omvendt mente langt flere, at det nu var nødvendigt at knytte tættere bånd til 
krigens store vinder, USA. 
</p><p>
Feltråbet ’Aldrig mere en 9. april’ besvarede ikke i sig selv spørgsmålet om, 
hvor Danmark skulle stille sig i efterkrigstidens Europa. 
</p><h3>
De første år 
</h3><p>
En fællesnævner blev ønsket om at bevare om ikke neutraliteten, så dog 
’ikke-blokpolitikken’ i forhold til den voksende modsætning mellem øst- og 
vestblokken. 
</p><p>
Helt i tråd med tankegangen før krigen var et meget stort flertal af den 
opfattelse, at Danmark så vidt muligt skulle opretholde gode forbindelser 
til begge sider – og i øvrigt bruge sine penge på at skabe beskæftigelse og 
fremgang for de mange og ikke på en oprustning, der efter krigen for de 
fleste gav endnu mindre mening end før. 
</p><p>
Selv om alle sagde ’Aldrig mere en 9. april’, lå landet mere forsvarsløst end 
nogensinde. Indtil marts 1946 stod sovjetiske tropper på Bornholm, og selv 
da de var taget af sted, ville Danmark intet kunne gøre, hvis Stalin 
besluttede at vende tilbage. 
</p><p>
Tanken om et nordisk forsvarsforbund faldt på den uoverstigelige modsætning 
mellem Sverige, der ville stå stærkt neutralt, og Norge, der for enhver pris 
ville forblive allieret med USA og Storbritannien. 
</p><h3>
Alliancen 
</h3><p>
Med Marshallhjælpen og Grønland stod det herefter klart, at ’Aldrig mere en 9. 
april’ måtte betyde en alliance med det USA, som med overraskende styrke var 
trådt ind på den europæiske scene. 
</p><p>
USA kunne lige så lidt som noget andet land forhindre en skæbnesvanger 
besættelse af Danmark, hvis det var det, Sovjetunionen besluttede sig for. 
Men amerikanernes atomvåben kunne afskrække Stalin fra at gøre forsøget. 
Danmark søgte læ under den atomparaply, der kunne sikre landet mod en ny 9. 
april. 
</p><p>
Gennem resten af den kolde krig blev det trylleformularen. ’Aldrig mere en 9. 
april’ gled i baggrunden for en stærk tro på Nato som rammen omkring den 
hårde del af Danmarks sikkerhed, kombineret med et aktivt 
brobygningsdiplomati, der gjorde Danmark til en lille, men ikke ubetydelig 
storpolitisk aktør. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/ECE2616492/dagbog-afsloerer-danske-politikere-overvejede-doedsstraf-til-sabotoererne/">Dagbog afslører: Danske 
politikere overvejede dødsstraf til sabotørerne</a></p><p>
Danmark spillede sin rolle, da vejen skulle banes for Vesttysklands optagelse 
i alliancen og deltagelse i det fælles forsvar. 
</p><p>
Samtidig plejede Danmark et afdæmpet, men venskabeligt forhold til Rusland, 
som var helt på det rene med, at når bjørnen snerrede på en måde, der 
genoplivede traumet fra 9. april, var Danmarks svar mere alliance, ikke 
mindre. 
</p><p>
Derfor var det i tråd med parolen ’Aldrig mere en 9. april’, at Danmark 
støttede afrustning og tillidsskabende initiativer, var en varm fortaler for 
Willy Brandts <i>Ostpolitik</i> og så skeptisk på det hårde ben i Nato’s 
dobbeltbeslutning i 1979. Få lande i vest drog et dybere lettelsens suk end 
Danmark, da muren 10 år senere faldt. 
</p><p>
Nu syntes spøgelset fra 9. april omsider at være manet i jorden. Hvem skulle 
dog pludselig en tidlig morgen angribe Danmark på land, til søs og fra 
luften? Slagskyggen fra øst var væk, 45 år efter at den fra syd var lettet. 
</p><h3>
Tilbage til 9. april 
</h3><p>
Men efter den kolde krig opstod et tomrum. Der var ikke noget modbillede til 
det, vi gerne vil være. Det var, som om historien var forbi. Jo mere truslen 
fortonede sig, des stærkere blev det politiske behov for at genopfinde 9. 
april. 
</p><p>
Det indså stærke politiske kræfter, der indledte en helt ny fortælling om det, 
der var foregået de seneste 100 år. I den var Danmark ikke længere den 
uforfærdede Klods-Hans, der med lige dele frejdighed og snarrådighed vandt 
prinsessen og det halve kongerige. Her var Danmark en fej neutralist, der 
ikke havde stået ved sine værdier, og som ikke havde ydet sit til at 
forsvare friheden, da det gjaldt. 
</p><p>
Set med de briller på havde Danmark underskud på frihedskontoen og ubetalt 
gæld til de lande, der havde forsvaret os, først mod nazismen, siden mod 
kommunismen. I den historie var 9. april ikke kun et nationalt traume, men 
et politisk svigt af dimensioner, der nærmede sig forræderi. 
</p><p><b class="ext-link">LEDER </b><a class="embeddedlink" href="http://politiken.dk/debat/ledere/ECE2620626/kend-historien-om-9-april-men-doem-den-ikke/">Kend historien om 9. april, men døm den ikke</a></p><p>
I den nye fortælling var det modstandskampen, der reddede Danmarks demokrati, 
som datidens ryggesløse politikere havde været klar til at sætte over styr i 
opportunistisk holdningsløshed. Hvad hvis alle havde gjort som Danmark, 
spurgte de med retorisk reference til ’Aldrig mere en 9. april’ og uden 
smålig skelen til, at det netop var, hvad alle andre lande også gjorde: så 
på egne interesser og handlede derefter. 
</p><p>
Den nye fortælling om 9. april har så lang afstand til de virkelige 
begivenheder for 75 år siden, at alle nuancer og paradokser kan lades ude af 
fortællingen, der omskabes som et fantasyspil, hvor modstandens actionhelte 
kæmper mod opgivelsens og opportunismens drager. 
</p><p>
Det kunne endda gå, hvis det kun var vores historie, der nu blev genfortalt 
som en kliché. Men trivialiseringen af fortiden tjener aktuelle formål og er 
i høj grad udgangspunktet for argumentationen for og imod Danmarks nutidige 
deltagelse i militære missioner, hvis karakter og geografi er 
usammenlignelige med begivenhederne 9. april 1940. Dermed tages 
frihedskæmperne som gidsler for synspunkter, som de færreste af dem ville 
kunne genkende endsige dele. 
</p><p>
9. april for 75 år siden handlede ikke om samarbejde eller om modstand. Den 
handlede om, hvordan nationen så overgrebet i møde, og om, hvordan den 
rustede sig til det, mentalt og militært. Den handlede om afgørelser 
tungere, end nogen nulevende dansk politiker har stået over for, og om 
ansvar, som endnu tynger. 
</p><p class=" bl-elem">
Der er al mulig grund til at mindes 9. april og til at gentage besværgelsen: 
Aldrig igen. Vil vi være tro mod det løfte, må vi kende historien om, hvad 
der skete dengang, og forstå, hvorfor de, som traf beslutningerne, valgte, 
som de gjorde. Myter lærer vi intet af. De bekræfter kun vore egne fordomme. 
</p>	
</div>

</div></body></html>
