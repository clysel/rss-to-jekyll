---
layout:     post
title: 	    "S: Terrorangreb i Paris kan åbne for genoptagelse af internetlogning"
post_author:	    Jesper Stein Sandal
post_date:	    Fri, 13 Feb 2015 12:18:40 +0000
post_site:	    www.version2.dk 
post_link:	    http://www.version2.dk/artikel/s-terrorangreb-i-paris-kan-aabne-genoptagelse-af-internetlogning-77211?utm_medium=feed&utm_source=version2.dk&utm_campaign=it_nyheder
---
<html><body><div><section class="body"><p>Terrorangrebene i Paris tidligere på året kan blive den afgørende faktor, når Folketingets politikere i løbet af foråret skal tage stilling til, om politiet igen skal have mulighed for at bruge sessionslogning af danskernes internetbrug i efterforskningen. Sådan lyder det i hvert fald fra Socialdemokraternes it-ordfører Karin Gaardsted <a href="http://www.information.dk/524308">ifølge Information</a>.</p>

<p>Sessionslogningen blev indstillet i juni 2014 med den begrundelse, at det i praksis havde vist sig ikke at være et effektivt redskab for politiet. Men spørgsmålet skal tages op til behandling igen, og i den forbindelse har politiet efterlyst en forbedret udgave af sessionslogningen.</p>

<p>Angrebet mod det satiriske tegneseriemagasin Charlie Hebdo gør nu i hvert fald Socialdemokraterne mere villige til at give politiet redskabet tilbage.</p>

<p>»Det gør selvfølgelig, at regeringen bliver nødt til at sige, at hvis politiet har brug for flere redskaber, så skal vi også være villige til at se på det,« siger Karin Gaardsted til Information.</p>





<p>Hun erkender, at det er nødvendigt at finde en balance og tage hensyn til borgernes privatliv i forhold til sessionslogningen. Og hun påpeger også, at det skal have en virkning og blive brugt, hvis det skal indføres igen.</p>

<p>Den tidligere udgave sessionslogningen viste sig i praksis at være ubrugelig for politiet i de fleste tilfælde, fordi det ikke var et krav, at der blev indsamlet data for hver enkelt internetkunde, men blot blev indsamlet pakker ved kanten af internetudbyderens netværk.</p>





<p>Telebranchen har tidligere udtrykt skepsis over for at genindføre sessionslogningen med den begrundelse, at det er en betydelig udgift, og at den tidligere logningsbekendtgørelse ikke blev anvendt af politiet.</p>
  </section></div></body></html>
