---
layout:     post
title: 	    "Grundvandet strømmer ind og forsinker metrotrappe ved Nørreport"
post_author:	    Adam Fribo
post_date:	    Mon, 23 Feb 2015 05:51:40 +0000
post_site:	    ing.dk 
post_link:	    http://ing.dk/artikel/grundvandet-stroemmer-ind-og-forsinker-metrotrappe-ved-noerreport-174301
---
<html><body><div><section class="body"><p>Grundvandet vælter ind i den tunnel, der skal blive til en trappeskakt mellem Frederiksborggade og perronerne på Nørreport Station. En plan om at fryse det omkringliggende vand har slået fejl, og derfor bliver trappen, der skulle have været åbnet allerede omkring nytår, forsinket yderligere, skiver <a href="http://www.b.dk/nationalt/vandet-stroemmer-ind-under-noerreport?ns_mchannel=Mailing&amp;ns_source=red_nb&amp;ns_linkname=3">Berlingske Tidende</a>.</p>
			<p>Grundvandet begyndte at sive ind i tunnellen allerede sidste år, og herefter forsøgte man at fryse vandet ved at bore 88 fryserør ind i en cirkel rundt om byggeriet.</p>
			<p>Men den plan har ikke virket hele vejen rundt, og vandet strømmer fortsat ind et enkelt sted.</p>
			<p>»Mængden af vand er håndterbar. Vi kunne pumpe det væk, men vi besluttede at lade tingene falde til ro over julen, mens vi fortsatte med at fryse jorden. Men det hjalp ikke tilstrækkeligt,« siger Christian Iversen, der er projektleder i Banedanmark, til Berlingske.</p>
			
			<p>For at stoppe vandet vil entreprenøren – den tyske virksomhed Züblin – nu forsøge at tætne lækket med cement. Planen er at bore huller ud imellem de frostrør, der danner en utæt frostkappe rundt om tunnelen.</p>
			<p>Derefter skal der pumpes cement ud i det strømmende vandlag, der så skal føre cementen med sig hen til det frosne tunnelområde. Her er det håbet, at cementen vil fungere som en prop i den utætte frostkappe.</p>
			<p>»Hvis ikke det virker, har vi en plan mere. I givet fald skal vi udskifte fryseanlægget med et anlæg, som er kraftigt nok til at fryse strømmende vand. Men det er en mere kompliceret opgave. Cementproppen er den enkleste løsning,« siger Christian Iversen.</p>
			
			<p>Banedanmark vil ikke sætte dato på, hvornår den forsinkede trappe kan tages i brug. Men ifølge en skrivelse til byggeriets naboer forventes byggeriet afsluttet i løbet af efteråret 2015.</p>
		</section></div></body></html>
