---
layout:     post
title: 	    "Netanyahu til Obama: Iran-aftale truer Israels eksistens"
post_author:	    
post_date:	    Fri, 03 Apr 2015 07:48:59 +0200
post_site:	    politiken.dk 
post_link:	    http://politiken.dk/udland/ECE2615473/netanyahu-til-obama-iran-aftale-truer-israels-eksistens/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Rammerne for en atomaftale med Iran kom torsdag i hus efter 
maratonforhandlinger mellem Iran og verdens stormagter.
</p><p>
Men nyheden bliver ikke modtaget lige positivt alle steder. Faktisk er det 
noget nær en dødsdom over Israel, hvis torsdagens enighed bliver omsat til 
en reel aftale, siger Israels premierminister, Benjamin Netanyahu, til USA's 
præsident, Barack Obama.
</p><p>
»En aftale funderet på disse rammer vil true Israels overlevelse«, skulle 
Netanyahu ifølge AFP have sagt til den amerikanske præsident i en 
telefonsamtale.
</p><p>
Modsat har Obama i samtalen med den israelske leder understreget, at rammerne 
for en atomaftale med Iran er et »betydningsfuldt fremskridt«.
</p><p>
Netanyahu har konsekvent været imod en aftale om Irans atomprogram.
</p><p>
Også ministeren for strategiske anliggende, Yuval Steinitz, kalder det en 
aftale »løsrevet fra virkeligheden«. 
</p><p>
Han betegner aftalen som »dårlig« og lover, at Israel vil 
fortsætte lobbyarbejdet for at forhindre, at der indgås en endelig aftale.
</p><h3>
Obama på telefon fra Air Force One
</h3><p>
Ifølge Det Hvide Hus talte Barack Obama med Benjamin Netanyahu fra Air Force 
One.
</p><p>
»Præsidenten understregede, at selv om intet er aftalt, før alt ligger fast, 
er rammeaftalen udtryk for et betydningsfuldt skridt mod en vedvarende og 
omfattende løsning, der afskærer alle Irans veje til en bombe«, meddeler Det 
Hvide Hus.
</p><p>
Opkaldet fra Obama var angiveligt yderligere et forsøg på at berolige 
Netanyahu og forsikre den israelske premierminister om, at USA fortsat 
støtter Israel.
</p><p>
FN's Sikkerhedsråd skal give sin godkendelse af den endelige atomaftale, når 
den falder på plads.
</p><p class=" bl-elem">
Forhandlingerne om atomprogrammet har stået på mellem Iran på den ene side og 
de fem faste medlemmer af FN's Sikkerhedsråd - Frankrig, Storbritannien, 
USA, Kina og Rusland - samt Tyskland på den anden side. Tilsammen kaldes de 
P5+1 landene.
</p>	
</div>

</div></body></html>
