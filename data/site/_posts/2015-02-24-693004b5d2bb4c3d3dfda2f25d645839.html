---
layout:     post
title: 	    "Movia overså grøn havnebus: Nu sejler den i Sverige"
post_author:	    Mathias Skov Johansen
post_date:	    Tue, 24 Feb 2015 05:41:00 +0000
post_site:	    ing.dk 
post_link:	    http://ing.dk/artikel/movia-oversaa-groen-havnebus-nu-sejler-den-i-sverige-174328
---
<html><body><div><section class="body"><p>Mens de københavnske Movia-havnebusser sejler med mange gange højere udslip af partikler og NOx end bybusserne, kan pendlerne i den vandrige svenske hovedstad krydse havnen lydløst og lugtfrit.</p>
			<p>I september 2014, blot fire måneder efter Movias køb af den fjerde diesel-havnebus, solgte leverandøren Faaborg Værft A/S nemlig en moderne, eldrevet havnebus til Stockholm. Båden betjener i dag Stockholms centrum og sejler som i København på samme billetvilkår som den øvrige kollektive transport.</p>
			
			<p>»Det fungerer perfekt. De sejler hele dagen og lader op om natten. På baggrund af de positive meldinger vi får tilbage fra Stockholm er der ingen tvivl om, at vi snart ser en øgning i efterspørgslen på el-bådene«, siger værftsdirektør Jan Mortensen fra Faaborg Værft.</p>
			<p>Sjövägen, som Stockholm nye el-båd hedder, sejles af rederiet Ballerina AB. Den er 24 meter lang, syv meter bred, har plads til 150 passagerer og en vægt uden passagerer på 45 ton.</p>
			<p>Elmotorerne driver hver sin propel, der sammenlagt yder en effekt på 320 kW, mens en mindre motor driver bagpropellen. Begge motorer forsynes af et fem ton tungt litiumbatteri, som leverer 500 V i spænding. Det giver fartøjet en tophastighed på 11 knob, hvilket er identisk med Movias seneste dieselbåd. Det fremgår af Faaborg Værfts <a href="http://faaborg-vaerft.dk/?module=WYSIWYG&amp;page=default&amp;do=&amp;id=149">hjemmeside</a>.</p>
			<p>»Man skal huske at banke under bordet og alt det her, men indtil nu har den vist sig at være uhørt driftsikker. Det har vist sig, at det kan lade sig gøre, og forhåbentlig vil man fremadrettet stille nye krav til indkommende fartøjer, om at de skal være baseret på el-drift«, siger Jan Mortensen.</p>
			<h2>El-færger tjener sig hurtigt ind</h2>
			<p>Prisen på ’Sjövägen’ er godt og vel dobbelt så høj som Movias seneste dieselløsning i København. Sammenholder man de små udgifter og langsigtede besparelser, ser regnestykket dog anderledes rentabelt ud.</p>
			<p>»Komponenterne til 500 KW-batteriet og de to 160 KW-elmotorer er ret kostbare. Men det er forbløffende få år, der skal til for at tjene de her skibe hjem. Man har slet ikke den samme slitage og vedligeholdelsesudgifter på el som på diesel. Olieskift og oliefilter har man heller ikke. Der er i princippet ingen emissionsudledning under driften,« siger Jan Mortensen.</p>
			<p>Miljøorganisationen Det Økologiske Råd undrer sig over Movias prioritering af havnebåd.</p>
			<p>»Problemet er jo, at nogle gange kigger indkøberne mere på indkøbsprisen end på driftsomkostningerne. Det ville være helt oplagt at få el-drift ind. Hovedstaden satser jo benhårdt på at blive CO2-neutralt,« siger Kaare Press-Kristensen fra Det Økologiske Råd.</p>
			<p>»Der er ingen tvivl om, at el-drift er vejen til bedre miljø uden støj og forurening i havnen. Hvis der er sund økonomi, når driftsbesparelserne tages i betragtning, virker det vanvittigt, at man ikke har gjort det. Men lad os nu først høre Movias egen forklaring.«</p>
			<p>Kaare Press-Kristensen fremhæver i samme forbindelse Folketingets beslutning om, at store både nu kan få landstrøm uden afgift.</p>
			<p>»Hvis nu en el-havnebåd i København kom ind under det, ville den kunne få strømmen til ren foræringspris, og så betyder det pludselig en kæmpe stor besparelse. Allerede i 2020 er langt størstedelen af el-produktionen baseret på vedvarende energi,« siger han.</p>
			<h2>Et års testperiode</h2>
			<p>Fra værftet på Fyn sejlede ‘Sjövägen’ med generator om bord den 830 km lange tur til Stockholm, hvor den i nu et halvt år har betjent centrum med stop mellem Nybroplan, Djurgården og Saltsjökvarn. Det har givet genklang hos trafikselskabet i Stockholm, som indtil videre kører en prøveperiode på 12 måneder for at teste driften.</p>
			<p>»Politikerne i Stockholm har besluttet, at de vil satse på el-færger, og det her er så den første. Der er tale om et forsøg, men hvis det går godt, satser de på at skifte alle færgerne ud med el-drevne,« har Hans Jørgen Riber fra Principia North, der har stået for designet af færgen, tidligere udtalt til maritimedenmark.dk.</p>
			<p>I Stockholm er rederiejer Gustaf Myrsten fra Ballerina Rederi AB også ganske tilfreds.</p>
			<p>»Driftsomkostningerne har været meget lave. Hun har sejlet et halvt år og er fortsat del af en testperiode. Fremtidigt indkøb af el-færger til kollektiv transport er ikke vedtaget politisk, men kan sagtens komme på tale,« siger Gustaf Myrsteen.</p>
			<p>»Båden sejler langsomt, men vi sejler kun i centrum og ikke ude i skærgården, så det går fint,« tilføjer han.</p>
			<p>Samme tophastighed skyder Movias københavnske havnebus, som samtidig sejler med markant udledning af partikler og NOx i et havnemiljø tæt på beboere og friluftaktiviteter. Ifølge Jan Mortensen er partikelfiltre i den forbindelse en god ting, men relativt besværligt og dyrt at installere i et mindre skib, når det holdes op mod fordelene ved el-drift på vand.</p>
			<p>»Det interessante ved eldriften er, at inddrager man parametrene for, hvad der skal til for at gøre en dieselmotor på vand rimelig renlig, så begynder omkostningerne at løbe op. Batteripakken, som vi har installeret i Stockholm, har en 20-årig levetid, hvor man inden for de første ti år reducerer batteriernes levetid med to-tre procent. Mere er det ikke. Så det er faktisk ret imponerende,« siger Jan Mortensen.</p>
			<p>Det har ikke været muligt inden deadline at indhente en kommentar fra Movia til sidste års valg af havnebus.</p>
		</section></div></body></html>
