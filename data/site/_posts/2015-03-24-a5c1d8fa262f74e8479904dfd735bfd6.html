---
layout:     post
title: 	    "WHO advarer: Roundup kan være kræftfremkaldende"
post_author:	    Mie Stage
post_date:	    Tue, 24 Mar 2015 05:34:09 +0000
post_site:	    ing.dk 
post_link:	    http://ing.dk/artikel/who-advarer-roundup-kan-vaere-kraeftfremkaldende-174965
---
<html><body><div><section class="body"><p>Det stærkt debatterede ukrudtsmiddel Roundup er endnu en gang kommet i søgelyset. Denne gang er det verdenssundhedsorganisationen (WHO), som udsender en alarm om, at det verdenskendte middels aktive ingrediens, glyphosat, kan være kræftfremkaldende for mennesker.</p>
			<p>Derfor opfordrer WHO’s kræftagentur IARC gartnere og landmænd til at omgås det populære ukrudtsmiddel fra Monsanto med varsomhed, skriver britiske <a href="http://www.independent.co.uk/life-style/health-and-families/health-news/roundup-weed-killer-can-probably-cause-cancer-warns-who-10124812.html">The Independent</a>.</p>
			<p>Både i Europa og i USA har stoffet glyphosat været genstand for ophedet debat, og bekymringen har bl.a. medført et krav i staten Vermont om, at fødevareproducenter fra juli 2016 skal skrive på etiketten, hvis produktet indeholder GMO-afgrøder.</p>
			<p><a href="http://www.sciencedirect.com/science/article/pii/S0308814613019201">Studier </a>har nemlig vist, at ‘Roundup Ready’ sojabønner i USA indeholder rester af glyphosat, ligesom IARC har fundet glyphosat i urin og blod på landmænd, der bruger midlet på markerne.</p>
			
			<p>Stoffet er endvidere blevet fundet i vand og luft, hvor det er blevet sprayet af landmænd, som typisk bruger noget mere koncentrerede blandinger end den Roundup, der bliver solgt til hjemmebrug.</p>
			<p>Den amerikanske regering har dog sagt god for glyphosat, som primært bliver brugt på majs-, soja- og sukkerroemarker. Men nu forventes det altså, at undersøgelserne vil lægge pres på magthaverne, også i EU, skriver <a href="http://www.ft.com/intl/cms/s/0/8b79a572-cf14-11e4-893d-00144feab7de.html?siteedition=intl#axzz3VD5M5aUN">Financial Times</a>.</p>
			<p>IARC har i alt undersøgt fem midler, der indeholder glyphosat, hvor de tre er blevet vurderet som ‘sandsynligvis’ kræftfremkaldende, mens de to sidste ‘muligvis’ er kræftfremkaldende.</p>
			<p>Monsanto, som har produceret midlet i 40 år, er langtfra enige med panelet fra WHO og har ifølge avisen The Independent indkaldt til hastemøde for at få en forklaring.</p>
			<p>Flere eksperter har ligeledes sat spørgsmålstegn ved IARC’s undersøgelser, herunder Oliver Jones, som underviser i kemi ved RMIT University i Melbourne, Australien. Ifølge Financial Times mener han, at beviset er tyndt, og at ‘IARC jo også kategoriserer alkohol, natarbejde og sollys som muligt kræftfremkaldende. Det er dosen, der afgør, om det er giftigt’.</p>
			<p>Den danske regering valgte i 2014 at stemme blankt, da salg af genmodificerede afgrøder kom på dagsordenen i EU. Tvivlen skyldtes undersøgelser fra Aarhus Universitet, der påviste, at dyr, der spiste afgrøder, sprøjtet med glyphosat, kunne få problemer med tarmsystemet.</p>
			
		</section></div></body></html>
