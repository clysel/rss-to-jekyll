---
layout:     post
title: 	    "Eller-scoring sender Montreal mod NHL-slutspil"
post_author:	    
post_date:	    Sun, 29 Mar 2015 08:08:15 +0200
post_site:	    politiken.dk 
post_link:	    http://politiken.dk/sport/ishockey/ECE2608854/eller-scoring-sender-montreal-mod-nhl-slutspil/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Lørdag aften kvalificerede Anaheim Ducks med Frederik Andersen sig til 
NHL-playoff, og natten til søndag er endnu en dansk ishockeyprofil blevet 
klar til det prestigefyldte, nordamerikanske slutspil.
</p><p>
Lars Eller og Montreal Canadiens vandt hjemme i Bell Center en overtidssejr på 
3-2 over Florida Panthers, og dermed er den canadiske traditionsklub med 
matematisk sikkerhed blandt de 16 hold i playoff, selv om der endnu resterer 
seks runder i grundspillet.
</p><p>
Eller spillede center i tredjekæden og åbnede scoringen i første periode, 
sekunder efter at Florida var blevet fuldtallig efter en udvisning.
</p><p>
Målmand Roberto Luongo parerede et slagskud, men pucken strøg lige ud til den 
25-årige dansker, der tordnede riposten i nettet.
</p><p>
Florida kom godt igen i anden periode og fik både udlignet og bragt sig i 
spidsen, inden Alex Galchenyuk udlignede til 2-2.
</p><h3>
Eller ikke tilfreds endnu
</h3><p>
Der blev ikke scoret i tredje periode, og så skulle det hele afgøres i 
overtiden, hvor Max Pacioretty lavede det gyldne mål, der sikrede Montreal 
pladsen i slutspillet.
</p><p>
»Det er der, vi gerne vil være. Vi er glade, men vi er ikke tilfredse«, siger 
Lars Eller til nhl.com.
</p><p>
Målet var hans 12. i denne sæson, og dermed tangerede han sidste års facit.
</p><p>
Eller og Frederik Andersen får følgeskab af flere landsmænd i slutspillet. 
Trods sløj form kommer New York Islanders og Frans Nielsen efter alt at 
dømme videre, og det samme kan man forvente af Jannik Hansen og Vancouver 
Canucks.
</p><p class=" bl-elem">
Grundspillet slutter 11. april.
</p>	
</div>
</div></body></html>
