---
layout:     post
title: 	    "Ti bøger der gør dig klogere på Storbritannien"
post_author:	    
post_date:	    Sun, 03 May 2015 14:58:34 +0200
post_site:	    politiken.dk 
post_link:	    http://politiken.dk/kultur/boger/ECE2652665/ti-boeger-der-goer-dig-klogere-paa-storbritannien/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p/><h3><span class="img-contimg-fl-left"><img class="image inlineLightBox" src="http://multimedia.pol.dk/archive/00933/B_ger_girl_933144r.jpg" alt="" border="0"/></span>
1: Thriller. Paula Hawkins: The Girl on the Train. 
</h3><p><i class=" bl-elem">Doubleday, 336 sider. Fire hjerter. </i></p><p>
England har en stor tradition indenfor kriminalromanen og spionthrilleren, fra 
Agatha Christie til John le Carré, og man må mildest talt sige, at 
englænderne ikke kun importerer skandinaviske pendanter, selv om de stadig 
er meget populære, men løbende frembringer hjemmegroede eksemplarer, hvor 
Paula Hawkins’ veldrejede thriller ’The Girl on the Train’ i øjeblikket er 
meget populær, og dermed også er med til at sikre Hawkins’ privatøkonomi på 
livstid. 
</p><p>
Det er meget lukrativt at være efterspurgt krimiforfatter i den 
anglo-amerikanske verden, og det er måske derfor, der næsten er lige så 
mange wannabe-krimiforfattere som krimilæsere. Men hvad viser det også? Et 
samfund der er besat af forbrydelsen, og som stadig har en sen-victoriansk 
fascination af alt det, der gemmer sig bag den høflige og ordentlige facade. <br/><br/></p><p/><h3><span class="img-contimg-fl-left"><img class="image inlineLightBox" src="http://multimedia.pol.dk/archive/00933/B_ger_establishment_933145r.jpg" alt="" border="0"/></span>
2: Debat. Owen Jones: The Establishment. And how they get away with it. 
</h3><p><i class=" bl-elem">Penguin, 384 sider. Fem hjerter. </i></p><p>
England er et klassesamfund, og i disse år stiger uligheden mellem rig og 
fattig kun brat, aktivt opmuntret af David Camerons nuværende, konservative 
regering. Men det betyder ikke, at kritikken af den tendens, og af 
klassesamfundets beståen, ja nye fremvækst, ikke er ledsaget af heftig 
kritik og analyse fra allehånde kanter. Et af de aktuelle, veloplagte og 
meget læste eksempler, er Owen Jones’ ’The Establishment. And how they get 
away with it’. 
</p><p>
Et af de paradokser, man kan iagttage, er, at alle mainstream-medierne stort 
set er ejet af konservative mediemoguler, men det er ikke mindst i 
tabloid-pressen at hykleri, små-korruption og pamperi i den politiske elite 
jævnligt afsløres. Paradokset er dog også, at Owen Jones, The Sun’s og alle 
meningsfællernes indsats tilsyneladende ikke resulterer i konkrete 
forandringer. Men måske det kommer 7. maj? <br/><br/></p><p/><h3><span class="img-contimg-fl-left"><img class="image inlineLightBox" src="http://multimedia.pol.dk/archive/00933/B_ger_mumpreneur_933147r.jpg" alt="" border="0"/></span>
3: Feminisme. Annabel Karmel, Mumpreneur. 
</h3><p><i class=" bl-elem">Vermilion, 304 sider. To hjerter. </i></p><p>
På den ene side har Storbritannien fremragende feminister som Fay Weldon og 
Juliet Mitchell, og store forgængere som Mary Wollstonecraft og Mary 
Shelley, men på den anden side er England stadig et land med langt mere 
traditionelle kønsroller end Skandinavien. Når jeg henter min søn i skole 
kl.16, er jeg omringet af mødre, der enten går hjemme, eller arbejder på 
halvtid, mens farmand kommer sent hjem og forsørger den lille familie. 
</p><p>
Det betyder ikke, at feminismen er død, men den synes at have allieret sig med 
den liberalistiske markedsøkonomi, sådan at frigørelsen alene skal komme 
gennem ny rigdom – og det er her, at Annabel Karmels ’Mumpreneur’ træder ind 
på scenen, og forklarer, hvordan alle disse hjemmegående husmødre kan blive 
entreprenante og rige hjemme fra køkkenregionerne, og dermed frie. Ikke helt 
det samme som i Virginia Woolf’s ’A Room of One’s Own’, men måske alligevel 
et skridt på vejen? <br/></p><p><br/></p><h3><span class="img-contimg-fl-left"><img class="image inlineLightBox" src="http://multimedia.pol.dk/archive/00933/B_ger_Barging_933149r.jpg" alt="" border="0"/></span>
4: Rejser. John Sergeant: Barging Round Britain. 
</h3><p><i class=" bl-elem">Michael Joseph, 352 sider. Tre hjerter. </i></p><p>
Lige siden Jerome K. Jeromes stadig charmerende roman ’Three Men in a Boat (to 
Say Nothing of the Dog)’ (1889), og f.eks. James Boswells rejsebeskrivelse 
af sine ture med Samuel Johnson oppe på Hebriderne, har briterne haft en 
stærk tradition for at dyrke fortællingen om at ture rundt på disse store 
øer – som de jo er. ’The British Isles’ er ikke bare for sjov, men de 
skelner systematisk mellem »europæerne« nede på »kontinentet«, og så dem 
selv, herovre på øerne. Og den skelnen falder ikke altid ud til europæernes 
fordel, for nu at sige det diplomatisk. 
</p><p>
I hvert fald er John Sergeants ’Barging Round Britain’ udtryk for det, der kan 
forfalde til at være en ganske vist meget indtagende, men også næsten 
nostalgisk, indadvendt og lidt provinsiel dyrkelse af gode gamle England, og 
her særligt alle deres kanaler. Men for så vidt vi har vital 
migrantlitteratur, spændt op imod UKIP, ’United Kingdom of Independent 
Britain’, hvis primære program er at få England ud af EU, og de fremmede ud 
af England – så er det måske fristende, bare at stage sig lidt mere ned ad 
Themsen og glemme alt så længe. <br/></p><p><br/></p><h3><span class="img-contimg-fl-left"><img class="image inlineLightBox" src="http://multimedia.pol.dk/archive/00933/B_ger_WAR_933151r.jpg" alt="" border="0"/></span>
5: Krig. James Holland: An Englishman at War. 
</h3><p><i class=" bl-elem">Bantam Press, 560 sider. Fire hjerter. </i></p><p>
Midt i en sparetid med omfattende nedskæringer, bevilgede David Cameron 50 
millioner gode engelske sterling pund, godt en halv milliard kroner, til et 
ekstremt omfattende, nationalt erindringsprojekt, der over hele fire år skal 
markere 100-året for det der stadig her kaldes for ’The Great War’, den 
store, Første Verdenskrig 1914-1918. Det er ikke en overdrivelse at sige, at 
englænderne er besat af den krig. Og som dansker, der kommer over kanalen 
fra en lilleputnation, der omhyggeligt sneg sig uden om krigsførelse i hele 
det tyvende århundrede, kan det godt virke overvældende at være midt i al 
denne krigsfestivitas. 
</p><p>
Men James Holland, der har redigeret en vis Stanley Cristophersons 
krigsdagbøger fra Anden Verdenskrig, under titlen ’An Englishman at War’ 
siger allerede det hele: Mand, og engelsk mand, er man egentlig først 
rigtig, hvis man har været i krig. Så gælder det bare om at starte én, fra 
Falklandsøerne til Irak. Erindringen og fortællingen om krigen, ja om begge 
verdenskrige, er massivt til stede alle vegne: Selv i en bogkiosk som WH 
Smith, er hele sektioner af reoler viet til bøger og magasiner om krig, og 
altså ikke mindst den store af dem. <br/></p><p><br/></p><h3><span class="img-contimg-fl-left"><img class="image inlineLightBox" src="http://multimedia.pol.dk/archive/00933/B_ger_Shakespear_933153r.jpg" alt="" border="0"/></span>
6: Drama. The Complete Works of William Shakespeare. 
</h3><p><i class=" bl-elem">Kindle Edition. Seks hjerter. </i></p><p>
England er et multikulturelt samfund i rivende udvikling, langt mere 
kosmopolitisk og blandet end Danmark, særlig i millionbyen London 
selvfølgelig. Men det er samtidig et land hvor alle, unge som gamle, rige 
som fattige, uddannede som uuddannede, indfødte som tilflyttere, byboer som 
bønder, kan deres Shakespeare. Shakespeare er simpelthen og helt konkret på 
pensum i selv den mindste lille ghettoskole. 
</p><p>
Men det er endnu vildere end som så, for ingen digter har som William 
Shakespeare beriget og formet selve det engelske sprog; han havde – ifølge 
visse kilder – et aktivt ordforråd på cirka 24.000, og opfandt selv omtrent 
1700 nye ord, der gled direkte ind i sproget. Det betyder, at alle 
englændere halvt om halvt taler shakespearesk, selv når de ikke er bevidste 
om det. Men den bevidste dyrkelse af barden er nu også monumental; fra det 
nyistandsatte Globe Theatre lige ved siden af Tate Modern, til de nærmest 
endeløse eksemplarer af hans ’Complete Works’ som man kan erhverve sig for 
helt ned til 10-20 kr., er Shakespeare bogstavelig talt allestedsnærværende. <br/></p><p><br/></p><h3><span class="img-contimg-fl-left"><img class="image inlineLightBox" src="http://multimedia.pol.dk/archive/00933/B_GER_football_933155r.jpg" alt="" border="0"/></span>
7: Fodbold. Adam Hurrey: Football Clichés. 
</h3><p><i class=" bl-elem">Headline, 208 sider. Fire hjerter. </i></p><p>
Det vil næppe chokere Politikens læsere at erfare, at englænderne stadig er 
vilde med fodbold, også selv om deres nuværende landshold ikke just 
brillerer. Men landsholdet er blot toppen af isbjerget, for fankulturen 
knyttet til klubber som Manchester United, Chelsea og Arsenal er ekstremt 
stærk, økonomien i fodbold er nærmest på størrelse med et par afrikanske 
nationers bruttonationalprodukt, og en fast integreret del af bybilledet er 
pubber, hvorudfra brøl med jævnlige mellemrum lyder, når endnu et mål er 
gået ind – eller ej. 
</p><p>
Fodboldfans har imidlertid også et højst forfinet og indforstået slangsprog, 
og til gavn for de håbløse nørder, der endnu ikke behersker det, har Adam 
Hurrey skrevet en både vittig og kærlig indføring: ’Football Clichés’. Læs 
den før næste hjemmekamp mellem Arsenal og Tottenham Hotspurs. <br/></p><p><br/></p><h3><span class="img-contimg-fl-left"><img class="image inlineLightBox" src="http://multimedia.pol.dk/archive/00933/B_gerbake_933157r.jpg" alt="" border="0"/></span>
8: Bagning. Phil Vickery: Seriously Good! 
</h3><p><i class=" bl-elem">Kyle Kathie, 176 sider. To hjerter. </i></p><p>
Hvis man har sit liv kært, skal man undgå engelsk mad. Vittighederne om 
engelsk mads helt særlige uspiselighed er mange, ikke mindst dem der kommer 
fra arvefjenden Frankrig, men faktisk er den engelske nation midt i det 
management-typerne ville kalde for en kolossal »forandringsproces« med et 
stort »læringspotentiale«. 
</p><p>
Jamie Oliver, Nigella Lawson og talrige andre kendis-kokke har gjort en 
herkulisk indsats, sådan at madkulturen i dag reelt er på vej til at være 
kraftigt forbedret, fra skolekøkkenet i Surrey, til Michelin-restauranten i 
Soho. Men med al denne madbevidsthed følger desværre også bagsiden, nemlig 
den politiske korrekthed, og dermed alle mulige sager, man pludselig ikke må 
få i sig, og der er Phil Vickery’s ’Seriously Good! Gluten-Free Baking’ nok 
et ganske tidstypisk eksempel. Så er vi pludselig langt fra Yorkshire 
Pudding, bacon og sausages. <br/></p><p><br/></p><h3><span class="img-contimg-fl-left"><img class="image inlineLightBox" src="http://multimedia.pol.dk/archive/00933/B_ger_Queen_933159r.jpg" alt="" border="0"/></span>
9: Royalt. Angela Kelly: Dressing the Queen. The Jubilee Wardrobe. 
</h3><p><i class=" bl-elem">The Royal Collection Trust, 144 sider. Tre hjerter. </i></p><p>
Et litterært portræt af England ville være ukomplet, hvis ikke man medtog den 
kongelige familie. Lige som i Danmark, men nok en tand mere fanatisk eller 
intenst, dyrkes den royale klan med umådeligt stor energi og flid, på tv, i 
alskens ugeblade, og ikke mindst på bogfronten, hvor den kongelige skrædder 
Angela Kelly’s ’Dressing the Queen. The Jubilee Wardrobe’, giver et grundigt 
og detaljeret indblik i de to års forberedelser (!) der gik med, at Kelly og 
hendes hold af ansatte udformede, designede og syede Dronning Elizabeths 
garderobe til diamantjubilæet i 2012, og OL i London samme år. 
</p><p>
Hér mødes dronningerøgelse, stor rigdom, medier og en ret vild engelsk 
folkelighed, der trods Diana, og forbehold over for Charles, stadig er 
voldsomt begejstrede for Windsor-familien. Men Kellys bog giver desuden et 
indblik i skrædderkunst, sådan som den kan udøves, når penge ikke er et 
problem. Kan ikke anbefales til republikanere og anti-kapitalister. 
</p><p><br/></p><h3><span class="img-contimg-fl-left"><img class="image inlineLightBox" src="http://multimedia.pol.dk/archive/00933/B_ger_Hold_your_own_933161r.jpg" alt="" border="0"/></span>
10: Digte. Kate Tempest: Hold Your Own. 
</h3><p><i class=" bl-elem">Picador, 128 sider. Seks hjerter. </i></p><p>
Uundgåelig og uomgængelig er ’emigrantlitteraturen’ (som Georg Brandes kaldte 
den allerede i 1872) stadig. Race, klasse, religion og køn spiller på alle 
måder en stor og måske stigende rolle i engelsk litteratur, 
migrantlitteraturen har været en central spiller hele vejen op gennem det 
tyvende århundrede, og så sandelig også i det enogtyvende: 
</p><p class=" bl-elem">
England bliver kun mere og mere gennemsyret af at være et kosmopolitisk 
kludetæppe, og her har figurer som f.eks. Zadie Smith og Hanif Kureishi 
været vægtige bidragydere, men fornylig er en komet dukket op, nemlig 
performance-digteren Kate Tempest, der med sine digte i ’Hold Your Own’ på 
samme tid kan trække på Joyce, Wu-Tang Clan (amerikansk rap-gruppe, red.) og 
græsk drama, i beskrivelsen af facetter af bl.a. migranters liv i London. 
Jeg er reelt ikke sikker på, man kan kalde det ’migrantlitteratur’, men hun 
er så ekstremt talentfuld at hun skal indgå her, og migranter er i høj grad 
vævet med ind i hendes portræt af livet i London i disse dage. 
</p>
	
</div>

</div></body></html>
