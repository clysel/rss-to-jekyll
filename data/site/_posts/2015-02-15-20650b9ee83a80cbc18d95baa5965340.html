---
layout:     post
title: 	    "Når sex er kunstnerisk korrekt"
post_author:	    
post_date:	    Sun, 15 Feb 2015 08:00:38 +0100
post_site:	    politiken.dk 
post_link:	    http://politiken.dk/magasinet/sketiugen/ECE2546354/naar-sex-er-kunstnerisk-korrekt/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p><i class=" bl-elem">Sex er en af de ni grunde til at </i></p><p><i class=" bl-elem">mennesket skal genfødes. </i></p><p><i class=" bl-elem">De andre otte er uinteressante</i></p><p><b class=" bl-elem">Henry Miller (1891-1980), amerikansk forfatter</b></p><p/><p><i class=" bl-elem">Min mand er tysk. Hver nat klæder </i></p><p><i class=" bl-elem">jeg mig ud som Polen, og så</i></p><p><i class=" bl-elem">invaderer han mig</i></p><p><b class=" bl-elem">Bette Midler (1945-), amerikansk sanger og skuespiller</b></p><p/><p>
Okay, jeg indrømmer det straks: Citatet fra Bette Midler har jeg brugt før, 
men da jeg synes, det er noget af det mest billedstærke, der nogensinde er 
blev sagt om det, jeg vil kalde målbevidst sex, kan jeg ikke stå for 
fristelsen til at bruge det igen. 
</p><div class="art-fakta article-box">
<header><h4 class="">
Sket i ugen</h4>
</header><div class="fakta-body" data-buildingblock="embedded_factboxlink">
<p><b>Er en institution på Politiken</b> og har i fire årtier haft sin faste 
plads i søndagstillægget PS, hvor skiftende skribenter har satiriseret over 
den forgangne uges begivenheder. 
</p><p class=" bl-elem"><b>Klummen blev opfundet</b> af journalisten J.B. Holmgaard, som i 1982 fik 
dansk journalistiks fornemste pris, Cavling-prisen, for indsatsen. 
</p>
</div>
</div><p>
Og da slet ikke efter en uge, der har været præget så meget af sex og krig, 
som den vi slipper i dag – og som i øvrigt også byder på en befriende afsked 
med en af landets mest belastede og belastende familier, hele slænget fra 
Grønnegaarden, der har pint og plaget os i lidelsesføljetonen ’Arvingerne’ 
på DR 1. </p><p>
Det er en familie, der er skruet sammen af psykisk syge fjollerikker og 
forkælede egoistiske kunstnere, som venter, at alle hopper og springer for 
dem. Og hvor den eneste ’normale’ synes at være den buldrende naive 
hampedyrker og blomsterbutiksassistent, der har arvet gården efter sin mor, 
skulpturdiktatoren, men som nu må bo i en skurvogn, fordi alle de skøre har 
mast sig ind i hovedbygningen. 
</p><p>
Det er sidste afsnit i aften, og mon ikke det ender med, at gården brænder 
ned, bongotrommerne og de tibetanske strengeinstrumenter går op i røg, 
Frederik kvæler sin bror og et par naboer, mens Jesper Christensen i en 
natskjorte fra det lokale sygehus danser lystigt gennem hampemarkerne, og 
blomsterbutiksassistenten flygter til håndboldhallen i Gudme, hvor hun 
modtages med åbne arme af landsbytosserne, der ellers har travlt med at lave 
pomfritter? 
</p><h3>
Oppe hos fru Andersen 
</h3><p>
Så er det langt mere stille og roligt oppe hos den rare fru Andersen på 
’Badehotellet’ i Nordjylland. 
</p><p>
Og så alligevel ikke helt, vel – for selvfølgelig har de fleste i TV 2-serien 
også knald i låget. Men da det jo er i gamle dage, for over 80 år siden, 
lægger man lidt mere bånd på sig selv, ikke sandt? Og man går i hvert fald 
ikke rundt og ligner noget hengemt fra hippiernes triste overskudslager. 
Nej, man er nydeligt klædt på, og man hvisker hellere, end man råber. 
</p><p>
Jo, dengang, da solen altid skinnede, blev alt holdt skjult, fortiet og dysset 
ned. 
</p><p>
Hvem der var barn af hvem, og hvem der havde hånden i hvemses trusser, hvem 
der bollede med hvem – og ja hvem der var bøsse eller homoseksuel, som man 
sagde i de år – alt det blev skam ikke skreget ud fra hustagene og på 
Facebook, som det sker i dag, hvor alle skal vide alt. Nutidens 
netværksmenneske lever jo ikke, hvis ingen andre aner, hvad man render rundt 
og foretager sig. 
</p><h3>
Hjemme hos fru Thormodsen 
</h3><p>
Og når nu vi snakker om at bolle, så har De måske bemærket, fru Thormodsen, at 
vi her på bladet har været temmelig optaget af sex i denne uge. 
</p><p>
Nåh ja, det er vi jo altid, men helst kun hvis liderligheden kan få en 
akademisk eller kunstnerisk indpakning. Sådan lidt på linje med visen 
’Gyngerne og karrusellen’ fra 60’erne, da hedengangne Preben Uglebjerg sang 
om den grimme billedporno, men hvor det var i orden at tage på museer og se 
billeder <i class=" bl-elem">»af piger og drukne mandfolk, der med brunstigt blik river deres 
tøj af. Der gør det nemlig ingenting, når bare maleren hedder Goya«.</i></p><p>
Men som sagt – i ugen, der snart tjekker ud, har vi været mere sexfikserede 
end normalt. 
</p><p>
Og det skyldes selvfølgelig – ja, De har gættet det – at smæk-i-numsen-filmen 
’Fifty Shades of Grey’ havde dansk premiere. 
</p><p>
Det er en filmatisering af den bog, der gjorde det litterært i orden for en 
hvilken som helst gymnasielærer, præst, bibliotekar, Louisiana-besøgende, 
tandlæge og talepædagog samt cand.mag. i oldtidskundskab og alle andre 
Politiken-læsere at bladre sig frem til det dampende liv, som det leves med 
håndjern og pisk i mere håndfaste miljøer. 
</p><p>
Jeg kan dog forstå på anmelderne i Berlingske, Ekstra Bladet og herværende 
publikation, at filmens billeder – som ikke engang omfatter en enkelt 
stræbende stivert – på ingen måde lever op til de saftige og pulssøgende 
billeder, de samme anmeldere dannede, da de stønnende drønede gennem bogen. 
</p><p>
Det er selvfølgelig en gevaldig skuffelse. Derfor måtte vi da også her på 
avisen – efter at have belyst den kedelige, bornerte film fra en feministisk 
synsvinkel og analyseret fænomenet i en leder – bringe billeder fra andre 
film, der har taget kønsdelene under anderledes blottet og håndfast, men 
naturligvis kunstnerisk behandling. 
</p><p/></div></div></body></html>
