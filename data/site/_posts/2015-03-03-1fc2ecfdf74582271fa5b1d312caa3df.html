---
layout:     post
title: 	    "Infrastrukturboom giver Cowi rekordoverskud"
post_author:	    Ulrik Andersen
post_date:	    Tue, 03 Mar 2015 14:43:00 +0000
post_site:	    ing.dk 
post_link:	    http://ing.dk/artikel/infrastrukturboom-giver-cowi-rekordoverskud-174508
---
<html><body><div><section class="body"><p>Rådgiverkoncernen Cowi har netop offentliggjort<a href="http://www.publications.cowi.com/cowi/70/"> et årsregnskab</a> med koncernes bedste resultat. Cowi kom ud af 2014 med et overskud (EBIT) på 223 mio. kr.</p>
			<p>»Overskuddet skyldes for det første, at vi har et rigtig godt marked i vores danske afdeling,« forklarer adm. direktør Lars-Peter Søbye.</p>
			<p>Cirka halvdelen af omsætningen i Cowi Danmark bliver hentet på udenlandske projekter, og afdelingen er blevet bedre til at vinde både indenlandske og udenlandske ordre, fordi de i stadigt stigende omfang kan uddelegere dele af projekterne til Cowis 600 ingeniører i Indien og Litauen, hvor lønningerne er noget lavere end i Danmark.</p>
			
			<p><figure class="plugin right zoomable"><img data-original-image="http://ing.dk/sites/ing/files/2015.03.03.cowis-resultat.png" src="http://ing.dk/sites/ing/files/styles/w1120_media_right/public/2015.03.03.cowis-resultat.png?itok=K8LZWOzW" alt=""/></figure></p>
			<p>»Vi har flyttet en del arbejdspladser til Indien og Liatuen, og det har gjort os mere konkurrencedygtige. Men samtidigt har vi oprettet omkring 100 arbejdspladser mere i den danske afdeling, fordi vi vinder flere projekter, så det er en win-win-situation,« mener Lars-Peter Søbye.</p>
			
			<p>Cowi har implementeret et ledelsessystem kaldet Cockpit, der gør det lettere at samarbejde på tværs af landegrænserne. Foreløbigt er 80 procent af organisationen implementeret systemet, og i de kommende år følger de øvrige lande og specialistområder efter. Derfor regner Lars-Peter Søbye med, at afdelingerne i Indien og Litauen vil blive ved med at vokse med 10-15 procent om året i de kommende fem år.</p>
			<p>Den anden væsentlige årsag til det rekordresultatet er, at Cowis afdeling for broer, tunneler og marine konstruktioner (BTM), der historisk har haft en høj indtjeningsmargen, bliver ved med at præstere flot. Her hjælper det, at regeringerne i flere finanskriseramte lande forsøger at få gang i væksten via investeringer i infrastruktur.</p>
			<p>»Når verdensøkonomien er i krise, går regeringerne ud og investerer i infrastruktur og hospitaler. Samtidig sker der en stigende urbanisering, der betyder, at pladsen i byerne bliver mere trang. Derfor kan man gå under jorden eller ud over floder eller hav, hvis man vil lave nye forbindelser. Den slags opgaver ligger vi rigtigt godt til.«</p>
			
			<p>Selvom de verdensomspændende tendenser er gode for rådgiverne i disse år, rummer Cowis regnskab også problemer.</p>
			<p><figure class="plugin right zoomable"><img data-original-image="http://ing.dk/sites/ing/files/larspetersoebye.jpg" src="http://ing.dk/sites/ing/files/styles/w1120_media_right/public/larspetersoebye.jpg?itok=UVW1ByPl" alt=""/><figcaption> Cowi er blevet bedre til at tjene penge - men omsætningsvæksten er til gengæld gået i stå. Adm. dir. Lars-Peter Søbye forventer imidlertid at 2015 både vil give højere omsætning, bedre resultat og endnu bedre indtjeningsgrad end 2014-regnskabet, der lige er offentliggjort. </figcaption></figure></p>
			<p>Således skuffer Cowis afdelinger i både Norge og Sverige, som koncernen ellers har haft store forventninger til. I Cowis fire år gamle femårs-plan kaldet Powerhouse 2015 var ambitionen at fordoble omsætningen i Norge og Sverige mellem 2010 og 2015. Men i 2014 var var omsætningen blot steget med henholdsvis 56 og 43 procent, og omsætningen faldt faktisk fra 2013 til 2014, så der er lang vej igen.</p>
			<p>»Norge og Sverige har helt klart være skuffelser. Vi havde god vækst i begyndelsen, men vi har ikke været dygtige nok til at få indtjeningen med op. Derfor valgte vi 2014 at skrue ned for vækstambitionerne for at få indtjeningen op. Og det vil vi holde fast i i 2015. Man skal gøre sig fortjent til at vokse på de markeder.«</p>
			<p>Cowis henter 23 procent af sin omsætning i Norge, så det er en stor og dyr bet, at forretningen ikke er kommet ordentligt op at køre der.</p>
			<p>»Regeringsskiftet i Norge i 2013 bevirkede, at rigtig mange infrastrukturudbud blev sat i bero. Men det er meget svært og dyrt at tilpasse medarbejderantallet i Norge, så vi havde svært ved hurtigt at tilpasse os markedet. Desuden ville vi gerne holde på folk, for vi forventede jo, at markedet ville komme tilbage.«</p>
			<p>Og den forventning har ifølge Lars-Peter Søbye holdt stik.</p>
			<p>»De første fem-seks uger i år har vi set stærkt stigende ordrebeholdning. Markedet er vendt massivt tilbage, så jeg tror både på en højere omsætning og en væsentligt forbedret indtjening.«</p>
			
			<p>I Sverige har et planlagt generationsskifte medført en helt ny ledelse i 2014. Lars-Peter Søbye forventer, at de nye chefer vil kunne rette op på organisationen og bringe Cowi højere op i værdikæden.</p>
			<p>Men de største vækstforhåbninger har han til virksomhedens nye specialistområde: Affald.</p>
			<p>»Vi har arbejdet med affaldshåndtering i forskellige sammenhænge i 15 år. Så vi har en ret stor afdeling med det speciale - så mange, at vi faktisk er blevet udnævnt til at være verdens tredjestørste internationale rådgiver på det felt. Med urbaniseringen ser vi det som et vækstområde, så nu giver vi det fuld syre og gør det til en særskilt forretningsenhed.«</p>
			<p>Vækst i omsætning var også en af Cowis 2015-mål: Omsætningen skulle således være steget med 10-15 procent om året, men fra 2011 til 2014 lå på væksten i gennemsnit på 4,6 procent og fra 2013 til 2014 er den helt nede på 0,6 procent.</p>
			<p>»Vi havde ikke helt forstået dybden af finanskrisen, og derfor blev vores vækstmål alt for ambitiøse. I stedet har vi lavet en øvelse, der går ud på, at tjene mere på den omsætning, som vi allerede har. Vi har været alt igennem fra bund til top: Vi har frasolgt og lukket urentable områder og minimeret kontorarealet. Samlet set har det forbedret vores indtjening, og det mener jeg faktisk også, at man bør få ros for.«</p>
			<p>Cowi planlægger stadigt at vokse gennem opkøb, men det vil næppe blive større ‘fullservice’ rådgivere.,</p>
			<p>»Vi går efter specialistkompetencer - ikke størrelse. Som da vi købte Donaldson sidste år. de gav os nogle tunnelkompetencer, som vi ikke havde i forvejen. Med videnvirksomheder skal man være megaforsigtig med at købe sig til volumen, for 1+1 giver ikke nødvendigvis 3 eller bare 2. Ofte går det den anden vej.«</p>
			<p><em>Men I har jo ambitioner om at være ligeså massivt tilstede i Norge og Sverige som i er i Danmark. Vil I heller ikke købe volumen på de markeder?</em></p>
			<p>»Hvis jeg ville, ville jeg ikke sige det til dig - desuden er organisk vækst jo det mest sikre.«</p>
		</section></div></body></html>
