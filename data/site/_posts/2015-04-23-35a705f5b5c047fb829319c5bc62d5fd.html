---
layout:     post
title: 	    "Snart en Saga blot: Ikonisk københavnerskilt sættes til salg"
post_author:	    
post_date:	    Thu, 23 Apr 2015 15:15:34 +0200
post_site:	    politiken.dk 
post_link:	    http://politiken.dk/ibyen/byliv/ECE2639811/snart-en-saga-blot-ikonisk-koebenhavnerskilt-saettes-til-salg/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Nogle vil på billedet se et skilt af fire gamle bogstaver, mens andre vil tage 
en ordentlig tur ned ad <i>memory lane</i> og sukke dybt: 
</p><p>
I knap 50 år lyste neonskiltet over Vesterbrogade 25 i København, hvor det 
blev synonym med først biografmørket og siden med rock, hiphop, punk og 
pornofilm. 
</p><p>
På mandag sælges skiltet hos internetauktionshuset Lauritz.com, hvor det er 
vurderet til 4.000 kr. 
</p><p><b class="ext-link">WWW</b><a href="http://www.lauritz.com/da/auktion/reklameskilt-for-saga-biografen-vesterbrogade-koebenhavn-m/i3789320/" target="_blank">Se 
auktionen her</a> (<i class=" bl-elem">eksternt link)</i></p><h3>
'Frøken Kirkemus' første film 
</h3><p>
Saga Bio åbnede i 1941, og otte år senere kom de to neonskilte op på taget. 
Det ene vendte mod Vesterbro Torv og det andet mod Rådhuspladsen. Det 
sidstnævnte befinder sig nu i Københavns Museums samling. 
</p><p>
Den første film på repertoiret var ’Frøken Kirkemus’, en uskyldig komedie med 
Poul Reumert og Marguerite Viby, som dengang kunne fylde salen med de 1.513 
pladser foran Nordens største lærred. 
</p><p>
Med tiden gjorde tv, video og småbiograferne omkring Rådhuspladsen 
konkurrencen hård. I midten af 1980’erne lukkede Saga som storbiograf, et 
par sale blev udlånt til pornofilm, og koncertstedet fik sin storhedstid. 
</p><h3>
Borttæring og defekter 
</h3><p>
Saga blev en kulturel institution for de unge københavnere, og man kan stadig 
høre dybe suk fra dele af det københavnske kulturliv i ny og næ: »Var du 
også til koncerten med New Order 1984? Legendarisk!«. 
</p><p>
På trods af voldsomme protester blev skiltet nedtaget og bygningen revet ned i 
1997. 
</p><p class=" bl-elem">
Hos auktionshuset oplyser man, at bogstaverne fremstår med »kraftig patina i 
form af afskalninger, rust, borttæring, mangler og defekter«. 
</p>	
</div>

</div></body></html>
