---
layout:     post
title: 	    "Fagforening: Chefen har fribillet til at svine kvinder til på jobbet"
post_author:	    
post_date:	    Thu, 05 Mar 2015 14:37:28 +0100
post_site:	    politiken.dk 
post_link:	    http://politiken.dk/oekonomi/arbejdsmarked/ECE2573846/fagforening-chefen-har-fribillet-til-at-svine-kvinder-til-paa-jobbet/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
»Hold kæft en lækker røv, du har. Får du den bagi af din kæreste«? 
</p><p>
Hvis det er morgensalutten fra køkkenchefen, når den 17-årige kokkeelev møder 
ind på arbejde, må hun finde sig i det. For når der ikke bliver gramset 
eller lagt en hånd på bagdelen, er det stort set umuligt at vinde en sag om 
sexchikane. 
</p><p>
Det siger jurist Ilse Werrenrath fra Danmarks største fagforening 3F. 
</p><p>
»Danske domstole og Tvistighedsnævnet, hvor elevsager afgøres, nærer en sand 
uvilje mod at dømme i sager, hvor der kun forligger mundtlig chikane. Man 
kan svine kvinder til helt omkostningsfrit, som det fungerer i dag«, siger 
juristen fra 3F, der repræsenterer 300.000 medarbejdere fra blandt andet 
industrien, transportsektoren og hotel- og restaurationsbranchen. 
</p><h3>
Hver femte føler sig udsat for uønsket seksuel opmærksomhed 
</h3><p>
20 procent af fagforeningens kvindelige ansatte har følt sig udsat for uønsket 
seksuel opmærksomhed på jobbet i større eller mindre grad, viser en 
undersøgelse fra 2014, men det er kun de allergroveste sager, der ender hos 
nævn eller domstole. 
</p><p>
Her står medarbejderne ofte magtesløse, fordi det er alt for svært at få en 
arbejdsgiver dømt. Også når der er blevet gramset igennem, fortæller Ilse 
Werrenrath. 
</p><p>
»Ligesom i voldtægtssager er det ord mod ord, så det er selvfølgelig 
nødvendigt med vidner. Men ofte ønsker de ikke at møde op og fortælle om 
deres oplevelser af frygt for at miste deres job«. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/indland/ECE2573863/sexisme-er-stadig-tabu-men-det-vil-landets-stoerste-fagforbund-aendre-paa/">Sexisme er stadig tabu, men 
det vil landets største fagforbund ændre på</a></p><p>
Et andet typisk problem er ifølge juristen, at ofre for sexchikane ofte føler 
stor skyld og skam over det, der er sket og derfor i mange tilfælde først 
fortæller om det senere end efter de 30 dages frist, elever har til at klage 
til deres arbejdsgiver over chikane. 
</p><div class="art-fakta article-box">
<h4 class="">
Sexchikane</h4>
<div class="fakta-body" data-buildingblock="embedded_factboxlink">
<p>
Elevsager om sexchikane føres typisk i Tvistighedsnævnet. 
</p><p>
Andre sager om sexchikane bliver ført enten i Byretten, Afskedigelsesnævnet 
eller i faglig voldgift. 
</p><p class=" bl-elem">
25.000 kroner er den typiske godtgørelse, når en medarbejder vinder sager om 
sexchikane. 
</p>
</div>
</div><p>»Det er helt urimeligt at have den frist. Der skal ofte rigtig meget 
til, før en medarbejder klager over sexchikane. Det er jo ikke fordi, der er 
blevet sagt en mandschauvinistisk joke, de henvender sig. Det sker i de 
fleste tilfælde først, når de bryder helt sammen og ikke længere kan passe 
deres arbejde«. 
</p><h3>
Hellere en for lidt end en for meget 
</h3><p>
Hos Dansk Arbejdsgiverforening (DA) medgiver chefkonsulent Lise Bardenfleth, 
at sexchikanesager ofte er rigtig svære at håndtere. Men at gøre det lettere 
at få medhold, når man anklager kolleger og chefer for sexchikane, er ikke 
vejen frem, mener hun. 
</p><p>
»Dem, der udøver sexchikane, skal selvfølgelig dømmes. Det er rigtig svært at 
få dem dømt, ja. Men hvis vi ændrer reglerne, vil vi øge mulighederne for, 
at uskyldige bliver dømt, og det er ikke rimeligt«. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/debat/kroniken/ECE2569071/hvorfor-er-det-saa-svaert-for-maend-at-bremse-sexchikane/">Hvorfor er det så svært for 
mænd at bremse sexchikane? </a></p><p>
Ifølge DA er en af udfordringerne, at mange sager bliver ord mod ord. Og i 
nogle tilfælde er det et fortolkningsspørgsmål, om det, der er foregået, er 
af seksuel karakter eller blot har været venligt ment, som for eksempel en 
hånd på skulderen eller ryggen, siger Lise Bardenfleth. 
</p><p>
»Hvis du bliver anklaget for sexchikane, er du dømt som en skidt karl. Du kan 
risikere at miste alt. Så hellere dømme en for lidt en for mange«. 
</p><p>
Den overbevisning deler 3F’s Ilse Werrenrath selvsagt ikke. 
</p><p>
»I de tyve år, jeg har ført sager, har vi haft én enkelt af slagsen, hvor der 
var tvivl om, om det blot var en ømfindig pige, der overfortolkede en venlig 
mands måde at være på. Det er groft og alvorligt, når vi kommer så langt, at 
man tager sager som disse op«. 
</p><h3>
Verbal chikane kan være mindst lige så hård som fysisk 
</h3><p>
Advokat Peter Breum har mange års erfaring med at føre sexchikanesager for 
medarbejdere. Han genkender 3F’s frustrationer over, at domstole og nævn ser 
med mildere øjne på verbal chikane end på fysiske tilnærmelser. 
</p><p>
»Verbal sexchikane kan være mindst ligeså krænkende og rammer ligeså hårdt som 
fysisk chikane, så det er bestemt et problem«. 
</p><p>
Han mener, at man bør ændre praksis, så arbejdsgiveren får et såkaldt 
’objektivt ansvar’ og kommer til at hæfte økonomisk for seksuel chikane på 
arbejdspladsen, uanset om han eller hun har været vidende om det eller ej. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/debat/ECE2521080/i-ugens-loeb-er-jeg-blevet-svinet-til--bare-paa-grund-af-min-paaklaedning/">I ugens løb er jeg blevet 
svinet til – bare på grund af min påklædning </a></p><p>
I dag hæfter arbejdsgiveren kun, hvis han eller hun ikke har reageret på 
klager fra sine ansatte. 
</p><p>
»At give arbejdsgiveren ansvaret for hans eller hendes underordnedes 
sexchikane, vil give et incitament til at gå ud og føre et effektivt tilsyn 
for at undgå, at det finder sted. Det incitament findes ikke i dag«. 
</p><p>
I langt de fleste sager får medarbejdere tilkendt 25.000 kroner i erstatning, 
hvis de vinder en sag - uanset dens alvor. Det er for lidt mener Peter Breum 
ligesom 3F’s Ilse Werrenrath, der kalder det for »et latterligt lavt beløb«. 
</p><h3>
Parkeringsvagt fik usædvanlig høj erstatning 
</h3><p>
I en meget omtalt sag sidste år fik en kvindelig parkeringsvagt tilkendt tre 
millioner kroner i erstatning for indtægtstab i en sag, som FOA vandt i 
Arbejdsskadestyrelsen, fordi de kunne påvise, at sexchikane havde givet 
hende så alvorlige psykiske men, at hun ikke kan passe et arbejde, og at der 
altså er tale om en regulær arbejdsskade. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/oekonomi/arbejdsmarked/ECE2430117/parkeringsvagt-faar-3-millioner-kroner-efter-sexchikane/">Parkeringsvagt får 3 millioner 
kroner efter sexchikane</a></p><p>
Samme vej agter 3F at gå i flere sager fremover, siger Ilse Werrenrath. 
</p><p class=" bl-elem">
»Vi overvejer at indklage flere sager som arbejdsskader. At blive udsat for 
sexchikane kan være dybt traumatiserende. 25.000 kroner i godtgørelse er en 
alt for lav kompensation for et ødelagt liv og arbejdsliv«. 
</p>	
</div>
</div></body></html>
