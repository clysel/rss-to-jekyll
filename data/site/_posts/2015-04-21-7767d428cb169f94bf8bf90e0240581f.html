---
layout:     post
title: 	    "Højesteret udviser Levacovic-bror for hjemmerøveri"
post_author:	    
post_date:	    Tue, 21 Apr 2015 13:27:37 +0200
post_site:	    politiken.dk 
post_link:	    http://politiken.dk/indland/ECE2636886/hoejesteret-udviser-levacovic-bror-for-hjemmeroeveri/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
En 41-årig roma, Django Levacovic, har tirsdag fået stadfæstet en 
udvisningsdom i Højesteret.
</p><p>
I september 2013 besluttede et nævningeting i Københavns Byret at idømme 
romabrødrene Stefano Levacovic og Django Levacovic fem år og seks måneders 
fængsel for tyveri samt forsøg på groft hjemmerøveri mod en 77-årig mand i 
Kastrup.
</p><p>
Derudover valgte retten at udvise brødrene til Kroatien, hvor de har 
statsborgerskab.
</p><p>
Brødrene ankede dommen, som blev nedsat en smule i Østre Landsret. Dog holdt 
landsretten fast i, at brødrene skulle udvises.
</p><p>
Det samme er altså sket i Højesteret tirsdag middag.
</p><p>
Djangos bror Stefano Levacovic droppede sin anke til Højesteret kort før 
afgørelsen, hvorfor de begge nu endegyldigt skal udvises til Kroatien.
</p><h3>
Fandt adresse i pung
</h3><p>
Hjemmerøveriet mod den 77-årige mand fandt sted i hans lejlighed i august 
sidste år. Brødrene havde stjålet mandens pung, og deri fandt de hans 
adresse.
</p><p>
Dagen efter fik de adgang til mandens lejlighed ved, at den ene udgav sig for 
at være politibetjent. De gennemrodede lejligheden, mens den 77-årige mand 
var til stede.
</p><p>
I tirsdagens dom slår Højesteret fast, at Django Levacovic over en lang 
årrække har fået i alt 30 domme og er samlet blevet idømt fængselsstraffe på 
cirka 20 år for blandt andet røverier, grov vold og tyverier.
</p><p>
Flere af forbrydelserne var begået over for ældre mennesker i deres hjem.
</p><p>
Højesteret skriver i dommen, at Django Levacovic har "manglende 
integration" i det danske samfund.
</p><p>
»T's (Djangos red.) mor og søskende boede i Danmark, og han havde gået i skole 
her, men havde ingen uddannelse ud over skolegangen. T havde aldrig haft 
forbindelse til det danske arbejdsmarked og havde i hele sit voksenliv 
modtaget kontanthjælp«, lyder det.
</p><p class=" bl-elem">
Ifølge TV2 Nyhederne kom Levacovic-familien til Danmark i 1972. Flere af 
familiens cirka 45 medlemmer står til udvisning - blandt andre den 27-årige 
Jura Levacovic, som i landsretten er dømt for hjemmerøveri og bankrøveri.
</p>	
</div>

</div></body></html>
