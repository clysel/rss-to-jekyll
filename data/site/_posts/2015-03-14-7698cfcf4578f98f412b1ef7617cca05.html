---
layout:     post
title: 	    "Madpakkehold trodsede bestikkelse og nåede finalen i 1976"
post_author:	    
post_date:	    Sat, 14 Mar 2015 15:00:21 +0100
post_site:	    politiken.dk 
post_link:	    http://politiken.dk/sport/ECE2587679/madpakkehold-trodsede-bestikkelse-og-naaede-finalen-i-1976/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-quote article-box">
<p class="quote"/>
<blockquote>
<p class="quote-txt">
I dag kan man ikke skabe et storhold ved hjælp af entréindtægter, indsamling 
af gamle aviser og salg af juletræer. Den tid er forbi
</p>
<p class="sender">
Anders Dahl Nielsen 
</p>
</blockquote>
</div><p>
Da håndboldmestrene fra Fredericia KFUM i april 1976 fløj fra Billund via 
Frankfurt til Zagreb og derfra fortsatte med bus til Banja Luka i det 
nuværende Bosnien – dengang hed det Jugoslavien – var det anden og seneste 
gang, et dansk klubhold var nået frem til finalen i mesterholdenes 
turnering, som i dag hedder Champions League. 
</p><p>
Anders Dahl-Nielsen, markant landsholdsspiller, senere landstræner og 
cheftræner i bl.a. Flensburg, var med i Fredericia-truppen, og han husker 
finalen som »en kæmpe, kæmpe oplevelse«. 
</p><p>
Men han siger også – og nu løfter han stemmen – »at det er temmelig træls at 
tænke på, ja jeg kan blive vred over det, at vi dengang rejste ud til mange 
kampe, der reelt var afgjort på forhånd i kraft af bestikkelse af dommerne. 
Sådan var kulturen dengang, har det desværre vist sig«. 
</p><p><i class=" bl-elem">Og finalen i Banja Luka var ingen undtagelse?</i></p><p>
»Det kan jeg jo ikke vide, men vi tabte 17-15, og jeg husker kampen på den 
måde, at vi med de to DDR-dommere kunne have spillet i dage, uden at vi 
ville have fået en chance for at vinde«, svarer Anders Dahl-Nielsen. 
</p><h3>
En madpakke og en træningslejr med konerne
</h3><p>
Da Fredericia KFUM var på toppen, var dansk håndbold et rent 
amatørforetagende. Spillerne fik ikke en krone for indsatsen, håndbold var 
en fritidsbeskæftigelse – og når Dahl-Nielsen og hans holdkammerater, bl.a. 
målmanden Mogens Jeppesen, tog fra Fredericia med tog eller bus og sejlede 
over Storebælt for at spille i K.B.-Hallen, havde man madpakke med 
hjemmefra. Det var en tur fra tidlig morgen til sen aften, »og vi elskede 
det«. 
</p><p>
»Når sæsonen var forbi, kunne det hænde, at vi fik et gavekort fra klubben, 
måske på nogle få tusinde kroner, så vi eksempelvis kunne købe en 
vaskemaskine. Eller også blev vi med koner og kærester inviteret på en 
’træningslejr’ i Portugal eller Italien. Hvordan klubben klarede det med 
skattevæsenet, har jeg ingen anelse om«, fortæller Anders Dahl-Nielsen. 
</p><p>
Siden da – og efter at mesterholdenes turnering fra sæsonen 1993-94 skiftede 
til at hedde EHF Champions League med fodbolden som forbillede – var AG 
København tæt på at komme i finalen i 2011-12. Holdet tabte dog i 
semifinalen ved Final-4-stævnet i Köln, men besatte tredjepladsen. 
</p><h3>
Kun en rigmand kan skabe finalister
</h3><p>
AG København gik konkurs umiddelbart efter, men frem til den store succes var 
hele projektet styret og betalt af rigmanden Jesper ’Kasi’ Nielsen. 
</p><p>
»Hvis dansk håndbold skal have et klubhold helt fremme i Champions League, 
skal det netop ske med hjælp fra en rigmand, fra en såkaldt mæcen eller 
gennem fuldstændig opbakning fra store virksomheder«, vurderer Anders 
Dahl-Nielsen. 
</p><p class=" bl-elem">
»I dag kan man ikke skabe et storhold ved hjælp af entréindtægter, indsamling 
af gamle aviser og salg af juletræer. Den tid er forbi. Der skal rigmænd 
til. Folk, der vil bruge deres penge på at skabe et eventyr eller udleve en 
drøm. Hvis en mand som Karsten Ree beslutter sig for at gå ind i håndbold, 
kan det lade sig gøre at lave et storhold – faktisk har en klub som BSV 
Bjerringbro-Silkeborg muligheden, hvis det økonomiske bagland i Jyske Bank, 
Grundfos og Jysk beslutter sig for en satsning. På den måde kan man skabe en 
Champions League-finalist. Ellers ikke«. 
</p>	
</div>
</div></body></html>
