---
layout:     post
title: 	    " Ridser i neglelakken"
post_author:	    
post_date:	    Mon, 04 May 2015 15:34:59 +0200
post_site:	    politiken.dk 
post_link:	    http://politiken.dk/magasinet/feature/ECE2654361/ridser-i--neglelakken/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Noget ændrede sig, straks de forlod stuklejligheden på første sal, trådte ud 
på Alhambravej på Frederiksberg og bevægede sig ned på gaden og ud i verden. 
Noget i ham. Og imellem de to. Hjemme var Lotus’ far stille, indadvendt og 
følsom. Et eftertænksomt menneske, man både kunne grine med, være vred på og 
helt sig selv over for. På gaden forvandlede han sig til storbypoeten, der 
favnede alle og var klar til at hilse på enhver, han mødte. Med sorte negle, 
stor hat og fandenivoldsk attitude var han til at få øje på. Ikke bare i 
gadebilledet, men også i kulturlivet og mediebilledet var han en 
iøjnefaldende ener. 
</p><p>
»Engang imellem gik jeg og tænkte over: Er der virkelig ingen andre, der kan 
se det, jeg ser? Det var sådan en barnets stillingtagen til: Er det dem 
eller mig, der har ret? Hvorfor ser andre ikke det, jeg ser? Er det, fordi 
de ikke kan, eller er det, fordi det, jeg ser, er forkert?«, siger Lotus 
Turèll. 
</p><p>
Nede på gaden var han ’Onkel Danny’. Den lune, småmelankolske og lettere 
excentriske betragter af livets og tidens strøm. Men oppe i lejligheden 
kunne han ikke altid overskue alle sider af faderrollen. Og i den forstand 
var det to forskellige personer, der blev lagt i jorden, da Dan Turèll 15. 
oktober 1993 blev begravet på Assistens Kirkegård på Nørrebro. Han var hele 
Danmarks legemliggørelse af anarkistisk lune, men også en alkoholiseret og 
til tider afmægtig familiefar. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00933/_____Intet_navn_____933662" data-id="933662" data-imgtype="jpg" data-caption="Illustration: Per Bergsbo"/><p>
Forleden – 22 år efter sin fars begravelse – fortalte hans datter Lotus Turèll 
så i medierne, at som barn var hverdagen ikke altid lige let at holde af i 
digterhjemmet. Og at det flamboyante kunstnerliv, som udefra tog sig så 
farverigt og eftertragtelsesværdigt ud, havde en pris, der blev betalt af et 
barn. 
</p><p>
Folkeejets fælles fortælling om den poetiske gavflab, der priste livet på de 
brune værtshuse, blev pludselig tilføjet en sidehistorie om datteren, der 
var fulgt med på farens gåture gennem byen som en skygge – og sov under 
bordet, mens han drak øl. 
</p><p>
For mange gav det sig selv, at sådan var det jo med Dan Turèll. Andre blev 
overraskede. Og få var uberørte. Dan Turèll skabte selv sin myte. Den var en 
del af hans værk. Medierne forstærkede den og bragte den videre. Og vi andre 
kunne godt lide at holde af ham som den figur. 
</p><p>
Lotus Turèll er langtfra den første, der i de seneste år har punkteret en 
perfekt myte om et kulturelt ikon. 
</p><p>
Det rimede heller ikke på ret meget af det, hun gennem sine bestseller om 
børneopdragelse havde belært os andre om, da Anna Wahlgren – Sveriges bedste 
mor – i 2012 blev konfronteret af sin datter Felicia med beretninger om en 
barndom med alkoholmisbrug, vold og ydmygelser. 
</p><p>
Eller da amerikanerne efter længe at have vendt blikkene bort og nægtet at 
lytte, når skiftende kvinder påstod, at den folkekære skuespiller Bill Cosby 
– selve Amerikas sorte faderskikkelse – havde krænket dem seksuelt, omsider 
måtte tage personen bag myten op til revision. Eller da filminstruktøren 
Woody Allen stod anklaget for at have forgrebet sig seksuelt på sin 
adoptivdatter. 
</p><p>
Myterne er selvsagt forskellige. Og historierne, der synes at punktere dem, 
alt andet end ens. Svigtenes karakter kan på ingen måde sammenlignes, men 
noget har de til fælles: Chokket, som viser, at vi har haft svært ved at 
adskille de offentlige figurer fra de mennesker, der lagde krop og liv til 
dem. 
</p><p>
Men hvorfor kommer det bag på os, når vores ikoner viser sig at være mennesker 
på den mindre beundringsværdige måde? Og at de billeder, vi har bygget af 
dem, ikke dækker hele personen? Og hvad gør det ved en myte, når glansen går 
af den? 
</p><h3>
Fanget i sin egen myte 
</h3><p>
Personligt oplevede Lotus Turèll mytedyrkelsen af sin far som »meget 
begrænsende« – både for ham og den nærmeste familie. Hun savnede 
autenticitet og ægthed i de relationer, familien havde til andre, og ville i 
dag ønske, at nogen havde grebet ind, udfordret myten og forholdt sig til 
familien bag. I den forstand stillede myten om hendes far sig imellem andre 
og hans person. 
</p><p>
Når Dan Turèll først og fremmest blev set som den hyggelige Onkel Danny, var 
det nu ikke, fordi han holdt den anden side skjult for os. Og hverken i sine 
bøger, klummer eller i de bylivsessays, han eksempelvis skrev i Politiken, 
lægger han skjul på sin forkærlighed for øl og brune værtshuse. Alligevel 
præsenteres det nærmest som breaking news, når Lotus fortæller om bagsiden 
af værket. 
</p><p>
Tegneren og vennen Peder Bundgaard mener, at det »for fanden ikke kunne komme 
bag på nogen, at Onkel Danny kunne lide at få sig en fadbamse eller to, tre 
eller fire. Det har han heller aldrig lagt skjul på i sine bøger eller 
klummer«, siger han. 
</p><p>
Og det kan gå ud over familien. Som en anden mangeårig ven af Dan Turèll, 
digteren Peter Laugesen siger: 
</p><p>
»Børn, der vokser op i kunstnerhjem, har tit haft det mere vanskeligt, end 
mange tror, for meget er jo anderledes i den slags hjem«. 
</p><p>
Og især med Dan Turèll var det, mener Peter Laugesen, tydeligt, at der var 
tale om en myte, siger digterkollegaen, der på nært hold oplevede, hvordan 
vennen tidligt i sin karriere selv var med til at skabe den. 
</p><p>
»Dan byggede på mange måder selv sin myte op der i halvfjerdserne, hvor han 
lavede Onkel Danny-figuren. Som han selv kaldte en figur, der var ’forklædt 
til genkendelighed’. Han ville se, hvad der skete, hvis man lavede en 
offentlig persona og satte den uden på sig selv«, forklarer Peter Laugesen. 
</p><p>
Dan blev provokatøren med det korte hår og sorte negle. Den altfavnende 
storbypoet, der var dynamisk, udadvendt og kunne favne og underholde alle 
med en røverhistorie fra barndomskvarteret i Vangede. 
</p><p>
»I virkeligheden var han meget sky, genert og tilbageholdende. Og han kunne 
bedst lide at skrive hjemme hos sig selv. Men jeg tror, at Dan på nogle 
måder kom så langt ud i sin medierolle, at han havde svært ved at finde hjem 
til sig selv«, siger Peter Laugesen. 
</p><p>
I vennen og tegneren Peder Bundgaards øjne en rolle, der i efterdønningerne 
fra hippierne, hvor alle skulle være lige, fremstod grænseoverskridende og 
meget moderne. Men Dan Turèll var ikke alene om at inddrage en rolle i sit 
forfatterskab. 
</p><p>
»Andre har også iscenesat sig selv – se på Suzanne Brøgger, Herman Bang, Klaus 
Rifbjerg og H.C. Andersen. Og den største haj inden for selviscenesættelse 
af dem alle: Baronesse Karen Blixen, som drev det til en international 
berømmelse«, siger Peder Bundgaard. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00933/Karen_Blixen_933669" data-id="933669" data-imgtype="jpg" data-caption="Karen Blixen var en suveræn selviscenesætter. Foto: Erik Gleie"/><p>
Dan Turèlls myte var der flere om at skabe, mener han. Det var en alliance 
mellem digteren selv, medierne og hans publikum. Og det fik myten til at 
vokse, så den til sidst blev svær at slippe ud af. Eller som Peter Laugesen 
siger: 
</p><p>
»Man kan jo ikke skabe sådan en figur, hvis ikke medierne medvirker. Og det er 
både godt og skidt, for man kommer ud til flere, men det er ikke sikkert, at 
det, man kommer ud med, bliver rigtigt forstået«. 
</p><h3>
Forfatteren som fortælling 
</h3><p>
At netop kunstnere er godt stof at digte myter af, er ikke noget tilfælde. 
Allerede i romantikken, hvor kunsten udfordrede eksisterende og især 
religiøse autoriteter, ændredes kunstnerens rolle i samfundet til en slags 
ophøjede figurer, forklarer Per Øhrgaard, der er professor og dr.phil. ved 
CBS: 
</p><p>
»I romantikken blev kunsten jo på en måde en erstatning for religionen. Derfor 
fik kunstneren pludselig en rolle, han ikke havde haft før. Se på H.C. 
Andersen: Han kom fattig til København og ganske få tog sig af ham, og det 
havde han grund til at være taknemmelig for. Men da han døde, kappedes 
de københavnske familier nærmest om at pleje ham«, siger Per Øhrgaard. 
</p><p>
»Og det var ikke kun, fordi H.C. Andersen var blevet berømt. Det var også, 
fordi der var sket noget med kunstnerrollen i mellemtiden«, mener han. 
</p><p>
Senere – under mdernismen – skulle værket kunne stå alene og blev ikke set som 
udtryk for kunstnerens person eller liv. Men i nyere tid, hvor autofiktion 
som genre har været i fremmarch, er forfatteren som privatperson igen blevet 
en afgørende brik i vores syn på det litterære værk, forklarer Poul 
Behrendt, der er forfatter og adjungeret professor ved Københavns 
Universitets Nordiske Institut. 
</p><p>
»Og i løbet af de sidste 15-20 år er det blevet sådan, at forfattere ved, at 
et interview, hvor de fortæller om sig selv, er nøglen til at slå igennem. 
Kun meget få forfattere insisterer på at lade værket stå selv«, siger han. 
</p><p>
At netop forfattere så let selv bliver til en fortælling oven i den, de 
leverer i deres værk, har nu også andre forklaringer. For som forfatter 
skaber man selv et fiktivt univers og opbygger en verden med egne regler og 
rammer – anderledes end virkelighedens – uden nogensinde at forklare 
læserne, hvad der er fantasi, og hvad der er hentet fra den virkelige 
verden, forklarer Per Øhrgaard. 
</p><p>
Og det er derfor en evig gåde for læseren, hvorfor forfatteren skaber netop 
denne verden, og hvad forfatteren vil fortælle med historien: 
</p><p>
»Behovet for at bygge myter op ligger i selve det at være forfatter. En 
skønlitterær forfatter skriver ifølge traditionen om ting, som ikke er 
foregået i virkeligheden, men foregår i en verden, forfatteren selv skaber – 
og som ikke er identisk med forfatterens«, siger han. 
</p><p>
Myten kan nu også komme udefra, mener Per Øhrgaard, der har studeret en anden 
forfattermyte, tyske Günter Grass, som ifølge Øhrgaard – mod sit eget ønske 
– blev udråbt til ’Tysklands moralske stemme’. En forestilling, der med ét 
bristede, da Grass i i 2006 i erindringsbogen ’Når løget skrælles’ 
afslørede, at han som helt ung havde været medlem af naziorganisationen 
Waffen-SS. 
</p><p>
Men vores myter om forfatterne har deres fordele, forklarer Per Øhrgaard. De 
er nemlig nemmere at forholde sig til, siger Øhrgaard. 
</p><p>
»Verden er broget og uoverskuelig, så vi har behov for at kunne inddele den i 
nogle firkanter, vi bedre kan forstå. Mange synes, det er nemmest med ja 
eller nej – sort og hvidt. Og så bygger vi folk op efter det«. 
</p><p>
»Hvis de forventninger så ikke holder, bliver folk skuffede, og så er det ned 
i det sorte hul«, siger Per Øhrgaard. 
</p><h3>
Nogen betaler prisen 
</h3><p>
Det billede genkender Lotus Turèll, der som lille pige midt i faderens 
galopperende berømmelse sagtens kunne mærke, at den store verden opfattede 
ham anderledes end hun selv. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00933/Dan_Turell_933664" data-id="933664" data-imgtype="jpg" data-caption="Dan Turèll med datteren Lotus og hustruen Chili ved forfatterens 40-års fødselsdag. Foto: Annelise Fibæk"/><p>
Når far og datter slentrede hen ad gaden hånd i hånd, kom der altid mindst et 
par stykker hen og ville hilse på. Og han talte med alle. Favnede mange 
slags mennesker og gav den som Onkel Danny. 
</p><p>
»Det var sikkert også i høj grad for at leve op til den selvforstærkende myte. 
Jeg tror, han har brugt en hel masse energi på så vidt muligt at ville holde 
sig åben over for alle, der kom hen«, siger hun og fortsætter: 
</p><p>
»Og det, kan jeg huske, undrede jeg mig over som lille: Hvorfor er der så lidt 
overskud derhjemme og så meget derude«, siger Lotus Turèll, der udmærket 
forstår, at andre havde behov for at komme hen at tale med hendes far, for: 
</p><p>
»Jeg tror faktisk, at det er meget menneskeligt naturligt, at man drages af de 
her fortællinger om supermennesker, som kan skabe noget rigtigt stort. Det 
er et eventyr eller en myte, vi godt kan lide at købe ind i. Og på den måde 
tror jeg også, at det er svært at skille deres præstationer fra, at de 
alligevel bare er mennesker ligesom alle os andre. Den dobbelthed i både at 
præstere noget unikt kunstnerisk og være helt almindelig, den dobbelthed har 
vi svært ved at rumme«, siger Lotus Turèll. 
</p><p>
Så meget desto højere lyder braget, når piedestalen vælter under helten – og 
ikonet forsynes med menneskelige træk. 
</p><p>
»Hvis du føler dig repræsenteret af et andet menneskes ord, tekster, drama 
eller klummer – så bliver man meget loyal over for det menneske. Så kan det 
måske virke illoyalt at give sig selv lov til at se og tage stilling til de 
andre sider, ens helt også kan indeholde«, siger hun. 
</p><p>
»Men man skal huske på, at det også kan spænde ben for helten, som ikke kan 
komme ud med hele sin person«, siger Lotus Turèll. 
</p><p>
Så længe en myte eller en fortælling får lov til at stå unuanceret og uberørt 
for sig selv, at der fare for, at der ikke bliver taget hånd om de 
menneskelige udfordringer, alle møder, mener hun. 
</p><p>
»Jeg kigger nu tilbage på de år, hvor han havde smadder meget brug for hjælp 
til både at skrue ned for sit image og sit alkoholforbrug«, siger hun. 
</p><p>
Lige så attraktivt det kan forekomme at få sin person og forfatterskab ophøjet 
til myte, lige så fuld af omkostninger kan det være for ens liv, mener 
digteren og vennen Peter Laugesen. For, siger han: 
</p><p>
»Hvis man heroiserer en eller anden person, er der en masse ting, vedkommende 
lige pludselig ikke har lov til at gøre. Man må faktisk slet ikke gøre noget 
negativt. Det var det, der førte til, at John Lennon blev skudt. At der var 
én eller anden fan, der pludselig syntes, at Lennon havde svigtet og ikke 
var et perfekt menneske. Men Lennon lagde jo heller aldrig skjul på, at han 
ikke var perfekt. Og det gjorde Dan heller ikke«. 
</p><p>
Men måske gjorde vi andre. 
</p><p>
»Så længe vi laver mytenummeret på de voksne, er der en reel risiko for, at 
der er børn, der betaler en pris«, siger Lotus Turèll. 
</p><p>
»Og så længe vi har fokus på ikke at træde det mytologiske menneske for nær, 
kan det blive urimelig svært for en eventuelt nødvendig hjælp at nå frem«. 
</p><p class=" bl-elem"><i class=" bl-elem">Publiceret 4. maj 2015</i></p>	
</div>
</div></body></html>
