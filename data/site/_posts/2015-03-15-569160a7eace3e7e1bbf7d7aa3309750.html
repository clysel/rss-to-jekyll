---
layout:     post
title: 	    "OL-chef: »Vi er klar til at støtte Anders«"
post_author:	    
post_date:	    Sun, 15 Mar 2015 14:36:54 +0100
post_site:	    politiken.dk 
post_link:	    http://politiken.dk/sport/ECE2588178/ol-chef-vi-er-klar-til-at-stoette-anders/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>Morten Schram Rodtwitt, der er dansk idræts officielle olympiske chef – titlen er <i>chef de mission </i>– fortæller, at man i Danmarks Idræts-Forbund har holdt øje med skiskyttesensationen Anders Schiellerup. Og Rodtwitt er klar i mælet, når han siger:</p><p>»Vi ville være en fattig sportsnation, hvis vi ikke kan gøre noget for et talent som Anders«.</p><p>I øjeblikket står Anders Schillerup uden for den økonomisk støttede danske idrætselite, og det skyldes bl.a., at han har status som junior – og at han aldrig har været indfanget af ’systemet’.</p><p>I dag støttes den snart 19-årige skiskytte, som bor i Geilo i Norge, af sine forældre, sin norske klub og Københavns Skiklub.</p><p>»Vi er i dialog med Danmarks Skiforbund, som skal være den bærende kraft i støtteplanlægningen for Anders Schiellerup, men ellers er det absolut en fælles sag for det danske idrætssystem at tage vare på det store talent. Han er den bedste ’sag’ nogensinde for skiforbundet«, mener Morten Schram Rodtwitt.</p><p>»Med sit VM-sølv og sine gode placeringer i Norge har Anders så flotte sportslige meritter, at han endelig må tage kontakt til Team Danmark, når han har mulighed for det. Vi har ikke mange vinterolympiske emner, og derfor vil Team Danmark utvivlsomt gerne hjælpe ham«.</p><p>Det er Rodtwitts vurdering, at Anders Schiellerup – der som ’nærmål’ har vinter-OL i 2018 i Sydkorea – kan komme i betragtning til et af den internationale olympiske komites <i>scholarships</i>, der kommer fra en IOC-fond, og som gives i to år frem til legene, altså fra 2016 til 2018. I øjeblikket er beløbet 1.500 dollars om måneden, cirka 10.000 kroner. Den danske alpinist Christoffer Faarup og langrendsløberen Martin Møller fik hver et <i>scholarship</i> op til vinter-OL i Sotji.</p><p class=" bl-elem"/>	
</div>
</div></body></html>
