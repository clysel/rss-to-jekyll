---
layout:     post
title: 	    "Otte år bag tremmer knækkede ?Stillehavets Dronning?"
post_author:	    
post_date:	    Tue, 17 Feb 2015 13:11:34 +0100
post_site:	    politiken.dk 
post_link:	    http://politiken.dk/magasinet/portraetter/ECE2550287/otte-aar-bag-tremmer-knaekkede-stillehavets-dronning/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Da Mexicos mest eftersøgte kvinde omsider blev anholdt, fandt politiet ikke 
færre end 179 kostbare smykker, der omfattede flere diamantbesatte ure af 
mærket Cartier, fede 18-karat guldkæder samt ørenringe af de fineste 
brillanter. Smykkerne var alle gaver fra de utallige elskere og ægtemænd, 
som Sandra Ávila Beltrán, bedre kendt som ’Stillehavets Dronning’, i tidens 
løb har fordrejet hovedet på. 
</p><p>
I sidste uge kunne den nu 54-årige Sandra Ávila forlade sit fængsel i Mexico 
som en fri, men også tydeligt ældet kvinde. Hendes før så gnistrende sorte 
hår er blevet gråt, hendes ansigt forgræmmet og øjnene triste på de knap 
otte år, hun har været bag tremmer i henholdsvis USA og Mexico, dømt for at 
være de mexicanske narkokartellers ’udenrigsminister’ og forbindelsesledet 
mellem colombianske og mexicanske narkoforbrydere. Men selv om både hendes 
ungdom og skønhed nu er borte, kan ingen tage fra hende, at hun er kendt af 
hvert et barn i Mexico, og at hun gennem sit usædvanlige liv har lagt figur 
til talrige sange, tv-serier og bøger. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00914/Mexico_Drugs_and_th_914138" data-id="914138" data-imgtype="jpg" data-caption="'Mug shot' af Sandra Ávila. Hun blev arresteret i Mexico City 28. september 2007. Foto: Mexicos Federal Secretary of Public Safety/AP Photo"/><p>
Sandra Ávila blev født ind i en verden af narko, luksus og hurtige penge i den 
mexicanske narkoverdens vugge, delstaten Sinaloa. Hun er niece af Miguel 
Ángel Felix Gallardo, som var Mexicos største narkobaron i 1980’erne, og hun 
er samtidig i familie med brødrene Arellano Félix, der grundlagde 
Tijuanakartellet, og de blodtørstige brødre Beltrán Leyva fra samme kartel. 
Under hele sin opvækst var hun omgivet af legendariske narkogangstere som 
Joaquín ’El Chapo’ Guzmán, der praler af, at han personligt har myrdet 
mellem 2.000 og 3.000 mennesker. Denne omgang med landets mest berygtede 
kriminelle gav den smukke og livlige Sandra et ry som århundredets <i>femme 
fatale</i>. 
</p><p>
»Jeg kan ikke benægte, at jeg tilhører den verden. Der er jeg født og 
opvokset, men jeg kender nu også nogle, der ikke er kriminelle«, som hun 
smilende forklarede en mexicansk dommer. 
</p><p>
Det var hendes intime kendskab til den mexicanske underverden, der skaffede 
hende jobbet som bindeled mellem de kokainproducerende karteller i Colombia 
og deres aftagere i Mexico. Hun viste sig tidligt som en habil forhandler, 
og med tiden kom hun også til at stå for logistikken, når kokainen skulle 
fra Colombia via de mexicanske karteller og videre til USA og Europa. Hendes 
kontakter og indflydelse skaffede hende tilnavnet ’Stillehavets Dronning’, 
fordi hun fra sit hovedkvarter i delstaten Guadalajara stod for den maritime 
transport fra Colombia til USA. Når hun da ikke rejste ind og ud af USA med 
millioner af dollars i kufferten. 
</p><h3>
Dramatisk af dage 
</h3><p>
Hendes lange række af elskere omfatter navne, der normalt får håret til at 
rejse sig på hovedet af mexicanerne. På diverse fotografier ses hun 
smilende, slank og koket til narkobaroners vilde og overdådige fester med 
armen om både den ene og den anden brutale forbryder eller politiker. Hun 
elskede fester, smykker og at være genstand for alles opmærksomhed. 
</p><p>
To gange har hun været gift og i begge tilfælde med ledende politiofficerer 
fra enheder, der oprindelig havde til opgave at bekæmpe narkobranchen, men 
endte med at arbejde for den. Begge kom dramatisk af dage. Den første blev 
myrdet på gaden, og den anden led samme skæbne, da han lå i sin seng som 
rekonvalescent efter en banal lungebetændelse. En elsker blev desuden dræbt 
i et attentat, der også var tæt på at tage livet af Sandra Ávila. Angiveligt 
stod hendes første ægtemænd bag attentatet. 
</p><p>
»Hun var smuk som en engel, let og levende som en sommerfugl, og så var hun 
altid forelsket i den gangster, der havde mest magt«, sagde en forsmået 
elsker om hende. 
</p><p>
Selv var Sandra Ávila godt klar over, at hun levede livet farligt, betroede 
hun engang den mexicanske journalist Julio Scherer. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00914/Sandra_Avila_Beltra_914126" data-id="914126" data-imgtype="jpg" data-caption="Sandra Ávila (tv) levede et liv med vilde fester, dyre smykker og farlige venner, indtil hun gik i narkopolitiets net. Foto: El Universal/AP Photo"/><p>
»Jeg har levet mellem to bål. På den ene side regeringen, der har jagtet mig, 
og på den anden side narkoverdenen, som æder mig op indefra, fordi alle dem, 
jeg elskede, og som udgjorde mit liv, er døde«. 
</p><p>
’Stillehavets Dronning’ blev for alvor optaget i narkoverdenens store liga, da 
hun i år 2000 begyndte at komme sammen med den berygtede narkogangster Juan 
Diego Espinoza, også kaldet ’Tigeren’. Det var ham, der introducerede hende 
for de colombianske karteller og betroede hende mange af sine forretninger. 
Det var på samme tid, at det amerikanske narkopoliti DEA begyndte at 
interessere sig for hendes person. Men der skulle gå syv år endnu, før hun 
gik i politiets net. 
</p><p>
I december 2001 beslaglagde det mexicanske politi en fiskerbåd med 10 tons 
kokain i havnebyen Manzanilla. Bådens besætning afslørede beredvilligt, hvem 
de arbejdede for, men både ’Tigeren’ og ’Stillehavets Dronning’ var som 
sunket i jorden. 
</p><p>
I mellemtiden var Sandra Ávila kommet på alles læber, og hun blev 
udødeliggjort i flere af de såkaldte narkoballader, herunder af gruppen Los 
Tucanes de Tijuana, der skrev sangen ’Fest i bjergene’ om hende. Hun menes 
også at være hovedpersonen i den spanske forfatter Arturo Pérez-Revertes bog 
’Sydens Dronning’ om en kvinde, der – ganske som Sandra Ávila – var født og 
opvokset i Sinaloa og dybt involveret i narkomiljøet. 
</p><p>
Selv om hun nu var blevet Mexicos mest eftersøgte kvinde, færdedes hun 
temmelig åbent i hele landet. I et forsøg på at legitimere sin overdådige 
livsstil åbnede hun kæde af solcentre under navnet Electric Beach og 
forsøgte sig også som ejendomsmægler, men uden større succes. 
</p><h3>
USA pressede på 
</h3><p>
Den mexicanske regering blev presset af USA for at gå hårdere til 
narkoforbryderne, der således fik skærpet konkurrencen mellem sig. At 
metoderne blev grovere, fik Sandra Ávila at mærke, da hendes bror Alfonso 
blev fundet henrettet og skåret i småstykker i 2005. Senere blev hendes 
14-årige søn bortført, men kom hjem igen, efter at hun betalte en løsesum på 
5 millioner dollars. 
</p><div class="art-fakta article-box">
<header><h4 class="">
Karteller</h4>
<h5>
Et imperium blev delt</h5>
</header><div class="fakta-body" data-buildingblock="embedded_factboxlink">
<p><span class="img-contimg-fl-right"><img class="image inlineLightBox" src="http://multimedia.pol.dk/archive/00914/Mexico_Drug_War_914128w.jpg" alt="" border="0"/><span class="caption"><span class="f-img-caption">Foto: 
</span>AP Photo</span></span></p><p><b>I 1980 grundlagde</b> politibetjenten Miguel Angel Felix Gallardo det 
såkaldte Guadalajara-kartel og styrede hovedparten af narkohandlen mellem 
Mexico og USA. 
</p><p><b>Da hans folk i 1985 </b>kidnappede og myrdede den amerikanske DEA-agent 
Enrique Camarena, blev forbrydelsen set som en krigserklæring i USA og 
kampen mod gangsterne blev optrappet. 
</p><p><b>For at undgå at hele</b> hans imperium blev destrueret på én gang, 
delte Feliz Gallardo sit kartel op i flere og fordelte dem rundt omkring i 
Mexico. Sådan blev Tijuana kartellet, Golf kartellet og Sinaloa kartellet 
født. Senere kom andre karteller til, herunder La Familia Michoacán, 
Tempelridderne og Las Zetas. Især Las Zetas, der blev grundlagt af tidligere 
soldater, har med sine brutale halshugninger og barbariske tortur gjort 
opgøret mellem kartellerne til en meget blodig affære. 
</p><p><b>Uofficielle kilder anslår</b>, at den illegale narkohandel i Mexico 
årligt indbringer omkring 39 mia. dollar. Selv om kokain indbringer mange 
penge, står marijuana for halvdelen af narkokartellernes indkomst. 
</p><p class=" bl-elem"><b>I 2009 udarbejdede</b> Mexicos regering en liste med 37 navne på de mest 
eftersøgte narkoforbrydere. 27 af dem er enten dræbt eller i fængsel. 
</p>
</div>
</div><p> I 2006 blev Felipe Calderón præsident i Mexico, og øverst på hans 
dagsorden stod et beslutsomt opgør med de relativt få, men til gengæld 
stærke narkokarteller, der havde delt landet mellem sig og arbejdede sammen. 
Calderón satte hæren og masser af ressourcer ind, men der skete kun det, at 
de trængte karteller blev splittet i hundredvis af mindre grupper og 
begyndte at bekæmpe hinanden. De meget blodige fejder har efterhånden kostet 
80.000 mennesker livet, uden at narkotrafikken er stoppet. 
</p><p>
’Stillehavets Dronning’ gik i fælden, knap et år efter at Calderón kom til 
magten. 28 september 2007 trådte hun og ’Tigeren’ ud fra en filial af 
restaurantkæden Vips i Mexico By og blev anholdt. Præsident Calderón 
præsenterede fangsten som en epokegørende sejr og erklærede, at Sandra Ávila 
var en nøgleperson i det mexicanske narkomiljø. 
</p><p>
Det udsagn siger nu nok mere om Calderóns behov for sejre. Sandra Ávila 
spillede ganske vist sin rolle i den lukrative narkobranche, men hun var 
ikke chef for noget kartel, og myterne om hende skyldtes nok så meget, at 
hun var en ung og smuk groupie, der forstod at begå sig i en verden af 
hensynsløse forbrydere. Hun tilbragte da også kun fem år i et kvindefængsel, 
hvorpå myndighederne overraskende erklærede, at hun havde udstået sin straf. 
Men også USA havde en høne at plukke med Ávila, og i 2012 blev hun udleveret 
til retsforfølgelse, anklaget for at importere og distribuere kokain til de 
amerikanske forbrugere. 
</p><p>
For den forbrydelse kunne hun godt have fået livstid, men efter lange 
forhandlinger med anklagemyndigheden erklærede hun sig blot skyldig i at 
have rådgivet sin mand, ’Tigeren’, i forhold til samarbejdet mellem 
mexicanske og colombianske narkokarteller. Hun blev dømt 70 måneders 
fængsel, men årene i de mexicanske fængsler blev trukket fra. 
</p><p>
I august sidste år betrådte hun igen mexicansk jord, og myndighederne skulle 
nu afgøre, om hun også kunne dømmes for hvidvask af penge. I denne uge 
besluttede dommeren, at hun allerede havde afsonet sin straf for den anklage 
også. Sandra Ávila kunne vandre ud i friheden som en fri, men ensom kvinde. 
Der er ikke mange af hendes tidligere venner, der lever endnu, og de, der 
gør, sidder stadig bag tremmer. 
</p><p>
Hvis Sandra Ávila frygter for sit liv, er det ikke så underligt. Derfor har 
hendes advokat de senere dage gjort et stort nummer ud at understrege, at 
hun aldrig har samarbejdet med hverken de amerikanske eller de mexicanske 
myndigheder. Ifølge advokaten har hun holdt mund med alt, hvad hun vidste. 
Nu vil ’Stillehavets Dronning’ bare gerne leve i fred og ro. 
</p><p class=" bl-elem"><i class=" bl-elem">Publiceret 17. februar 2015</i></p>	
</div>
</div></body></html>
