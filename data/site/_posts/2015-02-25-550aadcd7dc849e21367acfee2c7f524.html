---
layout:     post
title: 	    "60 personer anholdt i politiaktion mod menneskehandel"
post_author:	    
post_date:	    Wed, 25 Feb 2015 12:31:54 +0100
post_site:	    politiken.dk 
post_link:	    http://politiken.dk/indland/ECE2562902/60-personer-anholdt-i-politiaktion-mod-menneskehandel/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Politiets indbrudstaskforce har ved en aktion på Sjælland og Lolland-Falster i 
dag anholdt cirka 60 personer. 10 mistænkes for menneskehandel. Blandt de 
anholdte er en advokat og en revisor.
</p><p>
De er begge danske, hvorimod hovedparten af de øvrige anholdte fortrinsvis 
kommer fra Rumænien, oplyser politiinspektør Karl Erik Agerbo i en 
pressemeddelelse.
</p><p>
Foreløbig har politiet ikke oplyst nærmere om, hvilke roller advokaten og 
revisoren har spillet i det kriminelle netværk, som man mener at have 
optrævlet.
</p><p>
Politiaktionen, som har fået kodenavnet 'Hvepsebo', er foregået i et 
samarbejde mellem politiets Task Force Indbrud, Bagmandspolitiet, 
Udlændingestyrelsen, Center Mod Menneskehandel, Skat og Rigspolitiet.
</p><p>
Politiet oplyser, at man i forbindelse med aktionen har foretaget ransagninger 
på 62 adresser.
</p><h3>
Svindlet for »betydeligt beløb«
</h3><p>
De omkring 50 personer, som ikke er mistænkt for menneskehandel, er i første 
omgang mistænkt for bedrageri. Dog mener politiet, at disse personer er 
blevet udnyttet, og deres identitet er blevet misbrugt til kriminalitet.
</p><p>
Misbruget af de anholdtes identiteter er ifølge politiets sigtelse blevet 
brugt til at begå svindel i form af bedrageri. Ofrene har været Skat, banker 
og långivere samt almindelige handlende. Politiet oplyser, at der er 
svindlet for »betydelige beløb«.
</p><p class=" bl-elem">
For en række af de anholdtes vedkommende er sagen så alvorlig, at 
anklagemyndigheden torsdag vil fremsætte krav om varetægtsfængsling. Det 
kommer til at foregå ved et grundlovsforhør ved Retten i Lyngby.
</p>	
</div>
</div></body></html>
