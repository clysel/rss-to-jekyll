---
layout:     post
title: 	    "6.071.040 brosten truer aktørerne i dagens Paris-Roubaix"
post_author:	    
post_date:	    Sun, 12 Apr 2015 10:35:08 +0200
post_site:	    politiken.dk 
post_link:	    http://politiken.dk/sport/cykling/ECE2624681/6071040-brosten-truer-aktoererne-i-dagens-paris-roubaix/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Skulle nogen nu fundere over, hvor mange brosten deltagerne i den 113. udgave 
af den franske klassiker Paris-Roubaix skal forcere i dag, findes der 
faktisk et officielt svar på det. 
</p><p>
Arrangørerne har som altid i månederne frem til løbets afvikling adskillige 
gange inspiceret ruten for at konstatere, om den lever op til de krav der 
stilles om både underholdning og sikkerhed, og i den sammenhæng er der 
åbenbart også blevet tid til at holde mandtal over de berømte og berygtede 
brosten. 
</p><p>
I hvert fald foreligger der en opgørelse, som siger, at de 27 strækninger på i 
alt 52,7 km med den middelalderlige vejbelæggning, som skal tilbagelægges ud 
af den samlede distance på 253 km, udgøres af i alt 6.071.040 brosten. 
</p><p>
Det skulle så være 171.040 flere end sidste år, og efter at tallene er blevet 
offentliggjort, er der endnu ingen, som har påstået, at der må være tale om 
en fejltælling. 
</p><h3>
Meteorologerne lover godt vejr roubaix 
</h3><p>
De aktører i dagens show, som godt kunne have været en brosten eller et par 
hundrede tusinde foruden, kan så glæde sig over, at vejrguderne 
tilsyneladende forbarmer sig over dem. 
</p><p>
Efter en lørdag med ruskende blæst, kølige temperaturer og lunefulde regnbyger 
i det nordlige Frankrig tyder alt nemlig på, at de højere magter følger 
meteorologernes varsler om, at det skulle blive en ganske pæn dag uden dryp 
fra oven. 
</p><p><b class="ext-link">FAKTA</b><a class="embeddedlink" href="http://politiken.dk/sport/cykling/ECE2621618/her-er-de-27-brostenspassager-i-paris-roubaix/">Her er de 27 brostenspassager i 
Paris-Roubaix</a></p><p>
Samtidig lyder bulletinerne også på, at brostenene er forholdsvis tørre, selv 
om billeder tidligere på ugen viste, hvordan visse afsnit simpelthen stod 
under vand, så det var umuligt at se, hvor farerne truede. 
</p><p>
En ihærdig indsats fra et væld af frivillige hjælperes siges at have mindsket 
risikoen på de mest farefulde strækninger, men der skal nok være basis for 
rigeligt drama endda. 
</p><h3>
Måske bliver det ved drømmen 
</h3><p>
Da deltagerne medvirkende i en sidste offentlig seance foran det imposante 
slog i Compiègne, inden det i dag er alvor, var det tydeligt, at 
entusiasterne i særdeles udpræget grad satte pris på Sir Bradley Wiggins’ 
tilstedeværelse. 
</p><p>
Englænderen, der i 2012 skrev historie, da han som den første repræsentant for 
Storbritannien hjemførte den samlede Tour de France-triumf, blev ved 
holdpræsentationen mødt med det mest stormende bifald af samtlige, og det 
blev ikke mindre, da han satte ord på sine forventninger til den krævende 
opgave. 
</p><p>
»Det har altid været min drøm at vinde Paris-Roubaix, og det kan meget vel 
være, at det bliver ved drømmen«, sagde Team,Sky-kaptajnen. 
</p><p>
»Jeg vil gøre alt, hvad der står i min magt for at få den opfyldt, men jeg ved 
også udmærket, at man ikke altid får det, man har ønsket sig«. 
</p><p>
»Under alle omstændigheder har jeg længst opnået mere i min karriere end jeg 
nogen sinde kunne tillade mig at håbe på, da jeg startede«. 
</p><p>
Hvad Sir Bradley ikke sagde ved denne lejlighed, men som han inden for de 
seneste dage er citeret for i belgiske medier, var, at han agter at tømme 
baren på hotellet, hvis det lykkes ham at kæmpe sig til tops på podfiet i 
Roubaix. Om fysikken så holder til en sådan præstation, er en ganske anden 
sag. 
</p><h3>
Kristoff også genstand for stor opmærksomhed 
</h3><p>
Også nordmanden Alexander Kristoff (Katusha) var som forårets dominerende 
skikkelse på den internationale cykelscene omgærdet af betydelig 
opmærksomhed. 
</p><p>
Den yderst sympatiske vinder af bl.a. Flandern Rundt for en uge siden havde 
overskud til lidt humor, da han blev spurgt, om det ikke er belastende som 
en af løbets største favoritter at kunne se frem til konstant at blive 
overvåget af rivalerne. 
</p><p>
»Jeg synes, det vil være fint, hvis de andre følger mig hele vejen til 
Roubvaix, for så må det jo betyde, at jeg er forrest, og det ville da være 
en herlig situation«, konstaterede nordmanden, der med tanke på de 
præstationer han har leveret ikke mindst inden for de seneste uger, nok 
underspillede sin rolle omkring favoritvædigheden en anelse. 
</p><h3>
Peger på tyskerne Degenkolb og Greipel 
</h3><p>
»Jeg mener ikke, jeg er det varmeste bud på sejren, og mine hidtidige 
resultater i Paris-Roubaix peger heller ikke just i den retning«, fastslog 
den 27-årige nordmand med henvisning til, at niendepladsen fra 2013 er hans 
bedste facit i hans foreløbig fem starter,. Både sidste år samt i 2010 og 
2011 opgavb han, mens han blev nr. 57 i 2012. 
</p><p>
Men da var Krisotff nu heller ikke tilnærmelsdesvis nået op på det niveau, 
hvor han befinder sig i dag. 
</p><p>
Nordmanden peger i øvrigt på andre hurtige afsluttere som tyskerne John 
Degenkolb (Giant-Alpecin) og André Greipel (Lotto Soudal) med muligheder, og 
specielt synes han, at sidstnævnte gjorde et stærkt indtryk undervejs i 
Flandern Rundt. 
</p><h3>
Sagan: Kristoff er jo ingen robot 
</h3><p>
Tinkoff-Saxos bud på succes slovakken Peter Sagan var ligeledes blandt de 
skikkelser, inmteressen samlede sig om ved præsentationen, og han virkede i 
hvert fald fuld af kamplyst, da han blev spurgt, om det ikke ville blive 
vanskeligt at besejre Kristoff. 
</p><p>
»Skulle Kristoff være uovervindelig? Tror du da, han er en robot eller noget i 
den retning«? lød svaret fra det russiske mandskabs 25-årige stjerne. 
</p><p>
»Der er gået en uge siden Flandern Rundt, og det kan have ændret på mange 
ting. Desuden er Paris-Roubaix et meget uforudsigeligt løb, hvor der kræves 
en god portion medgang for at undgå uheld«. 
</p><p>
»Jeg føler mig velforberedt og i god form, og jeg har den fordel, at jeg har 
været med helt fremme i Paris-Roubaix før, og jeg tror på, det kan lade sig 
gøre igen i dag«, sagde Sagan, der sidste år blev nr. 6, da han var med i 
den gruppe på en halv snes ryttere, der nåede til mål 20 sekunder efter den 
hollandske vinder Niki Terpstra (Etixx-Quick Step). 
</p><h3>
Syv deltagere har tidligere stået på podiet 
</h3><p>
I øvrigt så sidste års top-10 således ud: 1. Terpstra, 2. Degenkolb 20 
sekunder, 3. Fabian Cancellara, 4. Sep Vanmarcke, 5. Zdenek Stybar, 6. 
Sagan, 7. Geraint Thomas, 8. Sebastian Langeveld, 9. Wiggins, 10. Tom 
Boonen. 
</p><p>
Af disse er det kun de to tredobbelte vindere Cancellara og Boonen, som ikke 
forsøger sig igen, eftrersom de er ude med skader på grund af styrt her i 
foråret. 
</p><p class=" bl-elem">
Foruden Terpstra og Degenkolb findes i dagens felt yderlige fem ryttere, der 
tidligere har stået på podiet på velodromen i Roubaix: Sep Vanmarcke 
(Lotto-Jumbo) nr. 2 i 2013, Sébastien Turgot (Ag2r-La Mondiale) 2 i 2012, 
Johan Van Summeren (Ag2r-La Mondiale) 1 i 2011, Maarten Tjallingii 
(Lotto-Jumbo) 3 i 2011, Filippo Poazzato (Lampre-Merida) 2 i 2009. 
</p>	
</div>

</div></body></html>
