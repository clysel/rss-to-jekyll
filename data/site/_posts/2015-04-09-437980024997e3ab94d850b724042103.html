---
layout:     post
title: 	    "Kakerlaks søn kan tegne"
post_author:	    
post_date:	    Thu, 09 Apr 2015 09:09:17 +0200
post_site:	    politiken.dk 
post_link:	    http://politiken.dk/magasinet/interview/ECE2619563/kakerlaks-soen-kan-tegne/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
En dag, da Halfdan Pisket var omkring 9 år, gik han rundt på fritidshjemmet og 
ventede på sin far. Hans forældre var skilt, han boede hos sin danske mor og 
så kun sin far hver anden weekend, så han glædede sig meget til at blive 
hentet af ham. Faren dukkede ikke op til den aftalte tid. Det var der ikke 
noget nyt i, men da han endelig kom, var der noget helt galt. Han havde 
følgeskab af to mænd, der så temmelig »ariske« ud. 
</p><p>
»Jeg vidste med det samme, at det ikke var hans venner, og at nu var det 
virkelig, virkelig vigtigt ikke at sige noget«, fortæller Halfdan Pisket. 
</p><p>
Mændene var ganske rigtigt civilbetjente, og de havde netop anholdt hans far. 
Da de ikke kunne få kontakt til Halfdans mor, tog de både far og søn med på 
politistationen. 
</p><p>
»Min far røg straks i en detentionscelle, og jeg blev proppet ind i et stort, 
tomt kontor. Lidt efter kom en politikvinde ind, som skulle sidde sammen med 
mig og få tiden til at gå. Hun spurgte, om jeg havde nogen lektier for, og 
så hjalp hun mig med dem. Jeg kan huske, at hun var bedre til mine lektier, 
end mine forældre var. Da vi var færdige på stationen, spurgte min far mig, 
om jeg havde »sagt noget«. Det havde jeg ikke, og det fejrede vi med at gå 
ud og spise is, og jeg lovede ham, at jeg ikke ville fortælle min mor, hvad 
der var sket«. 
</p><p>
Tegneserieskaberen Halfdan Piskets barndom har været præget af fortielser, 
halve sandheder, løgne og skuespil i alle afskygninger. Det gav for eksempel 
sig selv, at lærerne på skolen eller de sociale myndigheder ikke behøvede at 
vide, at begge hans forældre røg hash hver eneste dag. Dette konstante 
maskespil var ikke noget, Halfdan Pisket tænkte så meget over dengang. Det 
var bare sådan, livet var. 
</p><p>
Der er gået 20 år siden episoden på stationen, og hvis Pisket har den periode 
af sit liv meget præsent, er det, fordi han for tiden arbejder på tredje 
bind i en tegneserietrilogi om sin far, der kom til Danmark som 
tyrkisk-armensk gæstearbejder i 1960’erne. 
</p><p>
Første bind, ’Desertør’, tager afsæt i farens ungdom i grænselandet mellem 
Tyrkiet og Armenien. Det er en historie om tab – om et liv og en fremtid, 
der smuldrer mellem hænderne på hovedpersonen. Han mister sin bedste ven på 
brutal vis, og hans bror bliver skudt af det militær, han selv modvilligt 
bliver indkaldt til og endelig flygter fra. 
</p><p>
Andet bind, ’Kakerlak’, som udkom i marts, følger farens første tid i Danmark. 
Det er et indblik i gæstearbejdernes Danmark, men farens tilværelse udvikler 
sig hurtigt i en kaotisk retning. Hans forhold til danske kvinder, blandt 
andre Halfdan Piskets mor, er besværligt. Han driver ind i kriminalitet og 
ender med at færdes i et temmelig hårdkogt miljø. I en af nøglescenerne 
bliver faren overfaldet og stukket ned af nogle maskerede mænd, som til 
sidst kaster ham ud fra tredje sal. Han mister synet på det ene øje, men 
overlever mirakuløst og får tilnavnet ’Kakerlak’. 
</p><div class="art-fakta article-box">
<header>
<h4 class="">
Halfdan Pisket</h4>
</header>
<div class="fakta-body" data-buildingblock="embedded_factboxlink">
<p><span class="img-contimg-fl-left"><img class="image inlineLightBox" src="http://multimedia.pol.dk/archive/00926/Halfdan_Pisket_926559w.jpg" alt="" border="0"/></span><b>Tegneserietegner.</b> 29 år, uddannet på Det Kongelige Danske Kunstakademi 
2003-09. Medstifter af Albertslund Terror Korps sammen med Hari Shankar 
Kishore. 
</p><p><b>Debuterede</b> med tegneserien ’Vold’ (2009, s.m. Hans Otto Jørgensen). 
</p><p class=" bl-elem">
Har siden udsendt ’Desertør’ (2014) og ’Kakerlak’ (2015) på forlaget 
Fahrenheit. <b>Tredje bind</b> i trilogien, ’Dansker’ udkommer efter planen 
i foråret 2016. 
</p>
</div>
</div><p><br/>
Bøgerne bygger på interviews, som Halfdan Pisket har lavet med sin far gennem 
flere år. Politikens anmelder Kim Skotte gav dem begge fem hjerter og kaldte 
dem »en højdramatisk og stærkt personlig beretning med smertepunkter nok til 
at kunne holde en akupunktør i ånde fra start til slut«. 
</p><p>
Tredje bind, der er planlagt til udgivelse i 2016, kommer til at tage 
udgangspunkt i tiden, fra Halfdan Pisket er lille og frem til i dag. 
</p><p>
»De to første bøger handler om den flugt, min far tager fra alle mulige ting. 
Men anden bog slutter med, at han siger, at han ikke vil flygte mere; nu vil 
han selv tage kontrol, og han vælger at blive kriminel. Jeg opfatter ham 
ikke som et offer for sine omstændigheder. Meget af det, han har oplevet, 
har også været hans egen skyld. Mit formål har ikke været, at man skal have 
sympati med ham«, siger Halfdan Pisket. 
</p><p>
Tegneserierne er flere ting på en gang. De er Halfdan Piskets forsøg på at 
forstå sin far. Og så er de et portræt af det miljø, Halfdan Pisket kommer 
fra. 
</p><p>
»Ved at fortælle den her historie tænker jeg, at man vil kunne se mere end 
bare ’de dovne bistandsklienter’ og de kriminelle«, siger han. »Men i bund 
og grund vil jeg gerne fortælle min fars historie og vise, at jeg ser ham 
som en helt«. 
</p><div class="art-quote article-box">
<p class="quote"/>
<blockquote>
<p class="quote-txt">
Jeg har altid været følsom og bevidst om, hvad der var rigtigt og forkert
</p>
</blockquote>
</div><p>Han sidder på den ene side af køkkenbordet i sin kvistlejlighed på 
Nørrebro. Han siger, at han lige nu, mens han fortæller, bestræber sig på at 
sige sandheden; det med at løbe med en halv vind ligger tilsyneladende så 
dybt i ham, at det skal verbaliseres, når han <i>ikke </i>gør det. Men 
hvad er sandheden også? I historien om sin far har Halfdan Pisket i hvert 
fald taget sig nogle fortælletekniske friheder. 
</p><p>
»Det har fandeme været svært at lave nummer 1 og nummer 2, og jeg har været 
ved at opgive hundredvis af gange, fordi jeg var i tvivl, om det var godt 
nok. Det skulle på en måde repræsentere min far. Men jeg har alligevel 
ændret på nogle begivenheder og pointer, så han skal kunne kigge på det og 
sige, at det her skete ikke, så det er min søns historie, ikke min«, siger 
han. 
</p><h3>
Lykkelige minder 
</h3><p>
Jeg møder Halfdan Pisket to dage i træk, hvor vi taler om hans barndom. Den 
første dag synes jeg, at han fremstiller sin barndom som fuldstændig 
turbulent med meget få holdepunkter; en mor, der var på bistandshjælp og 
ikke havde så mange ressourcer, og en far, man aldrig vidste, hvor man 
havde. 
</p><p>
Halfdan Piskets far var gådefuld og fraværende, og han var involveret i nogle 
aktiviteter, som man roligt kan kalde lyssky. Nogle gange havde han 
ufattelig mange penge i kontanter, andre gange ikke en krone. Han solgte 
hash på Christiania, hvor han boede i et lille hus og drev et vaskeri. 
</p><p>
Dagen efter er billedet, han tegner, lidt mere positivt. For eksempel betegner 
han »stort set alle« sine minder fra Christiania som »lykkelige«. 
</p><p/></div></div></body></html>
