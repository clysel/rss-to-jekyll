---
layout:     post
title: 	    "Radarsystem fra Dong skal øge havmøllers strømproduktion"
post_author:	    Sanne Wittrup
post_date:	    Thu, 19 Feb 2015 11:54:45 +0000
post_site:	    ing.dk 
post_link:	    http://ing.dk/artikel/radarsystem-fra-dong-skal-oege-havmoellers-stroemproduktion-174249
---
<html><body><div><section class="body"><p>Et billede af vindhastigheden i navhøjde i en hel havmøllepark – målt med en opløsning på 10-20 meter på bare ét minut.</p>
			<p>Det er, hvad et nyt radarbaseret målesystem kan og skal levere, når det til næste år bliver installeret på kysten ud for Dong Energys Westermost Rough Havmøllepark ud for den britiske østkyst, som sættes i drift i løbet af 2015.</p>
			
			<p>Det banebrydende Dual Doppler-radarsystem, der har en rækkevidde på 30 kilometer, er udviklet af virksomheden SmartWind Technologies, og nu har Dong Energy tegnet kontrakt med firmaet om at opbygge systemet og køre målinger på Westermost Rough havmølleparken i en periode på 18 måneder.</p>
			<p><figure class="plugin right zoomable"><img data-original-image="http://ing.dk/sites/ing/files/radarmaalinger_af_vindforhold.jpg" src="http://ing.dk/sites/ing/files/styles/w1120_media_right/public/radarmaalinger_af_vindforhold.jpg?itok=yDtHM60I" alt=""/><figcaption> Hvert minut giver systemet et billede af vindforholdene i hele parken i navhøjde. Man ser tydeligt skyggevirkningerne fra vindmøllerne. </figcaption></figure></p>
			<p>Hos Dong Energy er man sikker på, at en sådan detaljeret, ny viden om vindforholdene minut for minut i en havmøllepark vil kunne give signifikante besparelser i både drifts- og anlægsfasen for offshorevindkraft:</p>
			<p>»Målingerne fortæller os for eksempel om vindmøllernes skyggeeffekt på hinanden. Ved at sammenholde dem med produktionsdata kan vi optimere driftsmønstret i en park og dermed øge den samlede produktion,« forklarer Jesper Skov Gretlund, der er projektleder for BEACon-projektet hos Dong Energy.</p>
			
			<p>I anlægsfasen vil man kunne bruge den ny viden til at sikre et optimalt layout på fremtidige havmølleparker, hvor hver eneste vindmølle placeres efter en kombination af fundamentspris og vindforhold/skyggevirkninger på den pågældende placering.</p>
			<p>»Westermost Rough er den første havmøllepark, hvor vi bruger Siemens nye 6 MW Direct drive vindmøller, så derfor vil vi også kunne bruge målingerne til at eftervise effektkurven på vindmøllen,« siger Jesper Skov Gretlund.</p>
			<p>Målingerne vil også kunne anvendes til at validere modeller for vindbelastningen på vindmøllerne i forskellige situationer.</p>
			<p>Jesper Skov Gretlund ser Dual Doppler-radarsystemet som næste generation inden for vindmålingsteknologi, fordi den netop giver mulighed for at scanne vindstrømmen i og omkring en hel havmøllepark med hidtil uset rækkevidde og opløsning.</p>
			<p>Det er et klart fremskridt i forhold til en målemast eller en lidar-baseret målestation, som Dong Energy også har nogle stykker af, og som måler vindhastighed og vindretning på et specifikt sted.</p>
			<p>Det findes Lidar-baserede tredimensionale målesystemer, men ifølge Jesper Skov Gretlund er deres rækkevidde mindre og scan-hastigheden langt lavere.</p>
			
			<p>Det nye radar system er led i et større forsknings- og udviklingsprojekt hos Dong Energy, der skal danne grundstenen for at reducere cost-of-energy ved offshore vindkraft gennem bedre vinddata.</p>
		</section></div></body></html>
