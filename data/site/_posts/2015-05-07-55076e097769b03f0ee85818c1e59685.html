---
layout:     post
title: 	    "Telia krypterer kontaktformular efter cpr-svipser"
post_author:	    Jakob Møllerhøj
post_date:	    Thu, 07 May 2015 12:14:47 +0000
post_site:	    www.version2.dk 
post_link:	    http://www.version2.dk/artikel/telia-krypterer-kontaktformular-efter-cpr-svipser-176578?utm_medium=feed&utm_source=version2.dk&utm_campaign=it_nyheder
---
<html><body><div><section class="body">
    <p>Selvom Datatilsynet stiller krav om, at personoplysninger som et cpr-nummer skal sendes krypteret via hjemmesider, var det indtil i starten af denne uge ikke tilfældet på Telias hjemmeside.</p>

<p>Hvilket en Version2-læser har gjort redaktionen opmærksom på via redaktionen@version2.dk</p>

<p>Nærmere bestemt er der tale om <a href="http://telia.dk/omtelia/kontakt/kundeservice">en kontaktformular</a> til Telias kundeservice, hvor brugerne opfordres til enten at indtaste cpr- eller kundenummer.</p>

<p>Datatilsynet har i 2008 lagt <a href="http://www.datatilsynet.dk/erhverv/internettet/krav-og-anbefalinger-ifm-overfoersel-af-personoplysninger-via-internettet/">en skrivelse ud på tilsynets hjemmeside</a> med titlen 'Datatilsynets krav og anbefalinger i forbindelse med overførsel af personoplysninger via internettet i den private sektor'</p>

<p>Og her fremgår det blandt andet, at Datatilsynet stiller krav om kryptering ved overførsel af personnumre via hjemmesider.</p>

<h2>Telia: Vi er bevidste om beskyttelse af personfølsomme oplysninger</h2>

<p>Ifølge pressechef i Telia, David Engstrøm, er man i virksomheden ellers meget bevidst om beskyttelse af personfølsomme oplysninger. Men med kontaktformularen er det altså glippet.</p>

<p>»På baggrund af din henvendelse har vi beklageligvis erfaret, at ikke alle led i kommunikationen via vores hjemmeside har levet op til vores egen høje standard – det er vi kede af, og det kan vi naturligvis heller ikke acceptere,« skriver pressechefen i en mail og fortsætter:</p>

<p>»Derfor har vi nu højnet sikkerheden på hjemmesiden og fået indført den fornødne fulde kryptering af kommunikationen i forbindelse med kundehenvendelser via vores hjemmeside.«</p>

<p>Et kig på hjemmesiden med kontaktformularen viser, at forbindelsen til selve domænet ikke ser ud til at være krypteret. Altså ingen hængelås. Men af HTML-koden fremgår det, at kontaktformularen ligger i en iFrame, der henter sit indhold fra et site, der ser ud til anvende HTTPS - altså kryptering.</p>
  </section>

  
  
  
  </div></body></html>
