---
layout:     post
title: 	    "Hvad København ikke kan: Århus, Odense og Randers skaffer gratis by- og pendlercykler"
post_author:	    Magnus Bredsdorff
post_date:	    Thu, 16 Apr 2015 11:03:16 +0000
post_site:	    ing.dk 
post_link:	    http://ing.dk/artikel/hvad-koebenhavn-ikke-kan-aarhus-odense-og-randers-skaffer-gratis-og-pendlercykler-175484
---
<html><body><div><section class="body">
			<p>Det er slet ikke nødvendigt at tage penge i kommunekassen for at levere cykler til pendlere og turister. Det beviser Århus, Randers og Odense, der alle tilbyder lejecykler på banegårde og busholdepladser.</p>
			<p>Dermed er de gået en anden vej end Københavns og Frederiksberg Kommuner, som onsdag måtte true med at lukke hovedstadens bycykel-eventyr. Leverandøren, Gobike, som allerede i efteråret gik i betalingsstandsning, har nemlig kun leveret godt 400 ud af 1860 lovede cykler. Derfor trækker hovedstadskommunerne stikket efter at have brugt 7,8 af de budgetterede 88 millioner kroner.</p>
			<p>Randers, Odense og Århus har derimod indgået et samarbejde med det franskejede firma AFA JCDecaux, der lever af at sælge reklamer. Firmaet har også en aftale med 28 af landets kommuner, som det leverer buslæskure til. Modydelsen er, at AFA JCDecaux får lov til at sælge outdoor-reklamer på skilte i forbindelse med læskurene.</p>
			<p>Kontrakterne om bycykler er bygget op på samme måde. AFA JCDecaux leverer cyklerne, står for drift og vedligeholdelse. Til gengæld stiller kommunen reklameplads til rådighed.</p>
			<p>I f.eks. Randers er der helt udsolgt af pendlercykler, som bliver lejet ud for 100 kroner om måneden. Der er tale om en cykel, der ser relativt almindelig ud sammenlignet med Københavns futuristiske cykel. En cykel til 18.500 kroner i indkøb med bl.a. indbygget tablet.</p>
			<p>Bycyklerne har et udformning, der adskiller sig mere fra almindelige cykler og pendlercyklerne, men det kan byerne selv vælge, forklarer AFA JCDecaux’ danske direktør, Anders Axelsen.</p>
			<p>»Vi er verdens største leverandør af bycykler. Byerne siger til os, hvad de kan tænke sig. Så lægger vi op til forskellige måder, det kan løses på,« siger han.</p>
			<p>AFA JCDecaux var prækvalificeret til at byde på de københavnske bycykler, men valgte ikke at gøre det. Københavns Kommune havde helt bevidst adskilt outdoorreklamer fra drift af bl.a. bycykler, hvilket ifølge Anders Axelsen er en helt fair måde at holde udbud på. Det passede bare ikke med hans firmas koncept.</p>
			<p>Det er ikke til at lokke ud af direktøren, hvor meget AFA JCDecaux betaler for sine cykler, der ikke er nær så specielle som hovedstadens tablet-cykel.</p>
			<p>»Men det handler ikke om, at vi skal købe den dyreste cykel i verden. Hvis en kommune vil have flere cykler, så skal der spares andre steder,« siger han dog.</p>
			<p>I Randers har by- og pendlercyklerne været en stor succes, og kommunen har et særligt sekretariat, der også arbejder på andre ordninger. Seneste tiltag går ud på at få pendlerne fra oplandsbyerne til at tage cyklen hele vejen ind til arbejdet i Randers. De får mulighed for at låne en mountainbike eller en elcykel helt gratis i op til tre uger. Håbet er, at det vil få dem til at investere i en cykel at køre længere ture på selv. Det projekt er dog finansieret af andre puljer.</p>
			<p>Bagsiden af medaljen i Randers, Odense og Århus er, at kommunekasserne går glip af indtægterne fra at sælge reklamer i byrummet. Den kan være vanskelig at værdisætte, men i Odense debatterer politikerne, om cyklerne bliver brugt for lidt til at retfærdiggøre de manglende reklameindtægter.</p>
			<p>Byen har 120 bycykler og 90 pendlercykler. Bycyklerne er gennemsnitligt udlejet beskedne 32 gange om året, mens pendlercyklerne er udlejet 2,3 til 3,7 gange om året i gennemsnit, som typisk dækker over lejeperioder på én måned ad gangen.</p>
			<p>Det lykkedes ikke at få en kommentar fra Københavns teknik- og miljøborgmester Morten Kabell til denne artikel. I sin pressemeddelelse om den truende konkurs for leverandøren Gobike siger han.</p>
			<p>»Jeg er stor tilhænger af ideen om by- og pendlercykler, da alle undersøgelser peger på, at de kan bidrage til at nedbringe biltrafikken i København. Men det kræver, at cykler rent faktisk kommer på gaden. Nu har GoBike endegyldigt bevist, at de ikke evner at levere varen. Vi skal ikke kaste gode penge efter det, der har vist sig at være en tvivlsom leverandør, og derfor smækker vi kassen i for at begrænse tabet.«</p>
		</section>
		  </div></body></html>
