---
layout:     post
title: 	    "På en idyllisk cykelsti ved Middelhavet findes den første Giro-vinder"
post_author:	    
post_date:	    Sat, 09 May 2015 08:25:43 +0200
post_site:	    politiken.dk 
post_link:	    http://politiken.dk/sport/cykling/ECE2662373/paa-en-idyllisk-cykelsti-ved-middelhavet-findes-den-foerste-giro-vinder/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
For første gang nogen sinde i de tre store nationale cykelrundtures historie 
bevæger deltagerne sig i dag over så godt som en etapes fulde distance 
udelukkende på et område, der ifølge den trafikale lovgivning i de fleste 
nationer er både forbeholdt og foreskrevet for aktører på de tohjulede, 
rugbrødsdrevne maskiner.
</p><p>
De 17,6 km langs Middelhavet fra San Lorenzo del Mare til Sanremo, der udgør 
den indledende, kollektive tempostyrkeprøve for de 22 deltagende 
firmamandskaber i den 98. udgave af Giro d’Italia, tilbagelægges nemlig på 
en idyllisk anlagt cykelsti, som ret beset måske er mere velegnet for 
oplevelsesbegejstrede motionister end for konkurrencebevidste topatleter.
</p><h3>
Ruten snor sig på gammel jernbanestrækning
</h3><p>
Ruten er stort set pandekageflad og har en glimrende vejbelægning – med mindre 
det da bliver regnvejr, hvilket der ikke synes at være udsigt til – men den 
er meget smal i forhold til vanlige rammer, fordi den oprindelig har været 
en færdselsåre af en ganske anderledes art. 
</p><p>
Hvor cykelstien nu snor sig, lå tidligere – og i hvert fald i 1987, da Sanremo 
også dannede rammen om en Giro-start – det jernbanespor, der førte langs den 
italienske Riviera ind i Frankrig og videre sydpå mod Spanien.
</p><p>
Men udviklingen og et effektivt tunnelbyggeri har ført skinnefolket ad en mere 
lige færd gennem de lidt tilbagetrukne bjerge, og så er der altså blevet 
plads til cyklisterne ude langs kysten. 
</p><p><b class="ext-link">SE KORT</b><a class=" bl-elem" href="https://gallery.mailchimp.com/823d3a40b51c82f60f316baa5/images/86f8f72c-ead3-4b27-9aac-ce9191b9c9e1.jpg" target="_blank">Ruten 
for Giro d'Italia indtegnet på et kort</a></p><h3>
Holdløb har stået på programmet siden 2006
</h3><p>
Og det er så her i ferie-, festival- og blomsterbyen ved Middelhavet, at årets 
første indehaver af den lyserøde førertrøje skal hyldes sidst på 
eftermiddagen.
</p><p>
Vedkommende vil langt fra nødvendigvis være identisk med manden, der 31. maj 
troner øverst på podiet i Milano efter de tre ugers og 3.489 kilometers 
strabadser.
</p><p>
En holdtidskørsel som dagens har stået på Giro-menuens indledende fase siden 
2006. Dengang handlede det om 5. etape, hvor Bjarne Riis’ Team CSC 
triumferede et enkelt sekund foran T-Mobile.
</p><p><b class="ext-link">OVERBLIK</b><a class="embeddedlink" href="http://politiken.dk/sport/cykling/ECE2416587/saadan-koeres-giro-ditalia-2015/">Sådan køres Giro d’Italia 2015</a></p><p>
Det tyske mandskabs ukrainer Sergei Gontjar erobrede førertrøjen, men 
slutteligt var det Riis’ daværende superstjerne Ivan Basso, der erobrede den 
første af sin to samlede Giro-triumfer.
</p><h3>
Alex Rasmussen missede sin store chance
</h3><p>
Det eneste andet sejrende kollektiv, der i et holdløb i denne periode også har 
fostret en endelig Giro-vinder, er amerikanske Garmin-Barracuda – nu 
Cannondale-Garmin – som efter Giro-starten i Jylland i 2012 med amerikaneren 
Taylor Phinney, briten Mark Cavendish og australieren Matthew Goss som 
etapevindere slog til, da det efter en hviledag og ankomst til Italien 
gjaldt den 33,2 km lange kamp mod klokken med start og mål i Verona.
</p><p>
Det var den dag, der var næret ret kraftige forventninger til, at Alex 
Rasmussen skulle blive den første danske indehaver af førertrøjen.
</p><p>
Men da hans kammerater vandt holdløbet, var han ikke med hjem, og i stedet var 
det litaueren Ramunas Navardauskas, der kunne fryde sig over hæderen i 
lyserødt, mens det på den afsluttende enkeltstart til Milano højst 
overraskende var danskerens canadiske kollega Ryder Hesjedal, som stødte 
spanieren Joaquim Rodriguez fra tronen.
</p><h3>
Orica-GreenEdge jagter gentagelse af sidste års triumf
</h3><p>
Sidste år var holdløbet ligesom i den aktuelle udgave placeret på førstedagen 
til stor fornøjelse for australske Orica-GreenEdge med Omega Pharma-Quick 
Step, BMC og Tinkoff-Saxo på de næste pladser slået med henholdsvis fem, syv 
og 23 sekunder.
</p><p>
Det indbragte canadieren Svein Tuft førertrøjen, men han måtte allerede dagen 
efter aflevere den til sin australske holdkammerat Michael Matthews, som 
forsvarede den i seks dage, hvilket kun de færreste havde regnet med.
</p><p><b class="ext-link">LÆS OGSÅ</b><a class="embeddedlink" href="http://politiken.dk/sport/cykling/ECE2654258/contadors-tro-vaebner-uventet-vraget-til-giro-ditalia-truppen/">Contadors tro væbner uventet 
vraget til Giro d’Italia-truppen</a></p><p>
Orica-GreenEdge hører til dagens særdeles fremtrædende favoritter, og 
australierne lægger da heller ikke skjul på, at de agter at slå til fra 
start.
</p><p>
»Vi har udtaget en trup med meget stærke temporyttere, netop fordi vi håber 
med det samme at få succes«, siger holdets sportsdirektør Matt White.
</p><p>
»Siden tror vi også på, at der er muligheder, og det vil være en skuffelse, 
hvis vi ikke kan gøre det ligeså godt som sidste år«.
</p><p>
Dengang blev det til tre etapesejre og syv dage i lyserødt, så der er virkelig 
noget at leve op til.
</p><h3>
Lampre-Merida er første mandskab på ruten
</h3><p>
Første mandskab i dagens kappestrid, Lampre Merida, starter kl. 15.10 og 
derefter sendes holdene af sted i denne rækkefølge med fem minutters 
mellemrum: Ag2r-La Mondiale, Androni-Giocattoli, Astana, Nippo-Vini Fantini, 
Trek, Bardiani-CSF, BMC, Sky, Etixx-Quick Step, Giant-Alpecin, IAM, 
Movistar, Southeast, CCC Sprandi, Orica-GreenEdge, Lotto-Jumbo, Lotto 
Soudal, Katusha, Tinkoff-Saxo, Cannondale-Garmin og FDJ.
</p><p class=" bl-elem">
Kun to danskere er at finde i feltet. Hos Lotto-Soudal er den 35-årige Lars 
Bak endnu engang på plads for at assistere dels den tyske spurtkanon André 
Greipel, dels den belgiske klassementaspirant Jurgen Van den Broeck, som får 
en ny chance for at markere sig og faktisk har vist lovende takter op til 
Giroen, og hos Tinkoff-Saxo indgår Christopher Juul-Jensen i den maksimale 
satsning på succes for Alberto Contador.
</p>	
</div>

</div></body></html>
