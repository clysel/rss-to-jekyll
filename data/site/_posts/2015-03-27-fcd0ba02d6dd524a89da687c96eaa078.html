---
layout:     post
title: 	    "Haldor Topsøe gigantsatser med nyt partnerskab: Skal selv projektere fabrikker"
post_author:	    Magnus Bredsdorff
post_date:	    Fri, 27 Mar 2015 11:11:58 +0000
post_site:	    ing.dk 
post_link:	    http://ing.dk/artikel/haldor-topsoee-gigantsatser-med-nyt-partnerskab-skal-selv-projektere-fabrikker-175111
---
<html><body><div><section class="body"><p>Haldor Topsøe indgår for første gang et joint venture. Partneren er det tyske Ferrostaal, der specialiserer sig i udvikle projekter med industrielle anlæg i hele verden.</p>
			<p>Sammen med tyskerne skal Haldor Topsøe udvikle, planlægge og drive de kæmpe anlæg, som den danske ingeniørvirksomhed i forvejen leverer teknologien til. Det gælder blandt andet raffinaderier, methanolanlæg og gødningsfabrikker.</p>
			<p>Der bliver tale om projekter, som typisk koster over en milliard dollars, fremhæver administrerende direktør Bjerne S. Clausen, Haldor Topsøe.<br/><figure class="plugin right zoomable"><img data-original-image="http://ing.dk/sites/ing/files/joint_venture_htfs_8.jpg" src="http://ing.dk/sites/ing/files/styles/w1120_media_right/public/joint_venture_htfs_8.jpg?itok=wHCf3DWn" alt=""/><figcaption>Direktør Klaus Lesker fra Ferrostaal sammen med direktør Bjerne S. Clausen. (Foto: Haldor Topsøe) </figcaption></figure><br/>
			»I dag deltager vi ikke selv i projektudvikling, men venter på en invitation til at byde på at levere teknologien til anlæggene. Vi ser desværre en trend i markedet til, at ikke alle anlæg kommer i åbent udbud, men at de, som udvikler projekterne, vælger teknologien fra starten. Derfor føler vi os tvunget til at være med på et meget tidligere tidspunkt af projektudviklingen,« siger han.</p>
			
			<p>Haldor Topsøe har ifølge direktøren forsøgt selv at opbygge kompetencen til at udvikle projekterne.</p>
			<p>»Vi havde en lille gruppe på tre-fire medarbejdere, som prøvede at løfte det her. Men det gør man ikke over en eftermiddag. Det ville have taget en årrække at komme dertil, hvor vi er sammen med Ferrostaal,« siger Bjerne S. Clausen.</p>
			<p>Han nævner alt fra at indgå kontrakter om levering af f.eks. naturgas til gødningsfabrikker, over finansiering, myndighedskontakt og miljøgodkendelser. Ferrostaal har 2700 medarbejdere i 40 lande, som netop udvikler industrielle projekter i storskala i mange brancher. Haldor Topsøe har 2500 ansatte med datterselskaber i 11 lande.</p>
			
			<p>Ferrostaal kommer til at levere hovedparten af medarbejderne til det nye selskab Ferrostaal Topsoe Projects GmbH med hovedkvarter i tyske Essen. Til gengæld bringer Topsøe sin teknologi og viden, herunder om katalysatorer, ind i selskabet.</p>
			<p>Bjerne S. Clausen forventer desuden, at Haldor Topsøe skal være medejer af de projekter, som det nye joint venture opfører, men kun med en aktieandel på op til 20 pct. Det betyder, at der kan blive tale om investeringer på op til 300 millioner dollars, som ingeniørfirmaet i givet fald vil låne fra gang til gang.</p>
			
			<p>Målet er, at det nye joint venture skal opføre ét anlæg om året i milliarddollarklassen. Hovedvægten ligger på hurtigtvoksende økonomier, som på økonomisprog hedder emerging economies, men der kan også blive tale om anlæg i Nordamerika. De to selskaber fremhæver i deres fælles pressemeddelelse, at de i forvejen arbejder sammen i Tanzania og Cameroon.</p>
			<p>»Vi ser en gylden mulighed for at kunne få adgang til endnu flere projekter ved selv at deltage i udvikling. Gennem det nye joint venture vil vi også få adgang til en større del af kagen ved at levere en masse ekstra apparater,« siger Bjerne S. Clausen.</p>
			
			<p>Desuden vil Haldor Topsøe begynde at drive de nye anlæg. Det har den danske ingeniørvirksomhed allerede opbygget kompetencerne til uden for det nye joint venture. Det første bud på drive et gødningsanlæg i det sydelige Afrika er sendt af sted.</p>
			<p>Det nye joint venture indgår i Haldor Topsøes strategi om at vokse sig fem gange så stor som i dag i løbet af de næste ti år. Det blev offentliggjort i forbindelse med årsregnskabet, som viser en omsætning 5,7 milliarder kroner sidste år. Det er en fremgang på seks procent i forhold til 2013, men der er dog langt op til de 30 milliarder kroner i 2025, som Bjerne S. Clausen sigter efter, men han yderst fortrøstningsfuld.</p>
			<p>»De seneste to år har vi ansat 20 pct. flere medarbejdere, så vi dag er 500 flere. Det er først nu, at vi kan se, at de begynder at kaste noget omsætning af sig,« siger direktøren.</p>
			<p>Driftsoverskuddet steg sidste år med 20 pct. til 563 millioner kroner, selv om ingeniørvirksomheden afskrev 151 millioner kroner for lukningen af sit mangeårige brændselscelleeventyr Topsøe Fuel Cells.</p>
			
		</section></div></body></html>
