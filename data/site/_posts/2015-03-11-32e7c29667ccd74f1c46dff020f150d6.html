---
layout:     post
title: 	    "Togaftale: Forsinkelser kan koste DSB kontrakten med staten"
post_author:	    Steffen McGhie
post_date:	    Wed, 11 Mar 2015 14:55:00 +0000
post_site:	    ing.dk 
post_link:	    http://ing.dk/artikel/togaftale-forsinkelser-kan-koste-dsb-kontrakten-med-staten-174691
---
<html><body><div><section class="body"><p>Aftaleparterne bag den nye togaftale vil tage nye og skrappere midler i brug for at sikre, at DSB lever op til sit ansvar som jernbaneoperatør. DSB skal om fem år, halvvejs inde i den nye kontraktperiode, evalueres på rettidighed og økonomisk effektivitet efter et fast pointsystem.</p>
			<p>Resultaterne skal præsenteres for forligskredsen bag den nye togaftale, og hvis DSB præsterer tilstrækkeligt skidt, kan kontrakten med staten opsiges helt eller delvist. Det fremgår af den nye aftale mellem regeringen, SF og Enhedslisten om DSB's kontrakt med staten, som blev præsenteret tirsdag aften.</p>
			
			<p>'Hvis DSB ikke har leveret tilfredsstillende, forpligter parterne sig til – efter aftale i forligskredsen - at tage de nødvendige skridt til finde en løsning, som muliggør en genopretning af DSB’s målopfyldelse. Ved opgørelse af målopfyldelsen tillægges opfyldelse af hhv. rettidighedsmålet og effektivitetsmålet i ét år hvert 1 point. Såfremt DSB samlet set opnår mindre end 5 point i perioden 2015- 2019 kan kontrakten for udførelse af trafikken opsiges helt eller delvist,' lyder det i aftaleteksten.</p>
			<h2>Rettidighed og økonomi</h2>
			<p>Målt på både rettidighed og økonomisk effektivitet skal DSB præstere bedre end i dag. For fjerntog og regionaltog skal rettidigheden løftes fra 93,6 til 95,1 procent. For S-tog skal rettidigheden fastholdes på mindst 97,5 procent.</p>
			<p>Der er tale om den såkaldte operatørrettidighed, som omfatter den samlede togrettidighed minus de forsinkelser, der skyldes forhold, som DSB ikke er ansvarlig for. Togene bliver med den nye kontrakt noteret som forsinkede, hvis de ankommer mere end tre minutter efter planen. Hidtil har grænsen været seks minutter.</p>
			
			<p>Hvad angår den økonomiske effektivitet, skal det samlede krav måles på passagerindtægter pr. omkostningskrone, og målet skal fastsættes for treårige perioder ad gangen.</p>
			<p>'Parterne er enige om, at DSB skal sikre en effektiv udnyttelse af de økonomiske ressourcer, hvilket både forudsætter en stadig bedre udnyttelse af givne produktionsressourcer og en optimal tilrettelæggelse af produktionen for at maksimere nettopassagerindtægterne. Det samlede effektiviseringskrav måles ved indtægtsdækningen i form af passagerindtægter pr. omkostningskrone, som forudsættes vedvarende at stige gennem kontraktperioden,' skriver aftaleparterne.</p>
			<p>Mens den nye aftale indeholder en klart defineret grænse for, hvornår kontrakten med DSB kan opsiges, fremgår det ikke klart, hvad der skal til, for at man rent faktisk gør brug af muligheden og opsiger kontrakten.</p>
			<p>Det har ikke været muligt at tale med transportminister Magnus Heunicke (S).</p>
			<p>Læs hele aftalen om passagertogtrafik i Danmark <a href="http://www.trm.dk/da/politiske-aftaler/2015/aftale-om-passagertogtrafik-i-danmark-2015-2024">her</a>.</p>
		</section></div></body></html>
