---
layout:     post
title: 	    "Dirigentvalg i Berlin endte i kamp og flop"
post_author:	    
post_date:	    Tue, 12 May 2015 09:13:38 +0200
post_site:	    politiken.dk 
post_link:	    http://politiken.dk/kultur/ECE2665778/dirigentvalg-i-berlin-endte-i-kamp-og-flop/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Først blev annonceringen af navnet på den vindende dirigent udskudt en time. 
</p><p>
Så blev det udskudt endnu en time. 
</p><p>
Og kl. 21.25 i går aftes gav musikerne op efter en lang dags tovtrækkeri. 
</p><p>
Der havde været stort hemmelighedskræmmeri forud for det annoncerede valg af 
en ny chefdirigent til erstatning for Berlinerfilharmonikernes nuværende 
dirigent, Simon Rattle, der trækker sig fra sin post i 2018, og resultatet 
skulle efter planen være meddelt den spændt ventende offentlighed kl. 15 i 
går. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/kultur/ECE2661188/paa-et-hemmeligt-sted-i-berlin-vaelger-verdens-bedste-orkester-ny-dirigent/">På et hemmeligt sted i Berlin 
vælger verdens bedste orkester ny dirigent</a></p><p>
Men trods lang tids forudgående sonderinger og interne diskussioner om, 
hvilken af verdens topdirigenter, der skal erstatte den britiske maestro, 
endte afstemningen med uenighed i det, den tyske avis Berliner Tagesspiegel 
med sans for dramatik nu kalder ’The battle of Rattle’. 
</p><h3>
Kunne ikke blive enige 
</h3><p>
Musikerne mødtes på et i forvejen hemmeligholdt sted, der viste sig at være 
Jesus-Christus-kirken i det sydvestlige Berlin, hvor orkestret frem til 
1980’erne lavede hovedparten af deres legendariske indspilninger med den nu 
afdøde dirigent Herbert von Karajan. 
</p><p>
Men trods det sakrale mødested og en procedure, der mest af alt fik 
begivenheden til at minde om et pavevalg, udeblev resultatet altså, og den 
længste afstemning om en dirigent, Berlinerfilharmonikerne formentlig har 
haft i orkestrets 133-årige historie, endte som et flop. 
</p><div class="art-quote article-box">
<p class="quote"/>
<blockquote>
<p class="quote-txt">
Efter en orkesterforsamling, der varede 11 timer, nåede vi desværre ikke til 
et resultat. Der var gode og livlige diskussioner og flere 
afstemningsrunder, men vi kunne desværre ikke blive enige om en dirigent
</p>
<p class="sender">
Officiel udmelding fra Berlinerfilharmonikerne 
</p>
</blockquote>
</div><p>
»Efter en orkesterforsamling, der varede 11 timer, nåede vi desværre ikke til 
et resultat. Der var gode og livlige diskussioner og flere 
afstemningsrunder, men vi kunne desværre ikke blive enige om en dirigent«, 
lyder den officielle besked i dag på orkestrets hjemmeside. </p><h3>
Falsk nyhed slap ud 
</h3><p>
Valget, der blev fulgt tæt af tyske og internationale medier, nåede ellers at 
blive en rigtig gyser, da det på et tidspunkt slap ud, at en af favoritterne 
til jobbet, den lettiske dirigent Andris Nelsons, var valgt. Trods det, at 
alle musikere inden afstemningen havde måttet aflevere deres mobiltelefoner, 
viste beskeden sig at komme fra en af orkestrets hornister, Sarah Willis. 
</p><p>
Den blev med det samme offentliggjort af musikmagasinet Gramophone, men efter 
bare seks minutter blev den dementeret på det sociale medie Twitter af 
Berlinerfilharmonikerne selv. Der var jublen ellers lige begyndt at spredes 
på internettet, for Nelsons var en af de absolutte favoritter til posten. 
</p><p>
Teorien er ifølge Die Tagesspiegel, at Sarah Willis’ konto er blevet hacket og 
misbrugt i den heftige storm på de sociale medier, der i går gjorde 
#berlinerphilharmoniker til nummer to på listen over hashtags i vækst i 
Tyskland ifølge overvågningssiden Trendinalia Deutschland. 
</p><p>
Processen med at få valgt en dirigent fortsætter nu i roligt tempo, meddeler 
Berlinerfilharmonikerne: 
</p><p class=" bl-elem">
»Vi vil tage os den tid, der er nødvendig«, hedder det på deres hjemmeside, 
hvor det meddeles, at det kan tage op til et år, før navnet på Simon Rattles 
efterfølger i Berlin er på plads. 
</p>	
</div>

</div></body></html>
