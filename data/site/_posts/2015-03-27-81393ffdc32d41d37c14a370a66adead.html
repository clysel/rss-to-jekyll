---
layout:     post
title: 	    "Fra sosu-assistent til civilingeniør"
post_author:	    71978
post_date:	    Fri, 27 Mar 2015 07:00:08 +0000
post_site:	    karriere.jobfinder.dk 
post_link:	    http://karriere.jobfinder.dk/artikel/fra-sosu-assistent-til-civilingenioer-her-kan-jeg-goere-en-rigtig-forskel-2947
---
<html><body><div><section class="body"><p><figure class="plugin full"><img src="http://karriere.jobfinder.dk/sites/karriere/files/styles/article_inline/public/etf_artikeltop.png?itok=ojFU8XsJ" alt=""/></figure></p>
			<p>»Jeg prøvede for sjovs skyld at slå mine egne regler fra et øjeblik og ikke lade mig begrænse. Efter ti minutter stod det klart: Jeg skal være civilingeniør i velfærdsteknologi.«</p>
			<p>Tidspres, uforløste ambitioner og dertil en kræftsyg mor førte til, at den dengang 32-årige social- og sundhedsassistent Mette Kjær Jensen i august 2012 blev syg af stress. Hun havde arbejdet som ufaglært i plejesektoren siden 2001 og var i 2008 blevet uddannet sosu-assistent. I mange år havde hun leget med tanken om, at hun ville noget andet. Noget mere.</p>
			<p>»Men under min sygdom blev jeg for alvor klar over, at jeg ikke skulle tilbage til plejesektoren,« fortæller Mette Kjær Jensen.</p>
			<p>Hun gik derfor i gang med at undersøge mulighederne for videre­uddannelse. I første omgang lod hun sig begrænse af fag, hvor der var mulighed for elevløn. Hun havde en mand og to børn at tænke på:</p>
			<p>»Men der var intet, der fangede mig!«</p>
			<p><aside class="plugin right box"><strong>Adgangseksamen</strong><br/>
			Kan tages på enten et eller halvandet år. Vælger du det etårige forløb, er det ugentlige antal undervisningstimer 46 plus forberedelse. Vælger du halv­andet år, er timetallet 37 plus forberedelse.<br/>
			Halvandet års-holdet starter i januar, etårs-holdet i august.<br/>
			Du skal enten have en faglig uddannelse efter 10. klasse eller to års praktisk erhvervserfaring for at søge adgang.<br/>
			Adgangskurserne udbydes også på AU, AA, VIA og DTU. 
			</aside></p>
			<p>Så slog hun begrænsningerne fra, og efter ganske kort tid stod det tydeligt bøjet i neon, at uddannelsen som civilingeniør i velfærdsteknologi, var vejen frem:</p>
			<p>»Her kunne jeg gøre den forskel i plejesektoren, som jeg ikke følte, der var mulighed for som sosu-assistent,« siger Mette Kjær Jensen.</p>
			<h2>Tilbage på gymnasiebænken</h2>
			<p>Mette Kjær Jensen droppede ud af gymnasiet tilbage i slutningen af 1990’erne, så inden hun kunne påbegynde drømmeuddannelsen på Syddansk Universitet, SDU, skulle hun gennemføre et adgangskursus.</p>
			<p>I februar 2013 var hun derfor tilbage på skolebænken med fag som dansk og matematik på a-niveau og engelsk og fysik på b-niveau.</p>
			<p>Adgangskurset, der også udbydes af SDU, giver personer med en faglig uddannelse eller to års praktisk erhvervserfaring mulighed for at tage en eksamen, der giver adgang til diplom- eller civilingeniøruddannelsen, på ét eller halvandet år.</p>
			<p>»Du kan komme med to års praktisk erfaring fra kasselinjen i Bilka eller have arbejdet som tjener. Bare du er motiveret,« fortæller Yvonne Løfbjerg, uddannelseskoordinator og studievejleder på adgangskurset.</p>
			<p>Oftest er det drenge og mænd med en håndværksmæssig uddannelse, der starter på kurset. Typisk elektrikere og tømrere, der er droppet ud af gymnasiet og i stedet har taget en faglig uddannelse for så at komme tilbage til den alternative ‘gymnasie’-bænk på SDU. Her afholdes meget af undervisningen af uddannede ingeniører, hvilket gør den mere praktisk orienteret.</p>
			<h2>Efterspurgte kandidater</h2>
			<p>Gennemsnitsalderen er omkring 25 år, men flere er også i 30’erne og har stiftet familie.</p>
			<p>»Det er mennesker, som har taget en beslutning om, at de vil arbejde med noget resten af deres liv, som de synes er sjovt,« siger Yvonne Løfbjerg, der gerne ser, at flere som Mette Kjær Jensen skifter til ingeniør­uddannelserne.</p>
			<p>»I dag er det cirka ti procent af de færdiguddannede ingeniører, der har taget et adgangskursus. Men mange virksomheder er ekstra interesserede i de her kandidater, fordi de har et par år mere i sig, har mere praktisk erfaring og kender arbejdspladserne og de faglige udfordringer indefra,« siger hun.</p>
			<p>Mette Kjær Jensen er ikke bare beviset på, at der er plads til alternative profiler på adgangskurserne:</p>
			<p>»Hun er en ekstra skarp begavelse og er en af dem, der har tænkt: ‘Det her må kunne gøres bedre’. Det gør hende topmotiveret,« lyder det begejstret fra Yvonne Løfbjerg.</p>
			<h2>Jeg er bedre rustet</h2>
			<p>Mette Kjær Jensen fortryder heller ikke sin beslutning, nu hvor hun er i gang med 2. semester på civilingeniøruddannelsen i velfærdsteknologi:</p>
			<p>»Jeg arbejder fortsat som vikar i plejesektoren og bruger det som motivationsfaktor ved at tænke: ‘det er det her, jeg vil væk fra’.«</p>
			<p>Selvfølgelig har det været en omvæltning for hende at begynde i skole igen. Fagligt er det ikke svært at følge med, men gennemsnits­alderen på ingeniøruddannelsen er noget lavere end på adgangskurset.</p>
			<p>»Det har jeg altså skullet vænne mig til. Især fordi mange af de unge forståeligt nok ikke helt har gjort op med sig selv, hvorfor de egentlig er her,« siger Mette Kjær Jensen.</p>
			<p>Også økonomisk har det haft betydning for familien, at hun skulle på skolebænken igen.</p>
			<p>»Der er det så heldigt for mig, at sosu-assistentens løn ikke er verdens højeste,« griner hun.</p>
			<p>Hun understreger dog, at lønnen endelig ikke må være udslagsgivende, hvis andre går med en drøm om at videreuddanne sig:</p>
			<p>»Det handler om at kunne arbejde med noget, man har lyst til resten af livet. Og med den rigtige motivation er man altså nået et godt stykke ad vejen.«</p>
			<p>Hvad Mette Kjær Jensen vil arbejde med, når hun om knap fire år er klar til at springe ud som civilingeniør, er endnu åbent.</p>
			<p>»Men jeg kunne for eksempel godt tænke mig at udvikle hjælpemidler til plejesektoren som er hensigtsmæssige for både patient og hjælper. I dag er det ofte enten-eller, fordi produkterne ikke har været afprøvet i ude virkeligheden. Og der er jeg altså bedre rustet end andre,« siger hun.</p>
		</section></div></body></html>
