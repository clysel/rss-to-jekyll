---
layout:     post
title: 	    "Da Thomas Henriksen kom hjem ventede alle regningerne"
post_author:	    
post_date:	    Wed, 13 May 2015 07:29:00 +0200
post_site:	    politiken.dk 
post_link:	    http://politiken.dk/oekonomi/privatoekonomi/ECE2667214/da-thomas-henriksen-kom-hjem-ventede-alle-regningerne/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
»Der her er nok det eneste sted i landet, hvor du kun kan komme ind, hvis du 
har en plettet straffeattest – altså lige bortset fra fængslerne«.
</p><p>
Puk Sabber tager imod med åbne arme og varm kaffe i Café Exit i Saxogade på 
Vesterbro i København. 
</p><p>
Det er her, tidligere indsatte og kriminelle kan samle sig selv op, få hjælp 
til en bolig, en uddannelse, et liv og en fremtid, hvis ellers de er 
indstillet på at starte på en frisk uden kriminalitet.
</p><p>
Men for mange tidligere indsatte mislykkes missionen, fordi livet i friheden 
starter i en privatøkonomisk spændetrøje. Så snart de dømte har afsonet, 
modtager de automatisk en regning fra staten, der høfligt, men bestemt beder 
om at få dækket alle de offentlige udgifter, der har været forbundet med 
straffesagen. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/privatoekonomi/ECE2667068/loesladte-er-fanget-i-haabloes-gaeld/">Løsladte er fanget i håbløs 
gæld</a></p><p>
Dertil kommer ubetalte bøder, erstatninger, hustrubidrag, forbrugslån eller 
andre gældsposter, der har ligget i dvale under afsoningen, og som kan gøre 
livet i friheden til en ørkenvandring mellem kommunale afdelinger, 
kreditorer og skattekontorer, der kan yde støtte og give henstand med 
betalingen af gæld, sagsomkostninger og skatter.
</p><h3>
Gæld på over en halv million
</h3><p>
42-årige Thomas Henriksen har været hele turen igennem. Ud og ind af fængsler 
og pensioner, flere domme for biltyverier og kørsel uden kørekort. Og en 
gæld, der nu har passeret den halve million kroner, og som formentlig ville 
have nået nye højder, hvis han ikke – nærmest ved en tilfældighed – læste om 
Café Exit:
</p><div class="art-quote article-box">
<p class="quote"/>
<blockquote>
<p class="quote-txt">
De gør alt for mig hernede, hjælper mig med at få styr på gælden, ringer til 
banken, taler med advokaten - det har simpelthen været min redning
</p>
<p class="sender">
Thomas Henriksen 
</p>
</blockquote>
</div><p>»Kort tid inden jeg blev løsladt, så jeg en seddel, der fortalte om 
cafeens gældsrådgivning. Det tænkte jeg ikke videre over, før jeg blev 
løsladt i december og kom hjem i min lejlighed i Hvidovre. Der lå alle 
regningerne, husleje, varme og alle de der sagsomkostninger, bøder og hvad 
ved jeg, der løber på, når man får en dom«.
</p><p>
»Så måtte jeg på kommunen og bede om hjælp. Jeg fik udbetalt 5.600 kroner for 
tre uger, og det er selvfølgelig fint, men jeg har altså en husleje på over 
4.000 kroner – og tre børn på deltid. Hvad gør man så? Heldigvis huskede jeg 
det, jeg havde læst om Café Exit, så jeg ringede og sagde: I bliver sgu nødt 
til at hjælpe mig, inden det går galt. Og tro mig, de gør alt for mig 
hernede, hjælper mig med at få styr på gælden, ringer til banken, taler med 
advokaten – det har simpelthen været min redning«, siger Thomas Henriksen, 
der er fast besluttet på, at det skal være slut med kriminalitet og sorte 
penge.
</p><p>
»Ikke mere kriminalitet. Ikke mere egoisme. Det skylder jeg mine tre børn«, 
siger Thomas Henriksen og sender et forsigtigt smil ud i rummet. 
</p><h3>
Kriminelle i kø til gældsrådgivning
</h3><p>
Både Café Exit og Den Sociale Retshjælp oplever et næsten uendeligt behov for 
gældsrådgivning blandt indsatte, dømte og kriminelle, der prøver at få styr 
på tilværelsen, selv om deres gældssituation er nærmest håbløs.
</p><div class="art-quote article-box">
<p class="quote"/>
<blockquote>
<p class="quote-txt">
Det virker jo absurd, at mennesker, som har udstået deres straf og er fast 
besluttede på at starte på en frisk, ikke får en chance for at gøre det
</p>
<p class="sender">
Anne Jensen,<br/>
gældskoordinator 
</p>
</blockquote>
</div><p>De fleste partier i Folketinget er enige om, at reglerne skal ændres, 
så det i højere grad er de tidligere kriminelles betalingsevne, der afgør, 
hvor stor en del af sagsomkostningerne de kan og skal betale. Men en 
politisk løsning ser nu ud til at være skubbet over på den anden side af et 
folketingsvalg, selv om de fleste eksperter er enige om, at de eksisterende 
regler er med til at fastholde de dømte i det kriminelle miljø.
</p><p>
»Det virker jo absurd, at mennesker, som har udstået deres straf og er fast 
besluttede på at starte på en frisk, ikke får en chance for at gøre det«, 
siger Anne Jensen, gældskoordinator i Café Exit, der leder med lys og lygte 
efter flere frivillige rådgivere ud over de nuværende 16.
</p><p>
»Hvis bare folk har en god og sund privatøkonomisk forståelse, kan vi hjælpe 
flere løsladte med at få en fornuftig start på tilværelsen, og det er der 
brug for«, siger Puk Sabber, der leder gældsrådgivningen i cafeen.
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/privatoekonomi/ECE2475092/bopael-afgoer-eftergivelse-af-gaeld/">Bopæl afgør eftergivelse af 
gæld</a></p><p>
Thomas Henriksen tænker sig grundigt om, inden han svarer på, om han ikke 
indimellem føler sig fristet til igen at gå efter de hurtige penge, når han 
lever på et eksistensminimum og har svært ved at finde en arbejdsgiver, der 
vil acceptere hans plettede straffeattest:
</p><p>
»Jo, det kunne man sagtens være fristet af, men jeg er nødt til at forstå, at 
jeg ikke længere kan være egoist. For jeg har altså tre børn. Det var 
faktisk først nu her sidste gang, jeg sad inde, at min mindste dreng fik at 
vide, hvad jeg egentlig lavede, at ham far er en kvajpande. Jeg gider ikke 
leve mit liv på en løgn, hvor man bilder børnene ind, at man er på et 
kursus, der trækker lidt ud«.
</p><p class=" bl-elem">
»Jeg vil gerne have et arbejde, så jeg kan komme videre ud over stepperne. Jeg 
håber, jeg får en chance trods alle pletterne i straffeattesten«.
</p>	
</div>

</div></body></html>
