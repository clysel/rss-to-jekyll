---
layout:     post
title: 	    "Turismeekspert om Dark Sky på Møn: »Unikt projekt«"
post_author:	    
post_date:	    Tue, 28 Apr 2015 08:54:56 +0200
post_site:	    politiken.dk 
post_link:	    http://politiken.dk/rejser/nyheder/ferieidanmark/ECE2642074/turismeekspert-om-dark-sky-paa-moen-unikt-projekt/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Det er godt set af de lokale ildsjæle på Møn at skabe en<i> 
dark sky park</i>. Det mener Dorte Kiilerich, som er indehaver og direktør 
af Living Concepts, der forretningsudvikler dansk turisme. Herudover er hun 
tidligere direktør i både VisitDenmark og VisitNordsjælland. 
</p><p>
»Det er et meget anderledes og unikt projekt. Jeg kan godt lide 
dobbelttydigheden i, at de lokale vil passe på det, de har, og bidrage til 
bæredygtigheden, men også skabe oplevelser for gæsterne, der kommer på 
besøg«.
</p><p>
Hun har været med til at udvikle en ny tværkommunal strategi for en række 
sydsjællandske kommuner, herunder Vordingborg, som Møn er en del af, men hun 
har ikke været involveret i lokale projekter på Møn.
</p><p>
Dorte Kiilerich tilføjer, at blåstemplingen hos International Dark-Sky 
Association i turisternes øjne vil gøre det endnu mere attraktivt og 
anderledes at opleve stjernehimlen. Samtidig forpligter det blå stempel, da 
det forudsætter en langsigtet indsats, mener hun.
</p><p>
At Møn har specielt gode forhold, bekræfter Michael Quaade, der er uddannet 
astronom og arbejder i kommunikationsafdelingen på Niels Bohr Institutet. 
Det skyldes, at der på Møn er et stort område uden byer og lys. 
</p><p>
»Du kan se galakser, stjernetåger (et område med stor tæthed af interstellart 
stof – gas og støv, <i>red.</i>). Og mange flere stjerner end 
andre steder«, fortæller Michael Quaade og tilføjer: 
</p><p>
»Derfor er det bestemt positivt, at et sted som Møn beskyttes mod lys«,.
</p><p>
Dorte Kiilerich ser et meget stort potentiale i projektet dark sky, og hun 
påpeger vigtigheden i, at det er vokset ud af de lokales egen idé.
</p><p>
»Det er vigtigt med lokale kompetencer – også når det bliver svært, og der for 
eksempel skal foretages investeringer. Der skal være nogle stædige personer, 
der kæmper videre, og her er det en kæmpe fordel, når man er lokal og tror 
på det«.
</p><p class=" bl-elem">
Dorte Kiilerich har tidligere arbejdet med at udvikle turismen i Norge og 
Svalbard, hvor der bliver rigtig mørkt om vinteren. Herfra er erfaringen, at 
asiater er vilde med at opleve den nordiske nattehimmel. Derfor tror hun 
også, at dark sky-projektet vil have potentiale som turistattraktion hos 
lige netop de internationale målgrupper.
</p>	
</div>

</div></body></html>
