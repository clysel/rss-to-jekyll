---
layout:     post
title: 	    "Med højt humør og løftet hale"
post_author:	    
post_date:	    Mon, 13 Apr 2015 13:37:14 +0200
post_site:	    politiken.dk 
post_link:	    http://politiken.dk/magasinet/essays/ECE2625986/med-hoejt-humoer-og-loeftet-hale/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
En dag omkring 2000, fortalte Klaus Rifbjerg, blev han på Købmagergade 
overhalet af en mand, der hvæsede: »Jeg hader dig! Jeg ku’ spytte på dig!«. 
</p><p>
Den art dæmonisering oplevede både Politikens medgrundlægger Edvard Brandes – 
kaldet ’Danmarks bedsthadede mand’ – og Poul Henningsen, og i 1979 udtalte 
Elsa Gress på BT’s forside: »Folk vil slå mig ihjel. Anonyme mennesker, 
skummende af ondskab, proklamerer, at de kun ønsker at koge mig ihjel i 
kogende salpeter«. 
</p><div class="art-fakta article-box">
<header>
<h4 class="">
Blå Bog</h4>
<h5>
Klaus Rifbjerg</h5>
</header>
<div class="fakta-body" data-buildingblock="embedded_factboxlink">
<p><span class="img-contimg-fl-left"><img class="image inlineLightBox" src="http://multimedia.pol.dk/archive/00927/Klaus_Rifbjerg_927889w.jpg" alt="" border="0"/><span class="caption"><span class="f-img-caption">Foto: 
</span>Joachim Adrian</span></span></p><p><b>Dansk forfatter.</b> Født 15. december 1931 på Amager. Død 4. april 2015 i 
Skodsborg. Studerede litteratur og engelsk ved Københavns Universitet 
1951-55. Arbejdede som instruktørassistent 1955-57 og var kritiker ved 
dagbladet Information 1957-59. 
</p><p><b>Redaktør af tidsskriftet Vindrosen</b> (sammen med Villy Sørensen) 
1959-63 og litteratur-, film- og teaterkritiker ved Politiken 1959-71. 
Litterær direktør på forlaget Gyldendal 1984-92. Medlem af Det Danske 
Akademi fra 1967. 
</p><p class=" bl-elem"><b>Adjungeret professor</b> ved Danmarks Lærerhøjskole 1986 og ved 
Handelshøjskolen 2003. Klaus Rifbjerg debuterede med digtsamlingen ’Under 
vejr med mig selv’ i 1956, og hans første roman, ’Den kroniske uskyld’, 
udkom i 1958. Rifbjerg har i løbet af sit forfatterskab udgivet mere end 200 
værker – heraf små 30 digtsamlinger, heriblandt ’Amagerdigte’ fra 1965. 
</p>
</div>
</div><p/><p/><p>
Rifbjerg overtog så vagten som nationalt aggressionsobjekt – og som 
inkarnation af begrebet <i>kulturradikal</i>. I 1990’erne var bevægelsen 
kulturradikalisme for længst død og balsameret, men ordet blev genoplivet, 
da der blev brug for nye fjendebilleder efter Murens fald og især efter det 
politiske magtskifte i 2001. Det blev markedsført af Dansk Folkepartis 
ypperstepræster, det spøgte bag statsminister Anders Fogh Rasmussens angreb 
på »smagsdommere og eksperter«, og det blev udbredt som et operativt 
skældsord. En sæk til at opsamle alt, hvad højre afskyr. 
</p><p>
Populistiske politikere og debattører angreb ’kulturradikale’ uden at ane, 
hvad ordet står for – ligesom bondemanden i H.C. Andersens ’Lille Claus og 
Store Claus’, der bare afskyede degne. <i>Vores</i> Klaus påtog sig 
degnerollen – som en ære. <br/><br/><b>Kulturradikalisme er både</b> en reformbevægelse fra mellemkrigstiden 
og en holdning. Rifbjerg voksede op med begge dele i lærerhjemmet på Amager 
med en beundret faster, pædagogen Sofie Rifbjerg, i baggrunden. Gode 
skolekammerater – Niels Barfoed, Jesper Jensen, Villy Sørensen – trak 
frisindet i ikkekommunistisk retning. 
</p><p>
Næste fase blev mødet med den charmerende Poul Henningsen, hans artikler og 
revyer. PH var også pejlemærke, da Rifbjerg sammen med Jesper Jensen og Leif 
Panduro skrev studenterrevyen ’Gris på gaflen’ (1962) og blev hyldet af 
samme PH. 
</p><p>
PH var til sin skuffelse <i>ikke</i> uægte søn af Georg Brandes. Rif (som hans 
signatur lød) var godt tilfreds med sine forældre, men PH blev en åndelig 
papfar – med årene stadig tydeligere. Rifs beundring gik så vidt, at han 
søsatte den myte, at da PH i 1943 flygtede over Øresund med arkitekt Arne 
Jacobsen og deres koner, roede PH <i>næsten ene mand</i> de 14 km til 
Landskrona. 
</p><p>
Reelt blev de reddet af en stærk studenterroer. Men det heroiske søstykke, 
hvor faderfigur Henningsen tillægges herkuliske kræfter, viser, hvor stærkt 
Rif følte sig forpligtet på PH’s krydsning af mod, udholdenhed, fræk 
kreativitet og tro på Ordet med stort. Det var ressourcer, han trak på i 60 
år – og fik stadig mere brug for.<br/><br/><b>Inspirationen fra PH</b> &amp; Co. blev krydset med J.D. Salingers roman 
’Griberen i rugen’ (’Forbandede ungdom’). Når man sidder med Rifs sprudlende 
nyoversættelse fra 2004, ser man, <i>hvor </i>meget han i 1951 fik med 
hjem fra et år i USA. 
</p><p>
Romanens uimponerede jegfortæller, Holden Caulfield på 16, har en nådesløst 
sikker næse for, hvad der lugter – <i>stinking phoney </i>–falsk, 
forlorent, opstyltet. Hans <i>phoney detector </i>sporer straks, når 
»fupmagere« omkring ham og i tiden skejer ud i hykleri, snobberi, uærlighed 
og underlødighed af alle aftapninger. 
</p><p>
Rifbjerg krydsede PH’s respektløse saglighed med Salingers ægthedskrav og 
højsensitive alarmsystem. Fra 50’erne – i artikler i Information og 
Politiken og 1959-63 som redaktør af Gyldendals tidsskrift Vindrosen i 
parløb med Villy Sørensen – udviklede han en tidlig ideologikritik, der 
udgik fra hans spontane stilsans og kunne virke idiosynkratisk, men skar til 
benet. 
</p><p>
Han skød på autoritær selvhøjtidelighed, og hvad der ellers binder os på mund 
og hånd. Også den dogmatik, der efter 1968 udgik fra en puritansk 
venstrefløj, og især hvad han kaldte »den store altædende bornerthed og 
pænheden med pressefolder i skilningen«. Denne formulering – igen meget 
Holden Caulfield’sk – faldt, da vi i 2011 fejrede hans 80-års dag i 
Politikens Pressen. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00927/Leif_Panduro_som_TV_927888" data-id="927888" data-imgtype="jpg" data-caption="Klaus Rifbjerg i selskab med sin ven, forfatteren Leif Panduro og PH. Billedet stammer fra en tv-udsendelse i marts 1964. Foto: Lars Hansen"/><p>
Rifs individualisme stemte med den kulturradikale tradition, der jo netop er 
en fri kulturkritik, uafhængig af partier og ideologier. Med tiden blev den 
stadig mere politisk<i>,</i> men ikke <i>parti</i>politisk. Han skærpede 
tonen under værdikampen fra 2001, da Dansk Folkeparti reelt styrede 
VK(O)-regeringen. Han angreb den store konsensusgrød, fremmedhad, dansk 
krigsdeltagelse i Irak, Fogh Rasmussens arrogance under Muhammedkrisen og 
den såkaldt aktivistiske udenrigspolitik som opgør med besættelsens 
samarbejdspolitik – alt på løgnagtigt grundlag. I oktober 2014 advarede han 
igen: »Vi skal tage os i agt, for de sorte vinder terræn«. 
</p><p>
Næste generation fik også af krabasken i samtalebogen ’Klaus og kærligheden’ 
(2007): »Vi har et højere uddannelsesniveau end nogensinde, flere kan læse 
end nogensinde før, effekten er bare, at alle afstår fra det«. 
</p><p>
Den iltre Rif kunne minde om gamle Georg Brandes, der i 1922 sagde bramfrit: 
»Det er nødvendigt, at der af og til kommer En, som gør det grove Arbejde at 
sige Sandhed. Vi kan jo ikke evigt leve af den politiske Slim, der tyldes i 
os«. 
</p><p>
I mangel af en ny kulturradikalisme blev Rifbjerg en enmandshær, men gav ikke 
op. Det var som i folkevisen ’Dronning Dagmars død’, hvor dronningen ligger 
udi Ribe syg, og Valdemar Sejr iler til: »Der han drog af Skanderborg, da 
fulgte ham hundrede Svende«, men »der han kom over Riber Bro, da red den 
Herre alene«. 
</p><p>
Og det er <i>ikke</i> en martyrhistorie. Den herre red gerne alene.<br/><br/><b>I antologien</b> ’Den kulturradikale udfordring’ (2001), hvor Rifbjerg 
tydeligst definerer sit forhold til den forkætrede isme, erklærer han sig 
»forpligtet til at virke« i Brandes’ og PH’s ånd. Basalt for den 
kulturradikale livsholdning, siger han, er ungdommelig begejstring, 
uimponeret energi og »den lyse tro«. Man kan ikke være både kulturradikal og 
kulturpessimist. Mottoet er: Med højt humør og løftet hale. 
</p><p>
Kulturradikalismens ærkefjender bestemmer han her som nationalromantik, 
militarisme, kongerøgelse, metafysisk obskurantisme, provinsialisme – og 
generelt: det vedtagne og stivnede. Det stemmer kønt med Elias Bredsdorffs 
ønsker for en ny kulturradikalisme i 1955: »et åndeligt kætteri, som 
afslører vanetænkningen, hykleriet, fraserne og klicheerne«. Det er jo 
næsten <i>for</i> kønt til at være sandt, og sandt at sige har 
kulturradikalismen – også i Rifs version – haft sine fordomme, sine sorte 
huller og blinde pletter. 
</p><p>
Én er, at kulturradikale må »vende sig mod enhver form for voldsanvendelse«, 
som han siger, om end han undtager modstanden mod nazismen. Andre 
kulturradikale opgav den dogmatiske pacifisme. Brandes angreb de radikales 
tyrkertro på krigens umulighed som et fantasteri, militære tomrum har jo 
også militær betydning. PH gik – til nogles undren – ind for Atlantpagten 
som værn mod sovjetisk imperialisme. 
</p><p>
En anden fordom er, at al kirkelig praksis er »obskurantisme«. Muhammedkrisen 
fik dog Rif til at se, at fredelige muslimske mindretal fortjener religiøs 
respekt. Så angreb Dansk Folkepartis Søren Espersen ham og andre 
»nutidslærlinge« af PH for at »fedte for en flok middelaldermuslimer«, og 
Pia Kjærsgaard udtalte, at hendes parti med sin religionskritik er blevet 
»vor tids PH«. Åndeligt gravrøveri!<br/><br/><b>Kulturradikalismens dilemma</b> har været: hvordan insistere på kvalitet 
for alle uden at tale ned til nogen? PH og Rifbjerg havde det fælles 
problem, at deres aversion mod »småborgerlighed« i den grad fyrede op under 
deres sprog, så det lignede foragt. 
</p><p>
Rifbjergs polemiske slagkraft kunne blive satanisk sårende, når han 
latterliggjorde ’fjender’ – eller øjnede konkurrenter på sit revir. Og når 
han angreb radio og tv som »pop og pip og pladder og kælenhed og dumsmarthed 
og quizzer og tuttenutteri«, opfattede mange det som en kulturradikal elites 
formynderi. 
</p><p>
Men Rifbjergs kritik var jo – ligesom PH’s – udtryk for, at det bedste er ikke 
for godt til det danske folk. Det grundsyn lå også bag hans kreativitet, der 
som en gammel elektricérmaskine kunne oplade hvad som helst og få selv et 
læserbrev til at gnistre. Han kunne animere livspoesien »i Sole, i Violer, i 
det Mindste, i det Største«, som kollega Oehlenschläger skrev. 
</p><p>
Den tro på kunstens kraft hørte med til det, han havde fået ind med 
modermælken i det kulturradikale lærerhjem i Sundby. 
</p><p class=" bl-elem"><i class=" bl-elem">Publiceret 13. april 2015</i></p>	
</div>
</div></body></html>
