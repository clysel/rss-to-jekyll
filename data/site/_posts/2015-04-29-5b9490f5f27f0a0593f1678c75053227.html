---
layout:     post
title: 	    "FN-soldater anklages for overgreb mod børn i Afrika"
post_author:	    
post_date:	    Wed, 29 Apr 2015 21:58:16 +0200
post_site:	    politiken.dk 
post_link:	    http://politiken.dk/udland/ECE2648996/fn-soldater-anklages-for-overgreb-mod-boern-i-afrika/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
De franske myndigheder siger, at de vil gøre alt for at få afdækket sandheden 
omkring franske FN-soldater, der beskyldes for at have begået overgreb mod 
børn i Den Centralafrikanske Republik (Car).
</p><p>
En talsmand for det franske justitsministerium siger til AFP, at en indledende 
efterforskning af sagen har været i gang siden den 31. juli 2014.
</p><p>
FN-soldaterne er anklaget for at have misbrugt omkring 10 børn.
</p><p>
Udtalelserne kommer efter, at den britiske avis The Guardian onsdag afslørede, 
at svenskeren Anders Kompass er blevet suspenderet fra sin post hos FN's 
højkommissær for menneskerettigheder, fordi han har lækket en hemmeligt 
stemplet FN-rapport til den franske anklagemyndighed.
</p><p>
I rapporten beskyldes FN-soldaterne for sexovergreb mod børn helt ned til 10 
år.
</p><p>
Overgrebene skal være sket i 2014 på et center for internt fordrevne i 
hovedstaden Bangui, da FN-styrken Minusca blev dannet.
</p><p>
Flere af børnene skal være blevet misbrugt mod at få mad og penge.
</p><h3>
Diplomatisk krise mellem Sverige og FN
</h3><p>
Kompass beskrives som en højt respekteret FN-arbejder, der har arbejdet med 
humanitære opgaver i over 30 år. Unavngivne kilder siger, at han overgav 
rapporten til den franske statsanklagemyndighed, fordi FN-systemet ikke tog 
sig af problemerne, skriver The Guardian.
</p><p>
Hans afskedigelse i sidste uge kan ifølge den britiske avis udløse en 
diplomatisk krise mellem Sverige og FN.
</p><p>
FN fremfører, at rapporten, der blev lækket af svenskeren, var uredigeret og 
derfor kunne sætte både ofre, vidner og efterforskere i fare.
</p><p>
Bea Edwards i organisationen Government Accountability Project mener, at 
Kompass har handlet for at standse overgreb mod børn, og hun siger, at det 
ikke er første gang, FN reagerer med repressalier mod medarbejdere, som 
afslører kritisable forhold.
</p><p>
»Vi har hjulpet mange tidligere FN-ansatte i årenes løb, og desto alvorligere 
afsløringer, de har stået for, desto værre har gengældelsen været«, siger 
hun til The Guardian.
</p><p class=" bl-elem">
Andre siger, at der mangler uafhængige instanser til at undersøge kritisable 
forhold i FN's aktiviteter.
</p>	
</div>

</div></body></html>
