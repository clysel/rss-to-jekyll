---
layout:     post
title: 	    "Viborg skal finde en ny træner efter Superliga-oprykningen"
post_author:	    
post_date:	    Thu, 14 May 2015 13:35:34 +0200
post_site:	    politiken.dk 
post_link:	    http://politiken.dk/sport/fodbold/ECE2669449/viborg-skal-finde-en-ny-traener-efter-superliga-oprykningen/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Fodboldklubben Viborg FF, som i går sikrede oprykning til Superligaen, skal 
have ny træner senest efter vinterpausen.
</p><p><b class="ext-link">1-0</b><a class="embeddedlink" href="http://politiken.dk/sport/fodbold/ECE2668995/viborg-sikrer-en-tidlig-tilbagevenden-til-superligaen/">Viborg sikrer en tidlig tilbagevenden til 
Superligaen</a></p><p>
Holdets nuværende cheftræner, Auri Skarbalius, bekræfter torsdag sit stop over 
for Viborg Stifts Folkeblad.
</p><p>
»Jeg stopper i Viborg når min kontrakt løber ud. Det er min beslutning«, siger 
træneren til avisen.
</p><p>
Kontrakten løber til nytår.
</p><p>
Auri Skarbalius fortæller også, at han endnu ikke har meddelt klubben sin 
beslutning.
</p><h3>
Nu kan forhandlingerne gå i gang
</h3><p>
Ekstra Bladet skriver torsdag, at Auri Skarbalius reelt stod til en fyreseddel 
trods succes i 1. division og oprykningen til Superligaen.
</p><p>
Det ville hverken træneren eller sportschef Ole Nielsen dog tale om, da de 
fejrede oprykningen efter sejren på 1-0 over FC Roskilde onsdag aften.
</p><p>
»Vi skulle først have det her på plads, før det gav mening at snakke træner og 
fremtid«, sagde sportschefen til Ekstra Bladet onsdag aften.
</p><p>
Ifølge Ekstra Bladet er den sportslige ledelse ikke overbevist om, at 
litaueren, som har været mange år i Danmark, er den rette til at etablere 
klubben i Superligaen.
</p><p>
Det til trods for en suveræn sæson i 1. division med 16 sejre og kun et 
nederlag i sæsonens første 29 kampe.
</p><h3>
Auri er tavs om baggrunden
</h3><p>
Hvorvidt Auri Skarbalius skal stå i spidsen for Viborg i klubbens første 
halvsæson i Superligaen, er endnu usikkert. I hvert fald har han stadig 
kontrakt, når sæsonen begynder i juli.
</p><p>
»Der har ikke været nogen dialog om at stoppe nu«, siger Auri Skarbalius til 
Viborg Stifts Folkeblad.
</p><p>
Han afviser desuden overfor avisen at fortælle om sine bevæggrunde for at 
stoppe i Viborg.
</p><p>
Auri Skarbalius har tidligere været Superligatræner i både Brøndby og HB Køge.
</p><p class=" bl-elem">
Viborg mangler endnu fire spillerunder i denne sæson, men klubben har sikret 
sig et forspring på 17 point til Vendsyssel og Lyngby, der ligger lige under 
oprykningsstregen. De to hold har spillet en kamp færre end Viborg.
</p>	
</div>

</div></body></html>
