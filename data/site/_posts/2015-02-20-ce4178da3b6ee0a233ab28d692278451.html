---
layout:     post
title: 	    "Mandelas fængselsø boykottes af turistbureauer"
post_author:	    
post_date:	    Fri, 20 Feb 2015 08:54:07 +0100
post_site:	    politiken.dk 
post_link:	    http://politiken.dk/rejser/storbyogkultur/ECE2554157/mandelas-faengselsoe-boykottes-af-turistbureauer/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4 class="">
Om Robben Island </h4>
<div class="fakta-body" data-buildingblock="embedded_factboxlink">
<ul class=" bl-elem"><li>Klippeøen er 5,7 kvadratkilometer stor og fredet. </li><li>Sydafrikas nationalhelt Nelson Mandela sad fængslet fra 1964 til 1982. </li><li class=" bl-elem">Den er på Unescos verdensarvliste og besøges årligt af omkring 200.000 
mennesker. </li></ul></div>
</div><p>
Robben Island, hvor Nelson Mandela sad fængslet i 18 år, er en af Sydafrikas 
største turistattraktioner. Men flere lokale turistbureauer arrangerer ikke 
længere ture til øen, skriver hjemmesiden South African Tourism Update. 
</p><p>
Et af de turistbureauer, der overvejer et stop, er Western Cape Tours i Cape 
Town, der ellers sender hundredvis af turister til Robben Island. 
</p><p>
Og det er der flere grund til, siger indehaveren, Allan Theron, til Politiken. 
</p><p>
»Bådene, som sejler turister frem og tilbage, blev oprindelig brugt til at 
transportere fanger og fangevogtere til og fra Robben Island, og de er ikke 
egnede som turistbåde. Færgen Sikihululekile gik på grund og har ikke kunnet 
sejle siden 2013«. 
</p><p>
Han fortæller videre, at de nuværende både ikke kan tage ret mange om bord, og 
det har betydet længere ventetider for gæster på vej tilbage til Cape Town. 
En ny færge er blevet lovet, men det har ifølge Theron lange udsigter. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/rejser/nyheder/flyoglufthavne/ECE2548749/norwegian-vil-nu-ogsaa-flyve-til-brasilien-sydafrika-og-indien/">Norwegian vil nu også flyve 
til Sydafrika</a></p><p>
Han kritiserer også mandskabet på bådene for at have opsat bøtter med skiltet 
’Drikkepenge til mandskabet’. Han opfatter det som en form for pression og 
mener, at hvis folk ønsker at give drikkepenge på grund af god service, skal 
de nok selv finde ud af det. 
</p><p>
For det tredje er flere af guiderne på selve Robben Island efter Therons 
mening uprofessionelle. De kender ikke forhistorien, opgiver urigtige 
oplysninger og digter videre på deres egne fortællinger. 
</p><p>
Generelt er flertallet af guiderne dog »virkelig gode, og alle guiderne i 
selve fængslet er eksfanger og ved, hvad de taler om. Problemet er guiderne 
på busserne. De er ikke alle lige gode«, siger Allan Theron. 
</p><h3>
Afviser kritik 
</h3><p>
Pr-direktør for Robben Island Museum (RIM), Quinton Mtyala, afviser kritikken 
på hjemmesiden South African Tourism Update. Han siger, at de nuværende 
turistbåde er fuldstændig sikre, men indrømmer, at man næppe får indsat en 
ny færge fra Cape Town til Robben Island til april som planlagt. 
</p><p>
Flere danske rejsebureauer som MyPlanet og Marco Polo sender også turister til 
Robben Island, men bureauernes produktansvarlige Dorte Kuula siger, at man 
ikke har modtaget klager fra Robben Island-besøgende. 
</p><p>
»Vi har ingen dårlige erfaringer haft. Tværtimod har de kunder, vi har sendt 
til Robben Island, været meget glade for turen og syntes, det var spændende. 
Vi har heller intet dårligt hørt fra vores lokale samarbejdspartnere, 
Thompsons &amp; Beyond«. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/rejser/temarejser/ECE2247854/paa-telttur-blandt-loever-og-elefanter/">På telttur blandt løver og 
elefanter </a></p><p>
Både Albatros Travel og Viktors Farmor har Robben Island som et ekstra tilbud 
til deres Sydafrika-rejsende, men interessen er ikke særlig stor. 
</p><h3>
Albatros: Interessen er dalet 
</h3><p>
Albatros’ pressechef Steen Albrechtsen siger, at den manglende interesse næppe 
har noget at gøre med den aktuelle kritik: 
</p><p>
»Når vi har taget Robben Island ud af det faste program, skyldes det, at 
turene ofte bliver aflyst. Det kan skyldes dårligt vejr, motorstop eller 
strejker. Derfor er det frivilligt, om man vil derud. Vi synes selv, at 
Robben Island er en interessant seværdighed, men i de senere år er 
interessen for øen dalet. I årene efter Mandelas løsladelse var et besøg 
spændende, men nu vil folk hellere opleve det nye Sydafrika, og det er nok 
en naturlig udvikling«. 
</p><p class=" bl-elem">
Antallet af besøgende på Robben Island har været faldende de senere år: I 2012 
var der 7,5 procent færre besøgende i forhold til året før, og i 2013 faldt 
tallet yderligere 5 procent. Robben Island besøges årligt af omkring 200.000 
mennesker. 
</p>	
</div>
</div></body></html>
