---
layout:     post
title: 	    "Gerningsmand voksede op med vold, våben og bandekrig i ghettoen"
post_author:	    
post_date:	    Wed, 18 Feb 2015 14:42:48 +0100
post_site:	    politiken.dk 
post_link:	    http://politiken.dk/indland/fokus_danmark/fokus_terror/ECE2552115/gerningsmand-voksede-op-med-vold-vaaben-og-bandekrig-i-ghettoen/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4>Terror i København</h4>
<div class="fakta-body"><p>
To civile blev dræbt og fem betjente såret under det værste angreb på dansk 
jord i nyere tid. 
</p>
</div>
</div>
<p>
Gerningsmanden fra weekendens terrorangreb i København var med i det 
københavnske bandemiljø omkring Mjølnerparken på et tidspunkt, da krigen 
mellem de rivaliserende bander var på sit højeste med flere dræbte og 
sårede. Født i 1992 var Omar Abdel Hamid El-Hussein dermed en del af den 
såkaldte 'lillebror-generation', der voksede op og var letpåvirkelige 
teenagere, da bandekrigen satte hovedstaden på den anden ende. 
</p><p>
Det fortæller bandeeksperten Aydin Soei, der er sociolog og forfatter, i et 
interview med Politiken TV. Han har skrevet den anmelderroste bog 'Vrede 
Unge Mænd' om bandemiljøet, hvor han blandt andet interviewede en lang række 
unge bandemedlemmer og dermed fik et indgående kendskab til deres liv og 
værdier. 
</p><p>
Han mødte i 2011 Omar Abdel Hamid El-Hussein og en gruppe andre unge fra 
banden Brothas i Mjølnerparken, hvor gerningsmanden bag weekendens 
terrorangreb dengang boede. 
</p><p>
»De er vokset op som en del af bandekrigen i København. Den ene generation 
giver værdier videre til den næste. Og 'lillebror-generationen' er vokset op 
på en tid, da bandekonflikten brød ud. De startede den ikke, men de har 
betalt den største pris for den. De er vokset op på et tidspunkt, hvor 
volden er blevet mere forrået end nogensinde. Mængden af våben er 
eksploderet, de er blevet vænnet til volden. Der er foregået en 
dehumanisering af andre grupper for at retfærdiggøre at slå dem ihjel«, 
fortæller Aydin Soei. 
</p><h3>
Vold og våben som acceptable midler 
</h3><p>
Det er denne opvækst i bandemiljøet, der formede Omar Abdel Hamid El-Hussein i 
den retning, at vold, brutalitet og angreb med våben er acceptable midler i 
kampen mod modstandere. 
</p><p>
Terrorangrebet i weekenden mod Krudttønden og synagogen er naturligt nok 
blevet tolket ind i en større ramme om Muhammed-tegninger, ytringsfrihed, 
krigen mellem Vesten og Islamisk Stat og konflikten mellem Israel og 
Palæstina. Men Aydin Soei advarer mod at overse, at problemet begynder et 
helt andet sted: 
</p><p>
I ghettoen. 
</p><p>
»Jeg mener, at vi skal passe på med at tillægge attentaterne et alt for stort 
politisk og ideologisk motiv. Hvis du kigger på gerningsmandens profil, så 
er han en karikatur af en 'tabermand' fra ghettoen, der er blevet en 
forhærdet kriminel. Han er røget ud i et massivt hashmisbrug og er 
kendetegnet ved en stor del paranoia på grund af det miljø, han var en del 
af. Han har ikke fået en kompetencegivende uddannelse, og han har alvorlige 
pletter på straffeattesten. Han er blevet vænnet til vold i en ekstrem grad. 
Og har før fået en dom for nærved at slå et andet menneske ihjel i et 
S-tog«, siger Aydin Soei. 
</p><p>
»Det her er ikke den sofistikerede og intellektuelle islamist, der er gået til 
angreb«, tilføjer han. 
</p><p><b class="ext-link">LÆS ARTIKEL</b><a class="embeddedlink" href="http://politiken.dk/indland/fokus_danmark/fokus_terror/ECE2551135/beboere-rolig-stemning-i-mjoelnerparken-trods-mediestorm/">Beboere: Rolig stemning i 
Mjølnerparken trods mediestorm </a></p><p>
Under sit arbejde med bogen 'Vrede Unge Mænd', der udkom i 2011, fandt Aydin 
Soei på et nyt begreb for at beskrive, hvilken plads de unge bandemedlemmer 
føler, at de har i samfundet. Han kalder det 'modborgerskab' for at 
beskrive, at de ikke føler, at de bliver behandlet som ligeværdige mennesker 
- blandt andet på grund af deres hudfarve og bopæl i en ghetto. 
</p><p>
De er »unge brune mænd« i udsatte boligområder, som bygger en fortælling op 
om, at de er krænkede individer. De kommer ikke videre end folkeskolen. De 
havner i en position som sociale tabere, fortæller Aydin Soei. 
</p><p>
Religionen kommer oveni alt dette. Den bestyrker de unge bandemedlemmers 
billede af, at de er en undertrykt minoritet, der samtidig opfatter det 
sådan, at ytringsfriheden bliver brugt til at krænke dem yderligere. Som for 
eksempel med tegninger af Muhammed. 
</p><h3>
Kig på ghettoen i stedet for Syrien 
</h3><p>
Politikere har sat stor fokus på islamister, der rejser til Syrien og kæmper i 
borgerkrigen for derefter at komme hjem til Danmark som potentielle 
terrorister. Aarhus Kommune har fået stor dansk og international ros for at 
få disse unge mennesker ud af det militante islamistiske miljø. 
</p><p>
Men Aydin Soei mener, at det er på høje tid at rette et langt større fokus på, 
hvad der sker i ghettoer som Mjølnerparken. 
</p><p>
»Vi skal lytte til 'tabermændene' for at blive klogere på, hvem de er, hvordan 
deres levevis kan ændres«, siger han og fortsætter: 
</p><p><b class="ext-link">LÆS ARTIKEL</b><a class="embeddedlink" href="http://politiken.dk/indland/fokus_danmark/fokus_terror/ECE2551546/politichef-afviser-kritik-der-var-skudsikre-veste-nok/">Politichef afviser kritik: Der 
var skudsikre veste nok</a></p><p>
»Som samfund vil vi komme meget længere ved at kigge på, hvorfor så mange unge 
mænd oplever sig som modborgere og bliver vænnet til vold i udsatte 
boligområder end ved at kigge på syrienskrigere og folk, der rejser til Irak 
[...] Du behøver ikke rejse til Syrien og Irak for at lære at bruge våben. 
Du behøver ikke rejse dertil for at få de her holdninger og meninger. De 
stortrives i nogle bestemte syge subkulturerer i vores udsatte 
boligområder«. 
</p><p class=" bl-elem">
Omar Abdel Hamid El-Hussein brugte en automat-riffel model M 95, da han gik 
til angreb på kulturhuset Krudttønden på Østerbro lørdag eftermiddag. 
Politiet fandt siden gerningsvåbnet på en boldbane. I netop Mjølnerparken. 
</p>	
</div>
</div></body></html>
