---
layout:     post
title: 	    "Bjarne Riis og rigmanden ruller det tunge skyts frem"
post_author:	    
post_date:	    Sat, 07 Mar 2015 07:49:45 +0100
post_site:	    politiken.dk 
post_link:	    http://politiken.dk/sport/cykling/ECE2577384/bjarne-riis-og-rigmanden-ruller-det-tunge-skyts-frem/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Da en række af de forventede hovedpersoner i forårets klassikere prøvede 
kræfter i den forgangne weekends belgiske premiere med Omloop Het Nieuwsblad 
og Kuurne-Bruxelles-Kuurne, manglede to af de seneste sæsoners mest 
fremtrædende skikkelser i kommende storløb som Milano-Sanremo, Flandem Rundt 
og Paris-Roubaix.
</p><p>
Det var der ikke den store dramatik over, for både Tinkoff-Saxo og Trek var 
blandt de mandskaber, der efter nogle uger i Mellemøstens hede havde valgt 
at springe udfordringerne i det kølige Nordeuropa over, så deres respektive 
trumfer i denne form for prestigemættede styrkeprøver slovakken Peter Sagan 
og schweizeren Fabian Cancellera koncentrerede sig i stedet om træningen.
</p><h3>
Cancellara har vundet løbet to gange
</h3><p>
Til gengæld træder begge direkte ind i særdeles fremtrædende favoritroller, 
når serien af betydningsfulde endags løb i morgen fortsætter med det 
italienske Strade Bianche.
</p><p>
I sin 9. udgave er kappestriden i Toscana nok meget ny i forhold til de 
traditionelle udfordringer på denne tid af året, men den giver dem ikke 
noget efter i sværhedsgrad og sammenlignes da også ofte med klassikerne 
længere nordpå.
</p><p>
Både Sagan og Cancellara har dokumenteret, at de mestrer de strabadser, som 
dette løb byder på – førstnævnte ved at blive nr. 2 de to seneste sæsoner, 
schweizeren ved at vinde i 2008, da han endnu var i tjeneste hos Bjarne 
Riis, og i 2012.
</p><h3>
Contador og Basso venter til Tirreno-Adriatico
</h3><p>
Hos Tinkoff-Saxo lægges der da heller ikke skjul på, at forventningerne til 
Sagans indsats i den forestående opgave ligger på et meget højt niveau, og 
som sportslig chef har Riis sørget for, at rigmanden Oleg Tinkovs dyrt 
erhvervede stjerne får maksimal opbakning.
</p><p>
Det tunge skyts er kørt i stilling og støttetropperne føres an af tjekken 
Roman Kreuziger, der blev nr. 5 sidste år, og består desuden af den 
italienske trio Daniele Bennati, Matteo Tosatto og Manuele Boaro, danske 
Christopher Juul-Jensen, polakken Maciej Bodnar samt Peter Sagans storebror 
Juraj.
</p><p>
På to pladser nær er der tale om den samme besætning, som fra på onsdag 
stiller op i WorldTour-løbet Tirreno-Adriatico. Her viger Juraj Sagan og 
Boaro pladsen, når den spanske etapeløbskaptajn Alberto Contador og dennes 
italienske luksushjælper veteranen Ivan Basso atter træder ind på scenen.
</p><h3>
Glæder sig til sæsonens første start i Europa
</h3><p>
»Ruten i Strade Bianche går gennem et meget smukt og malerisk landskab. 
Selvfølgeliug har jeg ikke så meget tid til at glæde mig over det, men jeg 
nyder at køre løbet, fordi det passer så fint til mine evner«, lyder 
vurderingen fra Peter Sagan.
</p><p>
»Det er min første opgave i Europa i denne sæson, og jeg sætter meget ind på 
at lave et godt resultat«.
</p><p>
Italieneren Bruno Cenghialta, tidligere hjælperytter for Bjarne Riis, der er 
sportsdirektør i løbet, lægger ikke skjul på holdets ambitioner.
</p><p>
»Vi går helt klart efter sejren, og med en meget stærk trup omkring Sagan 
skulle mulighederne absolut være til stede«, fastslår Cenghialta.
</p><p>
»Grusvejene kan volde problemer, og der bliver givetvis hård kamp om 
positionerne for at ligge godt placeret inden disse. Her har Peter tidligere 
vist, at han begår sig særdeles godt bl.a. takket være sin fortid som 
mountainbikerytter, og vi tror overordnet på, at der er mulighed for at 
vinde løbet«.
</p><h3>
10 afsnit på i alt knap 50 km med hvide grusveje
</h3><p>
Det helt specielle ved Strade Bianche er, som navnet antyder – direkte oversat 
betyder det de hvide veje – at knap en fjerdedel af den 200 km lange 
distance fra San Gimignano til den berømte Piazza del Campo i hjertet af den 
historiske perle Siena afvikles på hvide grusstrækninger.
</p><p>
De er fordelt på 10 forskellige afsnit med det sidste på en kort, 18 procents 
stigning op til den lille by Le Tolfe, hvorfra der er 12 km til mål, og selv 
om vejbelægningen slet ikke er af så voldsom karakter, som eksempelvis i 
Paris-Roubaix, er hele løbet i sig selv yderst krævende.
</p><h3>
Sagan slået i finalen to år i træk
</h3><p>
Der er da også tradition for, at deltagerne når til mål i spredt fægtning. 
Sidste år foretog Sagan det fremstød, der lagde grunden til afgørelsen, da 
der manglede godt 20 km.
</p><p>
Han fik følgeskab af den senere polske verdensmester Michal Kwiatkowski 
(Etixx-Quick Step), der sagde farvel til slovakken inden for den sidste 
stejle kilometer i Siena og noteredes for den fjerde sejr i den sæson, som 
rundes så forrygende af lidt over et halvt år senere med VM-guldet på de 
nordspanske landeveje.
</p><p>
Kwiatkowski, der ikke er med denne gang, kom i mål 19 sekunder foran Sagan, 
mens Alejandro Valverde på tredjepladsen var slået med 36 sekunder.
</p><p>
Top-10 så i øvrigt således ud: 4. Damiano Cunego 40 sekunder, 5. Roman 
Kreuziger samme tid, 6. Cancellara 59, 7. Cadel Evans 1.44 minut, 8. Warren 
Barguil 2.02, 9. Wouter Poels 2.02, 10. Simon Geschke 2.51.
</p><p>
Også i 2013 var Sagan tæt på den ultimative succes, men måtte i spurten se sig 
slået af italieneren Moreno Moser (Cannondae-Garmin), mens Cancellara blev 
nr. 4. De to er i øvrigt de eneste tidligere vindere af Strade Bianche, som 
forsøger sig igen.
</p><h3>
Sagan er favorit hos bookmakerne
</h3><p>
I alt stiller 20 hold til start, og heraf har de 13 WorldTeam-status. De fire 
fra det fineste selskab, som ikke er med, er franske FDJ, belgiske Lotto 
Soudal, tyske Giant-Alpecin og schweiziske.IAM.
</p><p>
Hvem der er løbets favoritter, fremgår meget godt at de odds, som det 
italienske spilleselskab Snai har sat på aktørerne, og her hersker der ingen 
tvivl om, at Sagan er det varmeste bud på gevinst.
</p><p>
Slovakken giver indsatsen 5 gange igen, Cancellara og sidste års nr. 1 på 
WorldTour-ranglisten, spanieren Alejandro Valverde (Movistar) 7, tjekken 
Zdenek Stybar (Etixx-Quick Step) 10, belgieren Sep Vanmarcke (Lotto-Jumbo) 
og englænderen Ian Stannard (Sky) 12, belgieren Greg Van Avermaet (BMC) 15, 
Moreno Moser 20 samt italienerne Damiano Cunego (Nippo-Vini Fantini) og Tour 
de France-kongen Vincenzo Nibali (Astana) 25.
</p><h3>
Dansk debutant på ny svær opgave
</h3><p>
Hvorfor hollænderen Niki Terpstra (Etixx-Quick Step) ikke optræder i denne 
sammenhæng, forekommer lidt besynderligt.
</p><p class=" bl-elem">
Ud over Christopher Juul-Jensen kaster også et andet af dansk cykelsports 
store talenter sig ud i det svære job, idet den 22-årige debutant Magnus 
Cort ved denne lejlighed kører sit tredje løb for Orica-Green-Edge og i 
øvrigt ligeledes indgår i truppen til Tirreno-Adriatico.
</p>	
</div>
</div></body></html>
