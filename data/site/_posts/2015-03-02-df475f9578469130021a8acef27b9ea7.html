---
layout:     post
title: 	    "Erindringer fra Obamas højre hånd er ufriviligt kynisk"
post_author:	    
post_date:	    Mon, 02 Mar 2015 15:12:06 +0100
post_site:	    politiken.dk 
post_link:	    http://politiken.dk/kultur/boger/faglitteratur_boger/ECE2569719/erindringer-fra-obamas-hoejre-haand-er-ufriviligt-kynisk/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4 class="">
Believer - My Forty Years in Politics</h4>
<h5>
David Axelrod</h5>
<div class="fakta-body" data-buildingblock="embedded_factboxlink">
<div class="clearfix m-top5 m-bottom5">
<img class="pol-rating-img" src="http://politiken.dk/graphics/ratings/3_hjerter_red.png" alt="Politiken synes"/></div><p>
Erindringer. Penguin Press, 510 sider.
</p></div>
</div><p>
De mest sigende linjer om amerikansk politik i Barack Obamas spindoktors nye 
erindringer er ikke skrevet af David Axelrod selv. De tikker ind på en mail 
fra hans ’nære ven og konkurrent’, den republikanske spindoktor Mike Murphy.
</p><p>
De to har arbejdet for hver sin side til et guvernørvalg i delstaten Iowa, som 
Murphy må erkende, at Axelrods mand vinder. »Nå, gamle ven, det ser ud til, 
at du vinder Iowa-pokalen i år. Det viste sig, at lort klistrer som velcro 
til min kandidat«, skriver Murphy, der også har bidraget med en varm 
anbefaling af ’Believer’ på bogens omslag.
</p><p>
Selv om Axelrod hævder at tro på noget større i politik, er de to i praksis 
engageret som lejesoldater i et system af negative tv-reklamer, 
pengeindsamling og politisk ’konsulentitis’, hvor alle tjener masser af 
penge, mens de på skift vinder Iowa-pokalen og alle de andre konkurrencer. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/boger/ECE2533605/guantnamo-fanges-dagbog-udstiller-den-frie-verdens-hykleri/">Guantánamo-fanges dagbog 
udstiller den frie verdens hykleri</a></p><p>
David Axelrod er politisk rådgiver, og pludselig får han med egne ord adgang 
til branchens Super Bowl: præsidentvalget.
</p><p>
Det sker, da han i 1990’erne møder en ung Barack Obama i Chicago, der gør 
politisk kometkarriere med en kombination af dygtighed og svineheld (Obamas 
republikanske modstander til senatsvalget i 2004, Jack Ryan, må trække sig, 
da det afsløres, at han har været på swingerklub med sin hustru. Ryan er 
dermed vistnok den eneste hidtil, der har måttet trække sig fra politik for 
at have sex med sin egen kone).
</p><h3>
Fortalt et hav af gange
</h3><p>
Problemet er, at historien om Obamas usandsynlige vej mod magten snart har 
været fortalt et hav af gange – især kampen mod Hillary Clinton i 2007-08, 
som Axelrod lægger hovedvægten på. Hans kollega David Plouffe har været der 
med sine erindringer. Journalisterne Heileman &amp; Halperin har været der 
med den banebrydende ’Game Change’. 
</p><p>
Bortset fra nogle ganske få anekdoter – f.eks. en samtale med Apples Steve 
Jobs, der går helt galt, fortællingen om en vægelsindet John Kerry, der 
desperat prøver at komme om bord på Obamas succes – lægger Axelrod ikke ret 
meget til. Det mest interessante er faktisk beskrivelsen af hans egen 
opvækst som politisk revolverjournalist i Chicagos små og store politiske 
skandaler.
</p><p>
Hvad bogen mangler i politisk perspektiv, har den heller ikke rigtig i 
røverhistorier om det interne magtspil i Obama-kampagnen. Axelrod antyder 
her og der en spænding mellem Obama-parrets rådgiver og nære ven, Valerie 
Jarrett, og resten af kampagneholdet, men dykker aldrig ned i konflikterne.
</p><p><b class="ext-link">LÆS OGSÅ</b><a class="embeddedlink" href="http://politiken.dk/magasinet/feature/ECE2566145/skader-denne-mand-politik/">Skader denne mand politik? </a></p><p>
I modsætning til de erindringer, som f.eks. forsvarsministrene Robert Gates og 
Leon Panetta har udgivet, er ’Believer’ i det hele taget en meget loyal bog 
over for Obama. Selv når Axelrod ’afslører’, at Obama var tilhænger af 
homoægteskaber, selv om han ved valget i 2008 hævdede at være modstander, 
mærker man den gamle spindoktor forsøge at lempe sin tidligere arbejdsgiver 
over på den rette side af historien.
</p><p>
David Axelrod er tydeligvis tilfreds med sit image som politikbranchens sidste 
småfede idealist med sovsepletter på slipset og skjorten halvt uden for 
bukserne.
</p><p>
Og det er vist meningen, at bogen skal være inspirerende. Det lykkedes i 2008 
Obama med Axelrods hjælp at overbevise unge mennesker om, at politik nytter 
noget, ligesom det en generation tidligere lykkedes Bobby Kennedy at 
overbevise Axelrod om det samme.
</p><p class=" bl-elem">
I stedet viser den et ufrivilligt kynisk billede af politik, hvor Axelrod 
f.eks. er irriteret over, at Obama er »langt mere interesseret i at rode 
rundt i komplicerede fakta end at lære de hurtige onelinere udenad« i sine 
forberedelser til debatter. Axelrod overvejer aldrig, hvad hans idol, Bobby 
Kennedy, mon havde sagt til det? 
</p>	
</div>
</div></body></html>
