---
layout:     post
title: 	    "Miljøminister: Cheminova har en moralsk forpligtelse til at rydde giftdepot"
post_author:	    
post_date:	    Mon, 27 Apr 2015 14:16:18 +0200
post_site:	    politiken.dk 
post_link:	    http://politiken.dk/oekonomi/virksomheder/ECE2644552/miljoeminister-cheminova-har-en-moralsk-forpligtelse-til-at-rydde-giftdepot/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Miljøminister Kirsten Brosbøl (S) lægger nu pres på Cheminovas aktionærer. 
</p><p>
På torsdag skal aktionærerne tage stilling til Aarhus Universitets 
Forskningsfonds forslag om at afsætte 125 millioner kroner til at rydde op 
efter virksomhedens farlige giftdepot ved høfte 42 på Harboøre Tange i 
Vestjylland. 
</p><p>
Miljøministeren mener, at Cheminova har et moralsk ansvar for at rydde op . 
</p><p>
»Der har ikke kunnet placeres et juridisk ansvar hos Cheminova, men jeg synes, 
at virksomheden har et moralsk ansvar. Derfor vil det også være en flot 
gestus, hvis de påtager sig det ansvar på deres generalforsamling. Hvis 
Aarhus Universitets forslag bliver vedtaget på generalforsamlingen, kan jeg 
kun bakke op om, at også andre aktører bidrager til den oprydning«, siger 
Kirsten Brosbøl. 
</p><h3>
250 millioner kroner skal i kassen 
</h3><p>
SF mener også, at Cheminova skal betale. Men da der skal bruges i alt 250 
millioner kroner til oprydningen, vil SF også have regeringen til at 
bidrage. SF's klima- og erhvervsordfører, Steen Gade har derfor kaldt 
mijøministeren i samråd på torsdag. 
</p><p>
»Regeringen skal spille en rolle i det her, og vi vil også gerne have, at 
staten bidrager med penge til en løsning«, siger Steen Gade. 
</p><p>
Men det afviser Kirsten Brosbøl. 
</p><p>
»Det er regionernes ansvar at rydde op efter forureninger som den, der ligger 
ved høfde 42. Vi har en aftale med regionerne om, at de skal forsøge at 
skabe et overblik over de forureninger, som kan true overfladevand inden 
2019. Derefter vil vi tage en forhandling med regionerne om, hvor der skal 
ryddes op først, og hvorvidt der kræves ekstra ressourcer«, siger 
miljøministeren. 
</p><p>
Formelt er det Region Midtjylland, som skal betale den samlede regning på 250 
millioner kroner for at fjerne de 110 ton affald fra depotet. Men regionen 
har et budget, hvor der kun er afsat 20 millioner kroner til rensning af 
forurening i hele regionen. 
</p><p>
Derfor har regionsformand Bent Hansen (S) hele tiden sagt, at regionen ikke 
alene har mulighed for at finansiere oprydningen ved høfde 42. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/virksomheder/ECE2641932/historisk-chance-for-oprensning-ved-hoefde-42/">Historisk chance for 
oprensning ved høfde 42</a></p><p>
Cheminovas aktionærer har hele tiden afvist at betale til oprydningen, fordi 
de juridisk ikke er forpligtet til det. Men på torsdag - sammen dag som 
samrådet - er der generalforsamling i selskabet Auriga, som har solgt 
Cheminova for over otte milliarder kroner til amerikanske FMC Corporation. 
</p><p>
På generalforsamlingen har den største aktionær Aarhus Universitets 
Forskningsfond stillet forslag om, at 125 millioner kroner af salgssummen 
indbetales i en ny fond, som skal genoprette naturen på Harboøre Tange. De 
resterende 125 millioner kroner skal komme fra det offentlige. 
</p><p>
Det er dog højst usikkert, om forslaget bliver vedtaget, fordi flere 
aktionærer som ATP vil stemme imod forslaget. Forskningsfondens aktiepost 
udgør 39 procent, og det kræver, at 90 procent af den fremmødte kapital på 
generalforsamlingen stemmer for, hvis forslaget skal vedtages. 
</p><h3>
Vil have fælles løsning 
</h3><p>
Steen Gade mener, at det mest ideelle er, hvis de tre parter - Cheminovas 
aktionærer, Region Midtjylland og staten - sætter sig sammen og finder en 
løsning, som alle kan leve med. 
</p><p>
»Staten kan selvfølgelig altid fastholde, at regionen fik overdraget det hele. 
Regionen kan sige, at de ikke ved, hvor de skal hente 250 millioner kroner. 
Og aktionærerne kan sige, at de ikke er forpligtet. Men nu har Aarhus 
Universitets Forskningsfond sagt, at den godt vil være med til at betale. 
Den situation er så unik, at der hos alle parter må være fleksibilitet og 
vilje til at finde en løsning. Det kunne være penge, og det kunne være nye 
teknologiske løsninger til at rense affaldet. Alle tre parter bør sætte sig 
sammen og komme med en løsning, som også holder juridisk«, siger Steen Gade. 
</p><p>
Havet tæt på depotet 
</p><p>
Sammen med partifællen Lisbeth Bech Poulsen har han derfor spurgt 
miljøministeren, hvad hun vil gøre i sagen. De seneste års storme har ført 
til, at havet har ædt sig ind på giftdepotet ved høfde 42, og derfor har SF 
blandt andet spurgt: 
</p><p>
»Er regeringen enig i at regeringen har overordnede politiske ansvar for at 
sikre at giftdepotet ved Høfde 42 ikke skrider i havet eller eroderes med 
omfattende forurening til følge?«
</p><p>
Eller som Steen Gade udtrykker det: 
</p><p>
»Depotet ved høfde 42 ligger nu tættere ved havet. Der skal ikke så mange 
storme til, før vi risikerer, at vandet omringer depotet. Derfor vil vi 
vide, hvad miljøministeren vil gøre for at få fjernet depotet i tide«. 
</p><h3>
Pres på ATP 
</h3><p>
Steen Gade vil også lægge pres på ATP, der har afvist at støtte forslaget om 
en oprydningsfond. 
</p><p>
ATP’s chef for danske aktier, Claus Wiinblad, sagde lørdag til Politiken, at 
ATP udelukkende er sat i verden for at sikre pensionisterne de bedst mulige 
pensioner. 
</p><p>
»Derfor har ATP ikke mulighed for at stemme for Forskningsfondens forslag. Der 
ligger en dom, der siger, at virksomheden ikke har pligt til det, og derfor 
kan det simpelthen ikke lade sig gøre inden for ATP’s formål«, sagde Claus 
Wiinblad. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/virksomheder/ECE2641946/rav-aages-soen-cheminova-skal-ikke-bare-smutte-fra-regningen/">Rav-Åges søn: Cheminova skal 
ikke bare smutte fra regningen</a></p><p>
ATP’s aktiepost i Auriga er 494 millioner kroner værd, så hvis forslaget fra 
Forskningsfonden blev vedtaget, ville det betyde, at ATP skulle aflevere syv 
millioner kroner til oprensningsfonden. 
</p><p>
ATP's modstand har fået Steen Gade til at stille to spørgsmål, som 
beskæftigelsesminister Henrik Dam Kristensen (S) skal besvare i Folketingets 
spørgetid på onsdag. 
</p><p>
For det første om ministeren er enig i, at »ATP foruden hensyn til økonomisk 
afkast også har et bredere samfundsansvar«. For det andet om Henrik Dam 
Kristensen mener, at det er »tilfredsstillende«, at ATP som aktionær ikke 
kan stemme for forslaget om oprydningen. 
</p><h3>
Midlertidig væg af stål 
</h3><p>
Debatten om Cheminovas spildevandsudledning og affaldsdepot begyndte i 1964, 
da der opstod røre om døde fisk, der lå på stranden. Det viste sig, at de 
var døde af giften Bladan. 
</p><p>
Efter flere års pres blev 5.500 ton giftigt sand gravet op i 1981 og kørt til 
en tysk saltmine. Men en kerne på cirka 110 ton giftaffald blev aldrig 
gravet op, og i 2000 blev det opdaget, at der sivede gift ud fra høfde 42. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/ECE2641953/tidslinje-77-aar-med-den-forkaetrede-kemigigant-cheminova/">Tidslinje: 77 år med den 
forkætrede kemigigant Cheminova</a></p><p class=" bl-elem">
Derfor blev der i 2006 gravet spunsvægge af stål 15 meter ned i sandet, som 
skal kapsle giften inde. Men det er en midlertidig løsning, som kun 
forventes at holde højst 15 år – altså til 2021. 
</p>	
</div>

</div></body></html>
