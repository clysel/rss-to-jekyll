---
layout:     post
title: 	    "Kim Leine: »Jeg fokuserer på, hvad der er godt ved krig«"
post_author:	    
post_date:	    Mon, 20 Apr 2015 10:12:19 +0200
post_site:	    politiken.dk 
post_link:	    http://politiken.dk/magasinet/interview/ECE2635010/kim-leine-jeg-fokuserer-paa-hvad-der-er-godt-ved-krig/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Det skulle have været en lille roman om et stort emne. En kort fortælling om 
krig, inden han gik i gang med det, han egentlig burde skrive: anden del af 
sin store grønlandstrilogi. Den, der begyndte i 2012 med ’Profeterne i 
Evighedsfjorden’. 
</p><p>
Men de 100 planlagte sider voksede til 600 i romanen ’Afgrunden’, der udkommer 
27. april. 
</p><p>
»Planen var, at jeg skulle skrive på kontrasten mellem det store perspektiv og 
den lille form. Men så blev det bare stort det hele. Det er åbenbart en 
nødvendig proces for mig, at det vokser, for at jeg kan få en følelsesmæssig 
relation til stoffet«, siger Kim Leine fra Minneapolis, hvor han er til et 
litteraturarrangement. 
</p><div class="art-fakta article-box">
<header>
<h4 class="">
Blå bog</h4>
<h5>
Kim Leine</h5>
</header>
<div class="fakta-body" data-buildingblock="embedded_factboxlink">
<p><span class="img-contimg-fl-right"><img class="image inlineLightBox" src="http://multimedia.pol.dk/archive/00929/Forfatter_Kim_Leine_929524w.jpg" alt="" border="0"/><span class="caption"><span class="f-img-caption">Foto: 
</span>Peter Hove Olesen</span></span></p><p><b>Dansk forfatter</b> født 1961 i Norge. 
</p><p><b>Arbejdede som</b> sygeplejerske i Grønland i 15 år og debuterede i 2004 med 
erindringsromanen ’Kalak’ (2007). 
</p><p><b>Hans fjerde roman</b>, ’Profeterne i Evighedsfjorden’, udkom i 2012 og er 
en historisk roman fra Grønland i 1790. 
</p><p><b>Hans nyeste roman</b> er ’Afgrunden’. Kim Leine fik Nordisk Råds 
Litteraturpris i 2013. 
</p><p><b>'Afgrunden'</b> udkommer 27. april. 
</p><p class=" bl-elem"><i class=" bl-elem">Research: Politikens Bibliotek</i></p>
</div>
</div><p/><p/><p>
Emnet for ’Afgrunden’ er da også anseeligt, nemlig krig og krigsmytologi. 
</p><p>
»Jeg blev bestilt til at skrive et filmmanus om Peter de Hemmer Gudme (dansk 
journalist, krigsveteran og modstandsmand, red.). Men så blev det hængende, 
og jeg tænkte på mit eget forhold til krigsmytologi, som nok især mænd er 
underlagt. Vi er vel på en måde tiltrukket af spændingen ved krigen, 
samtidig med, at vi er bange for at dø«, siger Kim Leine, der ville 
undersøge ’krigens kvaliteter’. 
</p><p>
»Vi ved jo godt, at krig er forfærdeligt, og vi ved, at når man skriver en 
krigsroman i dag, må den nødvendigvis blive en antikrigsroman. Det behøver 
man ikke engang at sige. Så jeg kunne fokusere på noget andet, nemlig på, 
hvad der er godt ved krig. Hvad vi synes er så spændende i det her 
fuldstændig hæslige, man gør ved hinanden«. 
</p><h3>
Låner fra virkeligheden 
</h3><p>
Emnet bliver ikke mindre presserende af, at »Danmark er en krigsførende 
nation«, mener Kim Leine. 
</p><p>
»Vi gør os i øjeblikket den erfaring, som vel er hovedtemaet i romanen, at går 
man først ind i krigen, kan man aldrig komme ud igen. Den eneste, der lader 
krigen bag sig, er de døde«. 
</p><p>
Det er ikke længere muligt for Danmark, mener Leine, der selv var 
militærnægter, at være pacifistisk eller neutralt: »Og hvis der kommer en 
stor krig i det her århundrede, bliver Danmark en aktiv del. Det er ikke, 
fordi jeg vil dømme om, hvad der er rigtigt eller forkert; jeg vil bare 
finde ind i dynamikken«. 
</p><p>
Til ’Afgrunden’ lånte Kim Leine lidt fra virkelighedens Peter de Hemmer Gudme 
og hans storebror Ivar og byggede romanens tvillinger, Kaj og Ib, over dem. 
</p><p>
Peter de Hemmer Gudme blev i 1944 arresteret af Gestapo og indsat i 
Shellhuset. For ikke at røbe sig under forhørene, hvor der blev anvendt 
tortur, tog han sit liv ved at styrte sig ned i trappeskakten. Længe inden 
da deltog han i Den Finske Borgerkrig, også kaldet Frihedskrigen, i 1918. I 
alt døde 35.000, hvoraf mange blev henrettet uden rettergang. 
</p><p>
Romanens Kaj begår uhyrligheder i Finland, som der ikke er bevis for, at Gudme 
deltog i. Og Kim Leine pointerer, at han i høj grad har fiktionaliseret 
karakteren. Er det i orden at gå så tæt på en virkelig person og digte til? 
</p><p>
»Jeg har brugt Peter de Hemmer Gudmes liv som skabelon. Men jo, jeg er helt 
uafklaret om, hvad man egentlig kan tillade sig. Juridisk kan man jo tillade 
sig hvad som helst, moralsk kan man ikke. Og i det spillerum skal man 
forsøge at færdes som romanforfatter«. 
</p><p>
Kim Leine har talt om processen med Peter de Hemmer Gudmes søn og to af hans 
børnebørn. Men de har ikke set manus. 
</p><p>
»De virkede meget åbne for hvad som helst. Men jeg håber, at man forstår, at 
Kaj ikke er Peter. Jeg synes, det er lykkedes at løsrive Kaj, så jeg har en 
god fornemmelse med det«. 
</p><h3>
Forstår dem, der tager til Syrien 
</h3><p>
Den Finske Borgerkrig kom som en overraskelse for Kim Leine. 
</p><p>
»Jeg vidste intet om den. Og det er altså en borgerkrig i Norden i det 20. 
århundrede, som var afsindig blodig; ikke mange ved det. Men Danmark havde 
også kun syv frivillige med, mens der var flere hundrede nordmænd og måske 
1.000 svenskere, der rejste derover«. 
</p><p>
Forstår Kim Leine dem, der frivilligt går i krig, for eksempel dem, der nu 
tager til Syrien? 
</p><p>
»Det gør jeg absolut. Jeg forstår, at man rejser ud og melder sig som 
frivillig, hvad enten det var til Den Spanske Borgerkrig, som soldat for 
Danmark eller til Syrien. Jeg forstår mekanikken, der driver dem, følelsen 
af fremmedgørelse og forlorenhed, der altid er faren ved at leve i et 
demokrati i fredstid. Idealer, og den blodige kamp for dem, er altid mere 
fængende, især for unge mennesker, end demokrati og fred. Det er vel 
demokratiets helt store problem, tror jeg«. 
</p><p>
Selv var Kim Leine militærnægter og betragter sig nærmest som pacifist. 
</p><p>
»Men hvis jeg var ung i dag og der meldte sig en mulighed for at rejse ud til 
Mellemøsten gennem forsvaret, så kunne det sgu godt være, at jeg ville gøre 
det. Fordi man føler, at det er noget vigtigt, man deltager i, og man føler 
måske, at man vender ryggen til virkeligheden, hvis man ikke gør det. Eller 
at man svigter nogle idealer. Det er eventyrlyst blandet med en følelse af 
pligt«. 
</p><h3>
Gennem dæmonernes port 
</h3><p>
Det er velkendt, at Kim Leine har haft sit at slås med. I sin selvbiografiske 
roman fra 2007, ’Kalak’, fortæller han om at bryde med Jehovas Vidner, at 
være blevet seksuelt misbrugt af sin far, at have været stofmisbruger og at 
være på evig flugt fra sig selv. 
</p><p>
Hans nye roman er dedikeret til hans kone: »Til Bodil – der har gjort et par 
dæmoner hjemløse, så de er henvist til at flakke omkring i mine romaner«. 
</p><p>
»En romanforfatter har brug for dæmoner, og når de så er holdt op med at 
terrorisere én, kan man vende situationen om – nu er det mig, der spænder 
dem for min vogn og pisker dem lidt, i stedet for omvendt. Der er et 
kæmpestort drive og en energi i sådan nogle dæmoner; man skal ikke være 
bange for dem, jeg udnytter dem bare, og så plager de mig ikke«, siger Kim 
Leine, der endnu en gang bekender sig til den episke roman.»Det er den 
eneste genre, der kan alt, undtagen at være kort. Jeg vil gerne bidrage til 
at genoplive den episke roman og føre den gamle victorianske tradition 
videre. Ikke fordi jeg har noget imod den smalle roman, den korte roman, men 
fordi den episke roman er nødvendig. 
</p><h2 class="bread-text-header first"><br/>Uddrag af 'Afgrunden' 
</h2><p><b>1918.</b><i class=" bl-elem">Tvillingebrødrene Kaj og Ib Gottlieb er rejst til Finland for 
at deltage som frivillige i borger-krigen. Denne blodige konflikt kostede 
omkring 35.000 livet. Dette kapitel fra Kim Leines roman ’Afgrunden’ hedder 
Tema med variationer. 
</i></p><p/><hr class="img-placeholder" data-classname="inline-img" data-src="http://multimedia.pol.dk/archive/00929/FINNISH_CIVIL_WAR_1_929526" data-id="929526" data-imgtype="jpg" data-caption="Civile vagter henretter 'røde' uden rettergang under Den Finske Borgerkrig, 1918. Foto: Lehtikuva/Polfoto"/><p>
Endeløse rækker af flygtninge. En pjaltehær der marcherer østover, mod Rusland 
og en forestilling om Rusland hvor de færreste af dem har været. Men ligesom 
alle andre er de underlagt historiens til tider humoristiske dramaturgi, og 
i virkeligheden vandrer de som kvæg lige ind i armene på de fangelejre der 
er ved at blive gjort klar til dem, med trådnet omgærdede barakker, men uden 
at nogen forsyninger i form af mad eller tøj er blevet organiseret. Det ved 
de ikke endnu. Håbet om frihed driver dem fremad, de skumpler og vakler og 
slæber sig af sted, og nu og da vakler en af dem ud af geleddet og dumper 
ned mellem græstuerne, eller falder død om med et plask i en vandpyt, og det 
eneste grupperne af vogtere behøver at gøre, er at tælle de døde de 
efterlader sig, stryge dem af listen og skyde dem der forsøger at snige sig 
ind i skoven. »Skudt under flugtforsøg«. 
</p><p>
Mærkelige mennesker, disse flygtninge, siger en svensker Kaj slår følge med; 
de synes at løbe baglæns som dæmoner, for skudhullerne sidder altid i panden 
på dem, eller i brystet. 
</p><p>
Skydningen er anvendt pædagogik. Bliv på vejen, og du får lov til at gå i 
fred. Løb ind i skoven, og du bliver skudt uden nåde. 
</p><p>
Kaj overværer interesseret flere standretter og henrettelser. Han ser hvordan 
fangerne gennemgår mærkelige knopskydende personlighedsforvandlinger når de 
står umiddelbart foran døden. Nogle brøler af grin, eller ler højt af 
rædsel, eller foragt, andre begynder at stortude, og andre igen 
begynder at rable løs, eder og forbandelser, bibelcitater, uddrag af Das 
Kapital på tysk, og en del synger en kampsang eller en salme, skingert og 
skummende af savl, og nogle er bare mutte og sure, vrangvillige som 
skoledrenge, og tit er de ikke meget ældre. 
</p><p>
En dreng på fjorten, klædt i rødgardisternes uniform, er den yngste Kaj ser 
blive skudt. Han har bind for øjnene, og Kaj kan se hvordan han fortrækker 
munden og vrider hovedet halvt væk, som om han venter på at modtage en 
syngende lussing. Der er noget meget ungt over den måde hans hoved slynges 
væk på, den måde han falder på, ligger stille på og er død på. Det kunne 
ikke have været en voksen mand. De ældre synes at visne, at gennemgå årtier 
af aldring i løbet af det halvandet sekund faldet varer, indtil de ikke er 
meget andet end den bunke klude de er klædt i. Den fjortenårige er stadig 
lige purung og frisk da han ligger stille på skovbunden, og da de strækker 
hans krop ud og samler armene om ham, står de gamle mænd på femogtyve rundt 
om ham og beundrer og tilbeder hans ungdom. 
</p><p>
Nogle af de dødsdømte bliver drillet. De bliver narret til at tro at de 
alligevel ikke skal skydes, og Kaj kan se hvordan de er skeptiske, men ikke 
kan kontrollere deres følelser i længden, og hvordan lettelsen så skyller 
ind over dem, og hele deres holdning forvandler sig fra træagtigt stiv til 
blød og eftergivende, en villighed til at indrømme alt, frasige sig hvad som 
helst, en usigelig befrielse der får blodet til at løbe igen, og så, da de 
får at vide at det skal de alligevel, ordre fra kommandanten, beklager, 
kammerat, hvordan håbet blivet suget ud af deres ansigter, og de står og 
glor ned i jorden, der hvor deres kroppe om nogle sekunder skal falde, så de 
bliver forenet med deres skygger. 
</p><p>
Tit er der en diskussion frem og tilbage med den dømte, en slags 
forretningsmæssig købslåen; vil han stå den ene eller den anden vej, med 
eller uden bind for øjnene, vil han have en sidste cigaret? 
</p><p>
Ingen, ikke en eneste, siger nej til cigaretten. Tja, jeg ryger jo ellers 
ikke, men lad gå, så siger jeg tak som byder. 
</p><p>
Svenskerens bemærkning: Et pistolskud er som et punktum. Man burde sætte flere 
punktummer her i livet. 
</p><p>
Kaj forestiller sig at de dødsdømte, ligesom han selv, mærker alting særlig 
stærkt i disse sidste sekunder, vinden der kærtegner trætoppene, fuglene der 
synger indviklede melodier, forårshimlens utallige overraskende nuancer som 
ingen digter har fået øje på endnu. Fordi alle der ikke skal dø, stadig er 
underkastet en vis grad af vanetænkning. 
</p><p>
En ældre fyr græder vedvarende, og det lyder som et dyr der stønner. Han 
undskylder. Det er ikke for min egen skyld jeg flæber, det er for mit lille 
barnebarn. Hun kommer til at spørge hvor morfar er, og hvad skal de så sige 
til hende? 
</p><p>
Punktum. Skudt under flugtforsøg. 
</p><p>
En dreng står stiv som en pind og med forvrænget mund og venter på skuddet, og 
sergenten der holder pistolen, skyder ikke, men står bare og griner, og 
drengen der ikke har ønsket bind for øjnene, trækker læberne tilbage fra 
tænderne og skæver sidelæns hen på sin bøddel, bliver det ikke snart til 
noget, dit impotente pikslikkende røvhul! 
</p><p>
Punktum. Skudt under flugtforsøg. 
</p><p>
Nogle falder som tømmerstokke, og jorden giver sig blødt under dem. Andre 
falder sammen i en rodet, lydløs bunke, og nogle forsvinder nærmest, som en 
overmoden støvbold man knipser til, og driver bort som en lille røgsky. 
Nogle er døde på stedet, andre ligger og vrider sig og spjætter, stønner 
endda, og tit er der en eller anden der ikke kan lade være med at bande og 
håne dem, mens han dør. 
</p><p>
En mand lykkes det at nikke sergenten en skalle idet han er ved at lade 
pistolen, og sergenten giver et råb fra sig og springer tilbage og fyrer en 
hel serie skud af, og de andre mænd, både fanger og soldater, ler ad ham, og 
han bliver febrilsk, men får endelig hold på sig selv med en 
kraftanstrengelse, og fangen ser lige på ham og griner da han hæver den 
strakte arm med pistolen. 
</p><p>
Punktum. Skudt under flugtforsøg. 
</p><p>
Når de slår lejr om aftenen, og Kaj har et par timer for sig selv, læser han i 
de to bøger han har fået med, og som han har som pensum. 
</p><p>
Bøgerne er våde og beskidte, siderne er fulde af blod og indtørret mudder, og 
under lagene af skidt ligger skriften som i sig selv er diffus og lagdelt og 
utilgængelig. Alligevel læser han opslugt og har for første gang følelsen af 
at læse en bog der forstår ham. 
</p><p class=" bl-elem"><i class=" bl-elem">Publiceret 20. april 2015</i></p>	
</div>
</div></body></html>
