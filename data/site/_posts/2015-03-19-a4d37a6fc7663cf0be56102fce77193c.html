---
layout:     post
title: 	    "Daniel Agger vil tage en snak med stortalentet, der ikke har tænkt sig om"
post_author:	    
post_date:	    Thu, 19 Mar 2015 15:07:48 +0100
post_site:	    politiken.dk 
post_link:	    http://politiken.dk/sport/fodbold/ECE2595369/daniel-agger-vil-tage-en-snak-med-stortalentet-der-ikke-har-taenkt-sig-om/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Når Pierre-Emile Højbjerg har ytret sig på Facebook og i medierne om den 
verserende fodboldkonflikt, så har Augsburg-spilleren ikke tænkt sig godt 
nok om.
</p><p>
Det mener landsholdets anfører Daniel Agger, som de seneste dage har kunnet 
læse, at Højbjerg ville spille gratis for Danmark, hvis det var det, Dansk 
Boldspil-Union (DBU) ønskede.
</p><p>
»Pierre har måske ikke været helt inde i tingene, så det tager jeg ikke så 
tungt. Pierre står bag holdet, det er jeg slet ikke i tvivl om. I en kort 
stund har han måske ikke tænkt sig om«, siger Agger.
</p><p>
Mandag skød Højbjerg første gang hul i det kollektive skjold, spillerne og 
Spillerforeningen ellers bruger i forhandlingerne med DBU.
</p><p>
»Penge kan på intet tidspunkt overskygge glæden og ikke mindst æren over at 
repræsentere det danske A-landshold og Danmark«, skrev Højbjerg på 
Facebook.
</p><p><b class="ext-link">SPORTSDØGNET:</b><a class="embeddedlink" href="http://politiken.dk/sport/ECE2594226/sportsdoegnet-anfoereren-stikker-til-dbu-efter-olsens-farvel/"> Landsholdets yngste opfordrer 
DBU og Spillerforeningen til at tage sutten ud af munden</a></p><p>
DBU har ønsket, at spillerne skulle gå 17 procent ned i løn, mens 
Spillerforeningen på vegne af både A-landsholdet, U21-landsholdet og 
kvindelandsholdet har bedt om flere penge, hvis resultaterne var gode nok, 
og holdene nåede frem til slutrunderne.
</p><p>
Derfor står Højbjergs udtalelser i kontrast til de øvrige spilleres ønsker, og 
det vil Agger tale med sin 19-årige holdkammerat om.
</p><p>
»Jeg vil selvfølgelig tage en snak med ham, men han må udtale sig om præcis 
det, han vil«.
</p><p>
»Men han skal også udtale sig om noget, han har forstand på og ved noget om, 
og det har han ikke gjort«, vurderer Agger.
</p><p>
Fodboldkonflikten er stadig ikke løst, men DBU og Spillerforeningen forhandler 
videre på livet løs i Fodboldens Hus i Brøndby, og der ventes afgørende nyt 
i sagen i løbet af denne uge.
</p><p class=" bl-elem">
»Der er ingen grund til at udtale sig om konflikten overhovedet. De sidder 
formentlig nu og finder ud af tingene. Det er meget nemmere, når alt er på 
plads«, forklarer Agger.
</p>	
</div>
</div></body></html>
