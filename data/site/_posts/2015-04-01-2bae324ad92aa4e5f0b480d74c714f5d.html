---
layout:     post
title: 	    "Amerikansk forsvar nægter at følge anbefalinger om at udbedre mangler i F-35-kampfly"
post_author:	    Steffen McGhie
post_date:	    Wed, 01 Apr 2015 06:00:10 +0000
post_site:	    ing.dk 
post_link:	    http://ing.dk/artikel/amerikansk-forsvar-naegter-foelge-anbefalinger-om-udbedre-mangler-i-f-35-kampfly-175188
---
<html><body><div><section class="body">
			<p>Det amerikanske forsvar og producenten Lockheed Martin, som i samarbejde udvikler det nye F-35-kampfly, nægter at følge anbefalinger om at udbedre alvorlige mangler i flyet. Og det kan betyde, at fremtidige F-35-kampfly ikke kan leve op til kravspecifikationerne.</p>
			<p>Det er en af konklusionerne i en ny rapport fra det amerikanske forsvarsministeriums kontrolmyndighed <em>Department of Defense Inspector General</em> (DoDIG), som har gennemført en kvalitetssikring af udviklingsprogrammet for det højteknologiske kampfly.</p>
			<p>Kvalitetssikringen fra DoDIG kommer få uger efter en anden rapport om F-35 fra det amerikanske forsvarsministeriums analyseafdeling DOT&amp;E, som Ingeniøren i løbet af sidste uge har skrevet om, og som belyser tekniske problemer som høj brandrisiko, ukontrollerede handlinger ved høje hastigheder, falske alarmer i diagnosesystemet, upålidelige data i pilothjelmens display og softwarefejl i tusindvis.</p>
			
			<p>DoDIG har derimod undersøgt, hvorvidt F-35-programmet lever op til de kontraktlige forpligtelser til at følge flyindustriens kvalitetsnorm AS9100 (Aerospace Standard). DoDIG har i den forbindelse også undersøgt de initiativer, som programkontoret Joint Program Office (JPO) og Lockheed Martin har gennemført for at udbedre de mangler, som DoDIG påtalte i en lignende rapport i efteråret 2013.<br/>
			<aside class="plugin right box">
			   Kampfly for milliarder</aside></p>
			<p><strong>Forsvaret skal</strong> fra 2020 erstatte F-16 med et nyt kampfly. Kontrakten ventes at blive på mellem 20 og 30 milliarder kroner.<br/>
			<strong>Forsvarsministeriet</strong> bekræftede i juni, at tre fly endnu er med i kapløbet: amerikanske Lockheed Martins F-35A (Joint Strike Fighter), amerikanske Boeings F/A-18 Super Hornet og det fælleseuropæiske Eurofighter Typhoon.<br/>
			<strong>Forsvarskommandoens</strong> projektkontor skal i 2015 levere en evaluering af de tre kandidater. På den baggrund skal politikerne medio 2015 vælge Danmarks nye kampfly.<br/>
			<strong>Følg Ingeniørens</strong> dækning på ing.dk's fokus <a href="http://ing.dk/fokus/kampfly-milliarder">Kampfly for milliarder</a>.
			</p>
			<h2>21 huller</h2>
			<p>Programkontoret JPO omfatter repræsentanter fra U.S. Air Force, U.S. Navy og U.S. Marine Corps under ledelse af generalløjtnant Chris Bogdan fra U.S. Air Force, og kontoret har sammen med producenten Lockheed Martin ansvaret for udviklingen af F-35.</p>
			<p>Kvalitetssikringen går ikke på samme måde som rapporten fra DOT&amp;E i dybden med kampflyets tekniske problemer. Men også her møder JPO og Lockheed Martin kritik:</p>
			<p>Kvalitetssikringen fra DoDIG konkluderer, at Lockheed Martin indtil videre ikke har været i stand til at opfylde 21 ud af 462 systemkrav i F-35-kontrakten, og at disse 21 krav ifølge Lockheed Martins og JPO's egen vurdering ikke vil blive opfyldt i overensstemmelse med F-35-programmets i forvejen forsinkede tidsplan for levering af kampflyene.</p>
			<p>Problemerne omfatter både kampflyets lastevne, manøvredygtighed og sårbarhed over for ballistiske trusler. Og for den ene af de tre versioner af F-35, A-versionen, som er i spil som Danmarks næste kampfly, er der også problemer med unøjagtige ballistiske data.</p>
			<p>'Lockheed Martin har imidlertid ikke anset disse 21 kravspecifikationer for risici og har ikke behandlet dem i overensstemmelse med selskabets risikostyringsproces. Disse krav kan vise sig umulige at indfri, hvis de ikke på passende vis bliver belyst og håndteret som risici,' skriver DoDIG i rapporten.</p>
			<h2>Afviser anbefalinger</h2>
			<p><aside class="plugin right box">
			  Fakta: Det skriver DoDIG</aside></p>
			<p><strong>JPO and Lockheed Martin</strong> jointly identified 21 out of 462 system-level requirements contained within the Joint Strike Fighter (JSF) Contract Specification (JCS) that were unlikely to be achieved by the end of the SDD phase of the program.<br/>
			<strong>Examples of these</strong> 21 requirements included: Reliability and Maintainability, Maneuverability, Payload Requirements, Ballistic Vulnerability, and CTOL Internal Gun Accuracy.<br/>
			<strong>However, Lockheed</strong> Martin did not consider these 21 requirements as risks and did not handle them in accordance with its risk management process.<br/>
			<strong>Fulfillment of</strong> these requirements may not be achieved if they are not appropriately tracked and managed as risks.<br/>
			Kilde: F‑35 Lightning II Program Quality Assurance and Corrective Action Evaluation
			<br/>
			Men JPO afviser over for rapportens forfattere at håndtere de 21 mangler i overensstemmelse med anbefalingerne i rapporten. I stedet vil JPO med afsæt i en tillægsbestemmelse til F-35-kontrakten fra 2013 justere kravene til kampflyet.</p>
			<p>'JPO har til hensigt at ændre de 21 systemkrav i JCS (Joint Strike Fighter Contract Specification, <em>red.</em>) til værdier, som bliver aftalt mellem JPO og Lockheed Martin, baseret på yderligere afprøvning og analyse, som endnu ikke er gennemført. Resultatet kan blive, at både allerede leverede og fremtidige F-35-kampfly ikke lever op til alle systemkrav. Og det er uklart, hvorvidt det er muligt at opnå de pågældende egenskaber inden slutningen på SDD-fasen (System Development and Demonstration, <em>red.</em>),' lyder det i rapporten.</p>
			
			<p>JPO vil undersøge de 21 uopfyldte specifikationskrav, men de kommer ikke til at indgå i programmets risikostyringsproces. Den indstilling tager DoDIG afstand fra.</p>
			<p>'JPO betragter ikke de 21 uopfyldte systemkrav som risici og indvilger ikke i at undersøge dem gennem sin formelle risikostyringsproces. Vi er uenige i denne beslutning, fordi en endelig klarlæggelse af flyets ydeevne endnu ikke foreligger, og udeladelsen af en undersøgelse af disse risici i den formelle risikostyringsproces forhindrer en identifikation af de planer, der er nødvendige for færdiggørelsen af programmet,' skriver DoDIG i rapporten.</p>
			<h2>Ingen målbare acceptkriterier</h2>
			<p>DoDIG, som er en uafhængig civil myndighed under det amerikanske forsvarsministerium, og som rådgiver forsvarsministeren og den amerikanske kongres, påpeger yderligere en række mangler i JPO's håndtering af udviklingsprogrammet, som ifølge forfatterne skal udbedres.</p>
			
			<p>JPO har for eksempel ikke sikret, at 'alle krav til systemer og kapaciteter bliver realiseret og verificeret,' eller at 'Lockheed Martin har taget de nødvendige skridt for at reducere antallet af produktionsfejl med henblik på at indfri produktionsmålene,' lyder det i rapporten.</p>
			<p>Desuden har JPO endnu ikke defineret objektive og målbare acceptkriterier for hver produktionsserie af F-35, de såkaldte LRIP-partier (Low Rate Initial Production), påpeger DoDIG.</p>
			<p>DoDIG anbefaler derfor i kvalitetssikringen, at JPO klart definerer acceptkriterier for alle fremtidige leverancer af F-35 for at sikre, at kampflyenes kapacitet kan verificeres; og at JPO sikrer, at Lockheed Martin sætter gang i kvalitetsforbedrende initiativer for at reducere antallet af produktionsfejl.</p>
			<p>Forfatterne fastholder også, at JPO bør sikre, at alle 21 uopfyldte systemkrav bliver undersøgt og dokumenteret i overensstemmelse med programmets risikostyringsproces.</p>
			<p>Læs rapporten fra Department of Defense Inspector General <a href="http://www.dodig.mil/pubs/documents/DODIG-2015-092.pdf">her</a>.</p>
		</section>
		  </div></body></html>
