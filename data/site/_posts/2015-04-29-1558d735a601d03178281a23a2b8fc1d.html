---
layout:     post
title: 	    "Microsoft: Du skal stadig dobbeltklikke på det blå 'e'"
post_author:	    Jesper Stein Sandal
post_date:	    Wed, 29 Apr 2015 18:40:47 +0000
post_site:	    www.version2.dk 
post_link:	    http://www.version2.dk/artikel/microsoft-du-skal-stadig-dobbeltklikke-paa-det-blaa-e-163521?utm_medium=feed&utm_source=version2.dk&utm_campaign=it_nyheder
---
<html><body><div><section class="body">
    <p>Microsoft åbnede udviklerkonferencen Build i San Francisco med en række mindre annonceringer, som til sammen skulle overbevise udviklerne om, at Microsofts platform fortsat har en fremtid.</p>

<p>Et af de vigtigste redskaber til dét formål, er genbrug. Den nye Windows 10-platform giver nemlig i langt højere grad mulighed for at genbruge kode, udviklere allerede har skrevet til andre platforme.</p>

<p>Det ser man blandt andet i Microsofts nye browser, som hidtil har gået under kodenavnet Project Spartan, men nu er navngivet 'Edge', hvilket har den sidegevinst for Microsoft, at Windows-brugere stadig kan åbne en browser ved at klikke på et blåt 'e'.</p>

<p>Edge-browseren giver mulighed for at genbruge koden, som bruges til at skrive udvidelser til eksempelvis Chrome og Firefox. Dermed kan Chrome-udvidelser relativt let konverteres til Edge-udvidelser.</p>

<p>Genbrugstanken kommer dog til at række endnu videre ud over Microsofts egen platform. Microsoft annoncerede nemlig, at Visual Studio kommer til at kunne importere Objective C-projekter, så apps skrevet til Apples iOS kan konverteres til Windows-platformen.</p>

<p>Samtidig vil man kunne tilføje Windows-specifikke funktioner, så man eksempelvis kan give Xbox Live Achievements i Windows-udgaven af en iOS-app.</p>

<p>Tilsvarende vil man også kunne importere koden fra Android-apps og i højere grad end i dag konvertere dem til Windows-platformen. Tanken er, at det skal forstærke Microsofts nye Universal Apps-platform, hvor apps kan virke på både mobiltelefoner, pc'er og Xbox.</p>

<p>Microsoft havde i forvejen taget et par skridt i den retning med den nye platform for applikationer, som blev lanceret med Windows 8. Langt de fleste Windows-applikationer er imidlertid stadig klassiske Win32-applikationer, og til udviklerne bag disse applikationer havde Microsoft også en nyhed. Koden fra Win32-applikationer vil nemlig også kunne genbruges i Universal Apps.</p>

<p>I forhold til tidligere tiders Microsoft, er Microsoft i dag mere åben over for andre platforme, og det kom også til udtryk i én af de lanceringer, som allerede nu er tilgængelig, nemlig et nyt kodeværktøj Visual Studio Code.</p>

<p>Visual Studio Code kommer nemlig til både Mac, Linux og Windows. Der er dog ikke tale om noget nær den fulde udgave af Visual Studio, men primært en kodeeditor med de samme redskaber til syntaksfremhævning og hjælp til indtastning, som findes i Visual Studio, samt understøttelse for GIT.</p>

<p>Med åbningen på Build-konferencen slog Microsoft dermed fast, at selskabet stadig har Windows som omdrejningspunkt, men i langt højere grad end i gamle dage lader både brugere og udviklere flirte mere seriøst med Microsofts største konkurrenters platforme.</p>
  </section>

  
  
  
  </div></body></html>
