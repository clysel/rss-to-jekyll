---
layout:     post
title: 	    "Tv-serier ændrer seernes syn på virkelige forhold"
post_author:	    
post_date:	    Sun, 12 Apr 2015 18:08:38 +0200
post_site:	    politiken.dk 
post_link:	    http://politiken.dk/kultur/filmogtv/ECE2624290/tv-serier-aendrer-seernes-syn-paa-virkelige-forhold/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
De allerfleste ved udmærket, at en dramaserie blot er en opdigtet historie i 
rammer, der ligner virkeligheden. Alligevel kan en opdigtet historie sætte 
sig så dybt i seerne, at de bagefter ser helt anderledes på virkelige 
forhold og begivenheder. 
</p><p>
Spørgeundersøgelser før og efter en fiktiv tv-serie viser, at den kan få 
seerne til at ændre deres holdninger ganske markant. 
</p><p>
»Man hører hele tiden i debatten, at folk udmærket er klar over, at tv-serier 
er fiktion. Men de rodfæster sig altså alligevel i bevidstheden. Film og 
tv-serier er for alvor med til at forme vores opfattelse«, siger Peter Yding 
Brunbech, der er leder Nationalt Videncenter for Historie- og 
Kulturarvsformidling. 
</p><p>
Han har undersøgt folks holdninger til forskellige forhold omkring krigen i 
1864, før og efter de havde set dramaserien ’1864’, som blev vist på DR 
sidste år. 
</p><h3>
Tv-seriers magt bør debatteres
</h3><p>
»Vi lavede målinger før og efter, hvor vi stillede de samme spørgsmål. Folk 
rykkede markant holdninger, efter at de havde set serien«, siger Peter Yding 
Brunbech. 
</p><p>
Folk mener i langt højere grad, at skylden for krigen ligger på dansk side, 
efter de har set ’1864’. De er også mere tilbøjelige til at mene, at 
regeringsleder Monrad var sindssyg, og at det var en hovedårsag tilkrigen. 
En udlægning, som de fleste historikere er uenige i, påpeger Brunbech. 
</p><p>
Med denne viden om tv-seriers virkning er det helt oplagt at debattere, om en 
tv-serie som ’Mord uden grænser’ påvirker seernes holdninger til EU’s rets- 
og politisamarbejde, vurderer forskeren. 
</p><p>
»Tv-serier har større påvirkning på os end film, for serier bliver vi alle 
sammen udsat for på samme tid. Søndag aften på DR er en meget magtfuldt 
arena, hvor man får utrolig mange i tale på en gang. Det giver DR en magt 
til at vise en bestemt udlægning«, siger Peter Yding Brunbech. 
</p><h3>
Serien kan påvirke EU-afstemning 
</h3><p>
I tilfældet med ’Mord uden grænser’ kan det indtryk af politisamarbejdet, som 
serien giver, være med til at præge, hvor vælgerne sætter krydset ved 
folkeafstemningen om retsforbeholdet, vurderer Hans Henrik Knoop, der har 
forsket i læringspsykologi. Ny forskning viser nemlig, at umiddelbare 
oplevelser i høj grad kan påvirke ens helhedsvurdering, påpeger Knoop. 
</p><p>
»De følelser, man oplever ved at se ’Mord uden grænser’, vil umiddelbart kunne 
påvirke ens samlede syn på europæisk retssamarbejde - i den ene eller anden 
retning, afhængig af hvor positivt eller negativt samarbejdet fremstilles. 
Det kan derfor potentielt være skævvridende i forhold til folkestemningen op 
til en afstemning om retsforbeholdet«, siger Hans Henrik Knoop, der er 
lektor på Danmarks Pædagogiske Universitetsskole. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/filmogtv/ECE2624287/mord-uden-graenser-anklages-for-propaganda/">'Mord uden grænser' anklages 
for propaganda</a></p><p>
Sådan er det dog med al dækning af emnet, påpeger forskeren. 
</p><p>
»Så hvis det samlede medieudbud giver et nogenlunde retvisende billede, kan 
man også forvente, at de følelsesmæssige reaktioner hos vælgerne vil være 
nuancerede nok til, at helhedvurderingen ikke bliver fordrejet«, siger Hans 
Henrik Knoop. 
</p><p>
Peter Yding Brunbech understreger, at han ikke mener, at skaberne af film og 
tv-serier dermed skal lave noget om i deres værker, men de skal erkende, at 
de har magt over seernes holdninger: 
</p><p>
»Ofte siger skaberne af film og tv-serier jo, at deres værk er baseret på 
noget virkeligt, mens de samtidig forsvarer sig med, at det bare er drama, 
som de digter videre på. Der kunne nogle godt være mere ydmyge over for, at 
de fremstiller deres egne tolkninger, men at de for seerne ubevidst kan 
komme til at fremstå som eviggyldige sandheder«. 
</p><p class=" bl-elem"><b class="ext-link">LÆS OGSÅ</b><a class="embeddedlink" href="http://politiken.dk/kultur/filmogtv/ECE2624288/mord-uden-graensers-forfatter-fiktion-skal-ikke-opdrage/">'Mord uden grænser's 
forfatter: Fiktion skal ikke opdrage</a></p>	
</div>

</div></body></html>
