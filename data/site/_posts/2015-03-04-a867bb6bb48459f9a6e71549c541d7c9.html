---
layout:     post
title: 	    "Frem med dynamitten: 57 km lang jernbanetunnel gennem Alperne"
post_author:	    Ulrik Andersen
post_date:	    Wed, 04 Mar 2015 11:49:00 +0000
post_site:	    ing.dk 
post_link:	    http://ing.dk/artikel/frem-med-dynamitten-57-km-lang-jernbanetunnel-gennem-alperne-174524
---
<html><body><div><section class="body"><p>En af europas længste jernbanetunneller har nu fået grønt lys fra de franske og italienske regeringer. Landene har i årevis arbejdet på forbinde storbyerne Lyon og Torino med en dobbeltsporet jernbanestrækning på 270 km - hvoraf 57 km skal være i tunnel. Tunnellen skal halvere rejsetiden på skinner mellem de to byer, der i dag er forbundet med en højtliggende jernbane og veje. Omfattende protester fra miljøbevægelser og lokale beboere på den italienske side af grænsen har sammen med den økonomiske krise været tæt på at sætte projektet helt i stå. Men nu har den italienske regering godkendt tunnellens endelige design, og i slutningen af februar underskrev landene den endelige aftale om at anlægge tunnellen.</p>
			<p><figure class="plugin right zoomable"><img data-original-image="http://ing.dk/sites/ing/files/eclate-3d-it.jpg" src="http://ing.dk/sites/ing/files/styles/w1120_media_right/public/eclate-3d-it.jpg?itok=Bm3SDIrS" alt=""/><figcaption> De to 57 km lange tunnelrør skal bores fra St Jean de Maurienne i Frankrig til Susa i Italien. Stigningsgradienten i tunnellen vil maksimalt være 1,25 %. Det er meget lavere end på den nuværende bane, hvor der desuden er nogle begrænsninger på, hvor høje tog, der kan passere. Derfor forventes den nye tunnel at øge den skinnebårne godstransport på strækningen markant.  <cite>Foto: Lyon-Turin Ferroviaire</cite></figcaption></figure></p>
			<p>»Efter den italienske regering i sidste uge endeligt godkendte projektets design kan Lyon-Torino-projektet ikke længere stoppes, og det er en kæmpe succes for alle de involverede parter,« <a href="http://ec.europa.eu/transport/themes/infrastructure/news/lyon-turin-project_en.htm">sagde Laurens Jan Brinkhorst</a>, der er koordinator Europakommissionens infrastrukturstøtteprogram, Ten -T, for Middelhavs-korridoren, mens blækket på traktaten stadig var ved at tørre.</p>
			
			<p>På begge sider af grænsen er man allerede gået i gang med at bore og sprænge tunneller ind i bjerget, hvorfra otte tunnelboremaskinerne skal sættes i gang for at bore de to 57 km tunnelrør - den længste tunnel på ruten. Adgangstunnellerne er store projekter i sig selv, for de varierer i længde fra 2,4 til 7,5 km.</p>
			<p>Boreperioden forventes at vare 5,5 år, hvorefter skinner, signaler og andet jernbaneteknisk udstyr skal installeres i tunnellen. Prisen for tunnellen forventes at blive omkring 62 mia. kr. Den samlede pris for jernbaneforbindelsen bliver 194 mia. kr.</p>
			
			<p>Budgettet vil imidlertid kun holde, hvis byggeriet ikke støder på større problemer. Og det er der en vis risiko for. Prøveboringer har nemlig vist, at klippen på en del af strækningen er relativt svag.</p>
			<p><figure class="plugin right zoomable"><img data-original-image="http://ing.dk/sites/ing/files/geologia-IT.jpg" src="http://ing.dk/sites/ing/files/styles/w1120_media_right/public/geologia-IT.jpg?itok=Og1RaCKe" alt=""/><figcaption> Tunnellen bevæger sig gennem syv geologiske zoner og nogle steder er klippen meget svag. Det giver risiko for store deformationer af tunneltværsnittet. Derfor skal en del af tunnellen sprænges ud med traditionelle metoder. <cite>Foto: Lyon-Turin Ferroviaire</cite></figcaption></figure></p>
			<p>»Under konstruktionen af adgangstunnellen oplevede vi, at en sektion med en diameter på ti meter deformerede op til to meter på få dage. Det er umuligt at bruge en tunnelboremaskine under den slags forhold,« forklarede projektleder Maurizio Bufalini i 2013 til hjemmesiden <a href="http://www.tunneltalk.com/Lyon-Turin-14Aug13-57km-long-tunnel-design-and-construction.php">Tunneltalk.com</a></p>
			<p>Derfor er der risiko, at den vil deformere under boringen, og det kan forskyde tunnellens linjeføring eller helt stoppe boringen. Derfor vil dele af tunnellen blive sprængt på traditionel vis.</p>
			<p><figure class="plugin right zoomable"><img data-original-image="http://ing.dk/sites/ing/files/deformeret_klippe.jpg" src="http://ing.dk/sites/ing/files/styles/w1120_media_right/public/deformeret_klippe.jpg?itok=qokwRvxU" alt=""/><figcaption> Her ses deformering af tunneltværsnittet i en af adgangstunnellerne.  <cite>Foto: Lyon-Turin Ferroviaire</cite></figcaption></figure></p>
			<p>Tunnellen forventes at åbne omkring 2025.</p>
		</section></div></body></html>
