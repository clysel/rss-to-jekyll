---
layout:     post
title: 	    "Ekspertudvalg fraråder whistleblowerordning"
post_author:	    
post_date:	    Thu, 09 Apr 2015 23:38:35 +0200
post_site:	    politiken.dk 
post_link:	    http://politiken.dk/indland/ECE2622377/ekspertudvalg-fraraader-whistleblowerordning/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Ytringsfriheden for de offentligt ansatte er under pres, og derfor har 
regeringen længe varslet indførelsen af en såkaldt whistleblowerordning for 
landets pædagoger, folkeskolelærere og embedsmænd.
</p><p>
Nu advarer regeringens eget ekspertudvalg imidlertid direkte mod at indføre en 
sådan ordning, og justitsminister Mette Frederiksen (S) medgiver på den 
baggrund, at regeringen ikke længere planlægger at ændre lovgivningen på 
området, skriver <a class=" bl-elem" href="http://www.politiko.dk/nyheder/regeringsudvalg-giver-whistleblower-ordning-doedsstoedet">Berlingske.</a></p><p>
Avisen refererer til konklusionerne i en endnu ikke offentliggjort rapport fra 
'Udvalget for offentligt ansattes ytringsfrihed og whistleblowerordninger', 
der har arbejdet på projektet i halvandet år.
</p><p>
»Udvalget finder ... samlet set ikke, at der er grundlag for ved lov at 
pålægge alle myndigheder i den offentlige forvaltning at indføre 
whistleblowerordninger«, står der ifølge Berlingske i en af anbefalingerne 
til regeringen.
</p><p>
En undersøgelse fra 2014 viser, at hver tredje medlem af Dansk 
Magisterforening kender til kritiske forhold på sin arbejdsplads, 'som 
offentligheden burde have kendskab til'.
</p><p>
Ikke desto mindre er det kun en ud af otte, der offentligt har ytret sig om 
disse forhold, fordi mange frygter konsekvenserne, skriver Berlingske.
</p><p>
Alligevel konkluderer ekspertudvalget, at der "er stor forskel på 
forskellige myndigheder i den offentlige forvaltning", og derfor er det 
bedre, at "det i den enkelte myndighed overvejes, om det er 
hensigtsmæssigt" med en sådan ordning.
</p><p>
Over for Berlingske medgiver justitsminister Mette Frederiksen (S), at 
regeringen har opgivet projektet.
</p><p class=" bl-elem">
»Det er utroligt vigtigt, at offentligt ansatte har og bruger deres 
ytringsfrihed. Men det er klart, at når udvalget ikke anbefaler 
lovændringer, så lytter jeg til det«, siger justitsministeren til Berlingske.
</p>	
</div>

</div></body></html>
