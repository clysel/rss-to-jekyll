---
layout:     post
title: 	    "De kongelige, ministre og modstandsfolk mindedes dem, der modigt protesterede"
post_author:	    
post_date:	    Tue, 05 May 2015 15:47:33 +0200
post_site:	    politiken.dk 
post_link:	    http://politiken.dk/indland/ECE2655705/de-kongelige-ministre-og-modstandsfolk-mindedes-dem-der-modigt-protesterede/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4 class="">
FAKTA: Sådan blev Danmark befriet i 1945</h4>
<div class="fakta-body" data-buildingblock="embedded_factboxlink">
<p>
Det er 70 år siden, at Danmark blev befriet fra den tyske besættelsesmagt. 
</p><ul><li>Klokken cirka halv ni om aftenen 4. maj 1945 blev den tyske kapitulation i 
Danmark bekendtgjort over BBC.</li><li>Den trådte dog først egentlig i kraft lørdag 5. maj 1945 klokken otte om 
morgenen.</li><li>Kapitulationen foregik over for den britiske general Bernard Montgomery på 
Lüneburger Heide, altså langt fra Danmark.</li><li>De britiske tropper havde derfor heller ikke sat fod på dansk jord endnu. De 
befandt sig cirka 150 kilometer fra den danske grænse.</li><li>Tyskerne overgav sig således uden nogen slutkamp på dansk jord mellem tyske 
og allierede styrker.</li><li>Om aftenen 4. maj fejrede den danske befolkning de gode nyheder, og den 
følgende dag blev en ny dansk regering præsenteret over Danmarks Radio, 
der dengang hed Statsradiofonien.</li><li>Den nye regering med socialdemokraten Vilhelm Buhl som statsminister var 
dannet af en koalition af de fire gamle partier – Socialdemokratiet, 
Konservative, De Radikale og Venstre – samt repræsentanter for de store 
modstandsorganisationer, herunder de såkaldte Frie Danske i udlandet.</li><li class=" bl-elem">Det var i øvrigt ikke hele Danmark, der blev befriet 4. maj 1945. Den tyske 
kommandant på Bornholm overgav sig først, da russerne rykkede ind 9. 
maj. Herefter besatte de russiske styrker klippeøen frem til 5. april 
1946.</li></ul><p class=" bl-elem"><i class=" bl-elem">Kilde: Ritzau</i></p>
</div>
</div><p>
Dekorerede soldater i deres stiveste puds, soldater med hvide handsker, som 
løftede Dannebrog til vejrs, og Danmarks kronprins - iført Søværnets 
admiraluniform - gjorde sig i formiddag klar til at entrere Vor Frue Kirke. 
</p><p>
Alle skulle de ind til gudstjeneste i domkirken. En gudstjeneste, som 
markerede, at det i dag er 70 år siden, at Danmark blev befriet fra 
nazisternes fem år lange besættelse. 
</p><p>
Klokken 10 bimlede domkirkens klokker, lige som klokkerne gjorde det i resten 
af landets kirker. Og at sige, at der var andægtig stemning i den store 
kirke i hjertet af København, da den første taler, ministerråd Jens Ege, 
trådte frem foran de forsamlede, ville være en gevaldig underdrivelse. 
</p><p>
»Det er vigtigt at mødes her i dag, for det var en skelsættende dag i vores 
historie. En dag, der varslede en ny tid. En dag med glæde, fordi vi igen 
var herre i vort eget land. Men også med alvor, på grund af den slemme tid, 
der var gået forud«, indledte Jens Ege, som var cykelbud for 
modstandsbevægelsen under besættelsen. 
</p><p>
Han bistod blandt andet professor Carsten Høeg med at organisere 
centralkartoteket over stikkere og kollaboratører, der skulle anholdes og 
interneres ved Danmarks befrielse. Og cyklede derfor i mange måneder omkring 
med kompromitterende papirer på sig. 
</p><p>
»Jeg er heldig, at jeg slap levende igennem dette mareridt, uden at få banket 
livet ud af mig af tyske soldater. Jeg vil gerne takke alle, der er kommet 
her i dag, kronprinsparret, statsministeren, soldater, de fremmødte, for at 
vi kan mindes den dag. Og jeg vil gerne takke domkirken for at have åbnet 
Guds hus for os i dag«, sagde Jens Ege, der er 88 år og pensioneret 
diplomat. 
</p><h3>
Kirkeklokkerne ringede i en time 
</h3><p>
Det satte tankerne i gang hos de fremmødte i domkirken, og mens Københavns 
Drengekor sang salmer af blandt andre Grundtvig og Christian Richardt, kunne 
man tænke på de dage for 70 år siden, hvor Danmark blev befriet. 
</p><p><b class="ext-link">SKOLEELEVER </b><a class="embeddedlink" href="http://politiken.dk/indland/ECE2654023/skoleelever-mindes-frihedskaempere-de-har-ofret-saa-meget-alle-dem-der-ligger-her/">»De har ofret så meget, alle dem, der 
ligger her«</a></p><p>
Om aftenen fredag 4. maj 1945 blev oplæseren Johannes G. Sørensen midt i 
udsendelsen af det danske nyhedsprogram på BBC gjort opmærksom på 
befrielsen. Et øjeblik var der stille i æteren. Så åbnede Johannes G. 
Sørensen igen for mikrofonen. 
</p><p>
»I dette øjeblik meddeles det, at Montgomery har oplyst, at de tyske tropper i 
Holland, Nordvesttyskland og i Danmark har overgivet sig«. 
</p><p>
Derefter gentog han budskabet med ordene: »Her er London. Vi gentager«. 
</p><p>
Københavns biskop Peter Skov-Jakobsen skruede naturligt nok også i sin 
prædiken tiden tilbage til morgenen 5. maj 1945. 
</p><p>
»Dengang, den dag, ringede kirkeklokkerne i en time. De ringede freden ind, og 
aldrig før har de klinget så smukt, som hin morgen. Kærligheden til landet 
havde holdt håbet højt, og da de tyske tropper overgav sig, var der både 
glæde og eftertænksomhed. Det var en dag med mange følelse, og en dag, hvor 
folket blev kastet rundt i alle disse følelser«, sagde biskoppen ud til 
publikum i kirken, heriblandt kronprins Frederik, kronprinsesse Mary, 
forsvarsminister Nicolai Wammen og statsminister Helle Thorning-Schmidt. 
</p><p>
Samt ikke mindst modstandsfolk fra Frihedskampens Frednings- og Mindefond. 
</p><h3><span class="img-contimg-fl-left"><img class="image inlineLightBox" src="http://multimedia.pol.dk/archive/00933/Mindegudstjeneste_i_933802s.jpg" alt="" border="0"/></span><span class="img-contimg-fl-right"><img class="image inlineLightBox" src="http://multimedia.pol.dk/archive/00933/Mindegudstjeneste_i_933802y.jpg" alt="" border="0"/></span></h3><h3>
Et frihedselskende folk 
</h3><p>
Peter Skov-Jakobsen citerede i sin prædiken blandt andre Kaj Munk, men også 
Jens Otto Krags dagbogsnotater fra befrielsens dage, hvor den senere 
statsminister beskrev, at følelserne var så knugende, at man ikke kunne råbe 
hurra. 
</p><p>
»Så hellere græde«, som Krag skrev og mindedes de år under besættelsesmagten, 
hvor så mange danskere havde gjort alt for at gøre tilstanden under 
nazisternes kontrol udholdelig. 
</p><p><b class="ext-link">BAGGRUND </b><a class="embeddedlink" href="http://politiken.dk/forbrugogliv/ECE2653581/derfor-saetter-vi-lys-i-vinduerne-4-maj/">Derfor sætter vi lys i vinduerne 4. maj</a></p><p>
Biskoppen berørte i sin prædiken også nazismens totalitære tankegang og 
samtidig den kærlighed i folket, som under krigen trodsede ondskabens 
overmagt. 
</p><p>
»I dag skal vi takke dem, der modigt protesterede. Vi skal mindes de, der 
døde. Vi skal mindes de mennesker, der talte overmagten imod. Vi kan aldrig 
komme os over mordet på seks millioner jøder. Men vi skal huske på 
sammenholdet blandt frihedselskende folk, og vi må aldrig glemme de 
mennesker, som kæmpede imod den totalitære tankegang, der på den mest 
modbydelige måde forsøgte at skabe stilhed«, sagde han. 
</p><h3>
Håbet i stilheden 
</h3><p>
Peter Skov-Jakobsen refererede derefter til førnævnte Jens Eges beretning om 
den lille gruppe af modstandsfolk som forestod udarbejdelsen af det 
hemmelige kartotek over de landsforrædere, der skulle pågribes efter krigen. 
</p><p>
Gruppen bestod af folk fra studentermiljøet omkring lingvistikprofessor 
Carsten Høeg, der af Danmarks Frihedsråd var blevet bedt om at indsamle 
oplysninger til kartoteket. 
</p><p><b class="ext-link">HISTORIKER </b><a class="embeddedlink" href="http://politiken.dk/tv/kultur/ECE2654517/historiker-gaden-regerede-i-befrielsens-dage-for-70-aar-siden/">Gaden regerede i befrielsens dage for 
70 år siden</a></p><p>
Gruppen mødtes 4. maj om aftenen i Carsten Høegs hus i Valby. I husets have 
hejste de Dannebrog, og i stilhed betragtede modstandsfolkene flaget, mens 
det blafrede i vinden. 
</p><p>
»I stilhed nynner håbet sine sange. Ud af den stilhed voksede et frit Europa. 
En fri verden«, sagde Peter Skov-Jakobsen, hvorefter salmen 'Tag det sorte 
kors fra graven' blev afsunget. 
</p><p>
Resten af dagen i dag markeres 70-års-dagen for Danmarks befrielse flere 
steder i hele landet. Allerede tidligt i morges blev en mindeceremoni 
afholdt ved Mindeankeret i Nyhavn, hvor kronprins Frederik også deltog. 
</p><p class=" bl-elem">
Mindeankeret symboliserer de hundredvis af danske søfolk, der mistede livet 
under Anden Verdenskrig. 
</p>	
</div>

</div></body></html>
