---
layout:     post
title: 	    "Lyn kan ødelægge tusinder af nye LED-gadelamper"
post_author:	    Ulrik Andersen
post_date:	    Fri, 27 Feb 2015 05:22:10 +0000
post_site:	    ing.dk 
post_link:	    http://ing.dk/artikel/lyn-kan-oedelaegge-tusinder-af-nye-led-gadelamper-174387
---
<html><body><div><section class="body"><p>Den 10. oktober 2014 gik Esbjerg i sort. Et kraftigt tordenvejr trak i løbet af natten ind over havnebyen, og lynene hamrede ned. Inden fo få timer smadredes 400-500 spritnye LED-gadelamper.</p>
			<p>Mørklægningen af byens gader afslørede et stort problem med LED-teknologien: De titusindvis af LED-gadelamper, som kommuner over hele landet har sat op de senere år, er ikke tilstrækkeligt sikret mod lyn og andre typer overspænding i nettet.</p>
			<p>»Armaturerne er som tids­indstillede bomber,« siger Mads Peter Hedegaard Sørensen, der indtil for nylig var ansvarlig for belysning i Esbjerg Kommune og i dag arbejder med samme emne hos Vejdirektoratet:</p>
			<p>»Risikoen for, at armaturet dør, før lyskilden er brændt ud, er meget, meget stor,« påpeger han.</p>
			<p><aside class="plugin reference info_graphics"><a class="content" href="http://ing.dk/infografik/saadan-kan-led-lamper-sikres-mod-lynnedslag-174414">
			    <img src="http://ing.dk/sites/ing/files/styles/w1120_reference_illustration/public/webteaser_3.png?itok=jFlrku_4" alt=""/></a>
			  
			</aside></p>
			<h2>De færreste lamper beskyttes mod lyn</h2>
			<p>Fordelene er ellers åbenbare. LED-armaturer bruger omkring halvt så meget energi som de hidtidigt brugte lyskilder, levetiden er ifølge producenterne meget længere, og driftsudgifterne tilsvarende lavere med LED-teknologi. Det har fået kommunerne til at investere trecifrede millionbeløb i nye LED-gadelamper de senere år.</p>
			<p>Ifølge energiselskabet Seas-NVE udgør LED-armaturer omkring 20 procent af gadelamperne i de 17 kommuner, selskabet servicerer. Ifølge flere branchekilder bliver der ikke solgt andet end LED-­armaturer i dag.</p>
			<p>Senest har Københavns Kommune indgået en aftale om at montere 20.000 LED-gadelamper, og i Aarhus arbejdes der på at udskifte 29.000 gadelamper med LED-armaturer.</p>
			<p>Men de færreste af de nye gade­lamper er beskyttet mod såkaldte transienter – kortvarige overspændinger i ledningsnettet, som kan skade den følsomme elektronik i LED-armaturerne. Og de, der er, kan alligevel ikke holde til de meget kraftige transienter, der opstår, når lyn slår ned.</p>
			<p>Business manager Jesper Ravnsbjerg fra Seas-NVE fortæller, at man har set en del armaturer, der er blevet defekte på grund af mindre overspændinger:</p>
			<p>»Vi kender eksemplet fra Esbjerg, men vi har ikke selv oplevet problemer på grund af lyn endnu. Vi ved dog, at sikringen som regel kun kan klare 3-4 kV i de armaturer, der er beskyttede, og det er slet ikke nok ved lynnedslag.«</p>
			<p>Producenternes brancheforening, Faba, arbejder på en løsning, der kan sikre de LED-­gadelamper, som er sat op. Prisen vil formentlig ende på 600-1.000 kr. pr. lysmast, så hvis de titusindvis af LED-armaturer, der allerede hænger over de danske veje, skal sikres, vil prisen løbe op i mange millioner kroner. Om regningen ender hos kommunerne, deres rådgivere eller producenterne, er endnu uvist.</p>
		</section></div></body></html>
