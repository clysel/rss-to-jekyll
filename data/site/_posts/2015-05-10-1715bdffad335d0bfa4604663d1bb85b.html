---
layout:     post
title: 	    "Læringspunkter"
post_author:	    
post_date:	    Sun, 10 May 2015 10:08:31 +0200
post_site:	    politiken.dk 
post_link:	    http://politiken.dk/magasinet/sketiugen/ECE2661658/laeringspunkter/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Nå, vi må hellere se at komme i gang, for vi har en del læringspunkter, vi 
skal igennem. 
</p><p>
’Læringspunkt’ er et nyt ord for mig, men jeg kan forstå, at det er 
almindeligt forekommende, når den offentlige sektor evaluerer sig selv. 
Således også i den redegørelse om vinterens terrorangreb i København, som 
justitsminister Mette Frederiksen præsenterede onsdag aften i håb om, at det 
sene tidspunkt for pressemødet kunne dæmpe offentlighedens interesse lidt. 
</p><p>
I redegørelsen konkluderede Justitsministeriet, at myndighederne havde 
reageret tilfredsstillende på angrebene ved Krudttønden og synagogen, men at 
nogle havde begået fejl undervejs. Dog ikke Justitsministeriet selv, 
naturligvis. 
</p><p>
Ordet ’fejl’ er også så stærkt igen, så det undgår man helst at bruge alt for 
mange steder i sådan nogle redegørelser. Man opremser i stedet førnævnte 
’læringspunkter’, der skal sikre en (endnu) bedre indsats, såfremt nogen 
igen skulle finde på at rende rundt i Københavns gader og skyde med 
automatvåben. 
</p><div class="art-fakta article-box">
<header>
<h4 class="">
Sket i Ugen</h4>
</header>
<div class="fakta-body" data-buildingblock="embedded_factboxlink">
<p><b>Er en institution på Politiken</b> og har i fire årtier haft sin faste 
plads i søndagstillægget PS, hvor skiftende skribenter har satiriseret over 
den forgangne uges begivenheder. 
</p><p class=" bl-elem"><b>Klummen blev opfundet</b> af journalisten J.B. Holmgaard, som i 1982 fik 
dansk journalistiks fornemste pris, Cavling-prisen, for indsatsen. 
</p>
</div>
</div><p/><p>
Et af de væsentligste læringspunkter i rapporten er, at PET i en 
terrorsituation skal være skarpere til at vurdere, hvor et eventuelt angreb 
nummer to kan risikere at blive sat ind. Efter det vilde skyderi og drabet 
ved Krudttønden gik der mere end tre timer, før efterretningstjenesten fik 
analyseret sig frem til, at det ville være en god idé at sætte fast 
politibevogtning ved synagogen, som var fuld af konfirmationsgæster. 
</p><p>
Det var alt for lang tid, mente Mette Frederiksen og så <i>meget</i> 
bestemt ud. 
</p><p>
Derimod stod der ikke noget i redegørelsen om, at det hemmelige politi også 
skal give regeringen korrekt besked om, hvad det foretager sig. Men lige 
præcis det læringspunkt er uden tvivl sivet ind hos PET-chef Jens Madsen 
alligevel. Han blev nemlig vippet ud af sin chefstol to timer før 
ministerens pressemøde – formentlig fordi han i dagene efter terrordrabene 
havde givet regeringen det indtryk, at synagogen skam var kommet under skarp 
bevogtning umiddelbart efter islamisten Omar El-Husseins bersærkergang ved 
Krudttønden. En søforklaring, som både Mette Frederiksen og statsminister 
Helle Thorning-Schmidt åbenbart stolede så meget på, at de gentog den igen 
og igen i de traumatiske dage. 
</p><h3>
Tøjmand på krigsstien 
</h3><p>
Her fik oppositionen foræret en mulighed for at angribe regeringen, og det 
gjorde den så, anført af statsministerkandidat Lars Løkke Rasmussen, også 
kendt som ’Deres Tøjmand’. 
</p><p>
Sidst på ugen havde politikere fra især Venstre og Dansk Folkeparti fået talt 
sig så varme, at de var tæt på at give regeringen et vist medansvar for 
terrorangrebene i februar. Det var selvfølgelig en gedigen stramning af 
virkeligheden, men anderledes kan det åbenbart ikke være i en valgkamp, som 
kører for fulde gardiner, selv om valget slet ikke er udskrevet endnu. 
</p><p>
Det vil sige, Danmarks Radio kom godt nok til at udskrive valg i tirsdags via 
sin sms-nyhedstjeneste. Men det var en fejl, der blev begået under 
afprøvning af et nyt system. DR’s medarbejdere bruger en stor del af deres 
arbejdsliv på at sætte sig ind i nye systemer, og en af de mange kursister 
kom til at trykke på en forkert knap, hvorefter alle mediemastodontens 
nyhedsabonnenter modtog beskeden om, at statsministeren havde udskrevet valg 
til afholdelse 9. juni. 
</p><p>
Nu er det jo imidlertid Helle Thorning selv, der skal ’trykke på valgknappen’, 
som det hedder i det særlige klichésprog, der er en integreret del af den 
politiske journalistik. Og det har hun altså ikke gjort endnu, selv om 
branchens spåmænd stadig er sikre på, at det er lige oppe over, fordi 
Socialdemokraterne har gennemført tre svinsk dyre reklamekampagner, og fordi 
ministrene har så travlt med at præsentere udspil, planer og pakker på alle 
tænkelige områder, at man skulle tro, de havde fået kollektiv damp. 
</p><p>
Et af de utallige udspil var en ’udkantspakke’, der skal puste liv i landets 
forsømte og forladte yderområder. Helle Thorning præsenterede den meget 
passende som »en blandet landhandel«, da hun tegnede og fortalte om pakken i 
Berlingske. 
</p><h3>
Hvidkålssuppe og æg 
</h3><p>
Et andet sikkert tegn på, at valget nærmer sig, er statsministerkandidaternes 
kampform. Således berettede Lars Løkke i ’Café Hack’ på P4, at han havde 
tabt 7 kilo på 17 dage – blandt andet ved at spise hvidkålssuppe. Det lyder 
ikke behageligt, og på den baggrund må man tilgive ’Tøjmanden’, hvis han af 
og til virker lidt prikken. 
</p><p>
Samtidig rapporterede Hans Engell i Ekstra Bladet, at også Helle Thorning har 
sørget for at »holde sig selv i topform med masser af søvn, motion, frisk 
luft og sund mad«. Ifølge Engell er der især mange æg på menuen hjemme hos 
statsministeren, som dermed skulle være smækfuld af proteiner og klar til 
valgkamp. 
</p><p>
Som en slags opvarmning nåede Thorning lige at tage et smut til Wales og vise 
flaget i sin mands valgkamp, der torsdag aften endte med, at Stephen Kinnock 
blev valgt til det britiske Underhus. Der kan han så sidde og kukkelure i de 
næste fem år sammen med de partifæller, der overlevede, da vælgerne stik 
imod alle forudsigelser iværksatte en massakre på Labour og stemte David 
Camerons konservative så eftertrykkeligt tilbage til magten, at partiet nu 
kan regere helt uden hjælp fra andre. 
</p><p>
Hvilke læringspunkter, Helle Thorning-Schmidt tager med sig hjem fra det 
britiske valg, er ikke til at sige. Men hvis hun stadig er i det 
optimistiske hjørne, kan hun vælge at konkludere, at en siddende regering 
har gode muligheder for at klare sig langt bedre end spået i 
meningsmålingerne – og så er det jo bare med at få udskrevet det valg. 
</p><p>
Hvis hun skynder sig, kan hun endda nå at snuppe 9. juni som valgdato, så DR 
ikke behøver at rette i deres nyheds-sms, før de genudsender den. 
</p><h3>
Tragikmeldinger 
</h3><p>
Inden alting går op i hat og briller som følge af valgudskrivelsen, kan vi 
lige nå at registrere, at et konsulentfirma har udnævnt Danmark til landet 
med den tredjebedste togdrift i Europa. Nyheden nåede ud, samtidig med at 
DSB blev ramt af omfattende forsinkelser, og rasende rejsende gav deres 
frustrationer frit løb på Facebook, imens de sad og ventede forgæves på 
fremdrift i den kollektive trafik. 
</p><div class="art-fakta article-box">
<header>
<h4 class="">
Sagt i Ugen</h4>
</header>
<div class="fakta-body" data-buildingblock="embedded_factboxlink">
<p>
Det nærmeste, justitsminister <b>Mette Frederiksen</b> (S)kom på at 
bekræfte, at PET-chef Jens Madsen var fratrådt, fordi han havde 
fejlinformeret regeringen efter terrorangrebene i København 15. februar:
</p><p><i class=" bl-elem">»Det billede, der blev bibragt offentligheden, var, at der var bevogtning 
med det samme ved synagogen. Det viste sig ikke at være rigtigt (...) Det er 
PET, der informerer regeringen om sådanne spørgsmål i den konkrete 
situation. (...) Det siger sig selv, at offentligheden, regeringen og alle 
andre har brug for at have de rigtige oplysninger«.
</i></p><p>
(Jyllands-Posten)
</p><p>
Venstres formand, <b>Lars Løkke Rasmussen</b>, efter at justitsministeren 
havde fremlagt redegørelsen om terrorangrebene: 
</p><p><i class=" bl-elem">»Jeg må sige, at jeg synes ikke, det er klædeligt, at man så lige ofrer en 
embedsmand – for det er det, man gør – for at dække over sit eget ansvar. 
Til ministeransvaret hører jo også at følge op på tingene. Det, vi ved, er, 
at det jødiske samfund ad mange omgange til skiftende justitsministre har 
henvendt sig med stor bekymring over det sikkerhedsniveau, der har været 
omkring de jødiske institutioner. I det lys, der er det altså underligt, at 
der ikke er fulgt ordentligt op«.
</i></p><p>
(TV 2 News)
</p><p>
Valgforudsigelse fra den politiske kommentator <b>Hans Engell</b>, som 
konstaterede, at Socialdemokraterne allerede har spenderet millioner på 
valgpropaganda:
</p><p><i class=" bl-elem">»S bruger ikke så mange penge på at mobilisere vælgerne for derefter at 
sende hele menigheden på sommerferie, vende tilbage i august og genstarte 
valgkampagnen. Opgørets time er inden for den næste måned«.</i></p><p>
(Ekstra Bladet)
</p><p/><p><b>Ibi-Pippi Orup Hedegaard</b>, som har foretaget et ’juridisk kønsskifte’, 
vil klage til Ligestillingsnævnet, fordi hun blev smidt ud af kvindernes 
omklædningsrum i Viborg Svømmehal:
</p><p><i class=" bl-elem">»Sagen er principiel. Det er jo klokkeklar diskrimination, hvis en kvinde 
ikke kan få lov til at være i omklædningsrummet. Hvem sætter grænserne for, 
hvordan en kvinde må se ud?«.</i></p><p>
(dr.dk)
</p><p>
Formanden for Foreningen af Transkønnede i Danmark, Irene Haffner, Thisted, 
var ikke enig i Ibi-Pippi Orup Hedegaards klage:
</p><p><i class=" bl-elem">»Man bliver jo ikke en kvinde, fordi man skifter et cpr-nummer. Når man 
lever som en mand og en gang imellem trækker i kvindetøj, så er man jo 
transvestit og ikke transkønnet«.</i></p><p>
(dr.dk)
</p><p><b>Helle Rasmussen f</b>ra Odense, som står bag en underskriftindsamling imod 
obligatorisk badning efter folkeskolens idrætstimer:
</p><p><i class=" bl-elem">»Dansk lovgivning giver skoleledere, lærere og pædagoger fuldmagt til at 
tvinge tøjet af vores blufærdige børn i forbindelse med badet efter faget 
idræt«.</i></p><p class=" bl-elem">
(dagens.dk)
</p>
</div>
</div><p/><p>
Busselskabet Movia brillerede på sin side med at forbyde et annoncebanner fra 
Dansk-Palæstinensisk Venskabsforening, hvor to fredsommeligt udseende 
kvinder fra Hellerup bekendtgjorde, at de ikke køber produkter, der stammer 
fra israelske bosættelser på Vestbredden. Sådan et budskab risikerer at 
skabe splittelse blandt passagererne, mente Movias bestyrelse, som åbenbart 
er begyndt at abonnere på Søren Espersen-doktrinen. Altså den, der går ud 
på, at man er antisemit, hvis man kritiserer ulovligheder, der foregår i 
Israel. 
</p><p>
Nu er det jo sådan med de fleste politiske synspunkter, at de er egnet til at 
skabe splittelse, så hvis det er med den på, burde Dansk Folkeparti og SF 
vel heller ikke have mulighed for at annoncere på busserne. Men at 
Palæstina-konflikten i særlig grad er egnet til at hidse gemytterne op, fik 
bestyrelsen da bevis for, et par dage efter at de havde pillet annoncerne af 
og fire af Movias busser gik op i røg ved en formentlig påsat brand i et 
garageanlæg. 
</p><p/></div></div></body></html>
