---
layout:     post
title: 	    "Mogens følte sig tvunget til at sælge »det bedste sted i verden« "
post_author:	    
post_date:	    Tue, 31 Mar 2015 07:21:52 +0200
post_site:	    politiken.dk 
post_link:	    http://politiken.dk/oekonomi/bolig/ECE2611192/mogens-foelte-sig-tvunget-til-at-saelge-det-bedste-sted-i-verden/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Mogens Erlev Nielsen har boet i Helsingør i hele sit 75-årige liv. Han blev 
udlært maskinarbejder på det gamle Helsingør Skibsværft. Senere blev han 
maskiningeniør og arbejdede i Farvandsvæsenet, indtil han gik på pension. 
</p><p>
»Jeg har vand i årene i stedet for blod«, forklarer han. 
</p><p>
For 20 år siden solgte han den lille motorbåd, som han havde købt som en tom 
skal og selv bygget om. For pengene købte han og hans kone en lille 
strandgrund på 60 kvadratmeter – når der er lavvande. 
</p><div class="art-quote article-box">
<p class="quote"/>
<blockquote>
<p class="quote-txt">
Skibene kommer alle sammen forbi her, og de kommer så dejlig tæt på
</p>
<p class="sender">
Mogens E. Nielsen, pensionist 
</p>
</blockquote>
</div><p>Der er lige plads til en lille hytte på 16 kvadratmeter, som Mogens 
Nielsen har bygget og indrettet, så den fortæller »hele hans livshistorie«. 
Væggene er fyldt med indrammede billeder af ’Gerda IV’ og andre af de både, 
som Mogens Nielsen har været med til at bygge og passe i sin tid i 
Farvandsvæsenet. 
</p><p>
Fra terrassen kan han sidde og kigge ud på de mange skibe, der passerer det 
lille stræde mellem Kronborg og Helsingborg. 
</p><p>
»Det er det bedste sted i verden, hvis du kan lide at se på skibe«, fortæller 
han. 
</p><p>
Og det kan Mogens. Kikkerten er på plads indenfor i strandhuset. 
</p><p>
»Skibene kommer alle sammen forbi her, og de kommer så dejlig tæt på«. 
</p><h3>
Satte huset til salg efter kæmpe regning fra Skat 
</h3><p>
Det var derfor med noget blandede følelser, at Mogens Nielsen og hans kone for 
nogle uger siden besluttede at sælge strandgrunden. Men der var ingen vej 
uden om, syntes de. 
</p><p>
For Skat havde i 2013 forhøjet vurderingen af den lille grund med 500.000 
kroner i form af et tillæg for ’attraktiv beliggenhed’. Dermed steg værdien 
fra 120.000 kroner til 620.000 kroner. Det samme var sket for naboerne med 
de andre små strandgrunde langs vejen. 
</p><div class="art-quote article-box">
<p class="quote"/>
<blockquote>
<p class="quote-txt">
Vi havde regnet ud, at med en udgift til ejendomsskat og forsikring ville det 
koste os 500 kroner, hver gang vi tog herned. Lyder det ikke vanvittigt?
</p>
<p class="sender">
Mogens E. Nielsen 
</p>
</blockquote>
</div><p>Skats vurdering betød, at ejendomsskatten med et slag steg fra 3.690 
kr. til 18.166 kr. Det kunne og ville Mogens Nielsen og hans kone som 
pensionister ikke betale. Så de besluttede at sælge. 
</p><p>
»Vi tager herned en gang om ugen. Og vi havde regnet ud, at med en udgift til 
ejendomsskat og forsikring ville det koste os 500 kroner, hver gang vi tog 
herned. Lyder det ikke vanvittigt? Så ville vi hellere sælge og bruge 
pengene på at rejse«, siger Mogens Nielsen. 
</p><p>
Men det var ikke med glæde, at de kontaktede en ejendomsmægler. 
</p><p>
»Det var vi ikke meget for, for det er jo et herligt sted. Men jeg vil ikke 
finde mig i de ejendomsskatter«. 
</p><h3>
Stille protest og trusselsbrev 
</h3><p>
I første omgang tænkte Mogens Nielsen dog, at der måtte være tale om en fejl. 
</p><p>
Folketinget havde jo besluttet, at Skat slet ikke skulle foretage en ordinær 
vurdering i 2013, fordi Skats vurderingssystem ikke fungerede. I stedet 
havde politikerne vedtaget, at 2011-vurderingen skulle nedsættes med 2,5 
procent. 
</p><p>
Mogens Nielsen kontaktede kommunen borgerservice for at få rettet fejlen. 
</p><p>
»Jeg fik at vide, at jeg skulle klage til Skat, men det kunne godt tage 
tre-fire år, før jeg fik svar. Med min alder risikerer jeg at være død og 
begravet inden da, så det gider jeg ikke. Jeg vil ikke være til grin«. 
</p><p><b class="ext-link">OVERBLIK: </b><a class="embeddedlink" href="http://politiken.dk/oekonomi/bolig/ECE2602075/overblik-forstaa-balladen-om-boligskatterne/">Forstå balladen om boligskatterne</a></p><p>
Mogens Nielsen skrev også et læserbrev i lokalavisen og sendte en mail til 
Helsingørs borgmester, Benedikte Kiær, som har protesteret over de høje 
grundskyldsstigninger til skatteministeren. »Hjælp!«, indledte han 
læserbrevet. 
</p><p>
Borgmesteren og hendes embedsmænd kiggede på sagen og svarede, at Skat ved 
vurderingen i 2013 havde givet denne og en række andre strandgrunde et 
tillæg på 500.000 kr. for attraktiv beliggenhed, og så fik han en vejledning 
i, hvordan han kunne klage til Skat. 
</p><p><span class="img-contimg-fl-left"><img class="image inlineLightBox" src="http://multimedia.pol.dk/archive/00924/ssskkkkaaa_924941y.jpg" alt="" border="0"/><span class="caption"><span class="f-img-caption">minder. 
</span>Skønt det ikke er stort, har Mogens E. Nielsen plads til hele historien om sit liv på havet. Foto: Jens Dresling.</span></span></p><p>
Mogens Nielsen forsøgte sig med en anden metode: 
</p><p>
»Jeg indbetalte kun det samme beløb, som jeg havde betalt sidste år. Men så 
fik jeg en trusselsskrivelse om, at jeg bare havde at betale, for ellers 
ville de gøre udlæg i min ejendom. Så måtte jeg jo betale og traf så 
beslutningen om at sælge«, siger Mogens Nielsen. 
</p><h3>
Naboen klagede også, men faldt for tidsfristen 
</h3><p>
Hans nabo, Ole Pedersen, der er 67 år, pensionist, tidligere boghandler, 
gartner og skibsbygger, havde fået samme stigning i ejendomsskatten og 
ringede til Skat for at gøre opmærksom på, at der måtte være sket en fejl. 
</p><p>
»Jeg kunne ikke forstå, at den var steget så meget, men de svarede, at 
klagefristen var overskredet. Der var ikke noget at gøre«. Ole Pedersen 
måtte også betale regningen, der var blevet femdoblet. 
</p><div class="art-quote article-box">
<p class="quote"/>
<blockquote>
<p class="quote-txt">
Det er en fejl, at de pågældende ejendomme er blevet vurderet i 2013, hvilket 
har bevirket stærkt stigende grundskyld for 2015 i forhold til 2014
</p>
<p class="sender">
Skat 
</p>
</blockquote>
</div><p>Det var først, da en anden af naboerne sendte Mogens Nielsens 
debatindlæg i Lokalavisen Nordsjælland til Politiken, at der skete noget. 
</p><p>
Politiken spurgte Skat, hvad der var den juridiske hjemmel til at forhøje 
strandhusenes grundværdier i 2013, når Folketinget havde besluttet, at der 
ikke skulle foretages en vurdering. Og hvordan grundskylden kunne blive 
femdoblet, når loven siger, at den maksimalt må stige 7 procent om året? 
</p><p>
Svaret fra Skat kom efter et par dage i sidste uge: 
</p><p>
»Det er en fejl, at de pågældende ejendomme er blevet vurderet i 2013, hvilket 
har bevirket stærkt stigende grundskyld for 2015 i forhold til 2014. Årsagen 
til fejlen er bl.a. at der er sket opdatering af BBR (Bygnings- og 
Boligregistret, red), som ikke skulle være taget i betragtning«. 
</p><h3>
Dropper planer om salg 
</h3><p>
Skat beklagede fejlen og lovede at orientere ejerne af strandhusene og sørge 
for, at »vurderingerne vil blive ændret inden for et par måneder«. Og så 
skal kommunen, der opkræver grundskylden, betale pengene tilbage. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/bolig/ECE2611054/skat-femdobler-grundskat-for-strandhusejere/">Skat femdobler grundskat for 
strandhusejere</a></p><p>
»For helvede da. Så kan du godt sige tillykke«, siger Mogens Nielsen, da 
Politiken viser ham svaret. 
</p><p>
Han har droppet planerne om at sælge. 
</p><p>
»Hvis vi ikke skal betale mere i skat, vil vi ikke sælge«
</p><p>
Politiken har forsøgt at få Skat til at forklare, hvordan Skat kunne foretage 
en vurdering i 2013, når Folketinget havde besluttet, at der ikke skulle 
foretages en vurdering. Skat har svaret, at »hvis der sker ændringer på en 
ejendom«, skal der foretages en ny vurdering. 
</p><p>
Men det var ikke tale om. Og Skat havde givet et tillæg for »attraktiv 
beliggenhed«. Så det var en fejl, er det korte svar fra Skat. 
</p><h3>
Borgmester vil grave 
</h3><p>
Det glæder Helsingørs borgmester, Benedikte Kiær, sig over. 
</p><p>
»Jeg er glad på borgernes vegne over, at de kan beholde deres lille lod og 
nyde livet der. Men det giver stof til eftertanke, og man må spørge, hvilke 
andre fejl Skat har begået med vurderingerne i kommunen. Vi kan ikke forstå, 
at der er så høje grundvurderinger i Helsingør Kommune«, siger Benedikte 
Kiær. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/bolig/ECE2608987/skat-otte-aar-med-fejl/">Skat: Otte år med fejl </a></p><p>
Hun og hendes embedsmænd besluttede i går, at de vil »et spadestik dybere« og 
undersøge Skats vurderinger i kommunen, som hun finder »helt vilkårlige«. 
</p><p class=" bl-elem">
»Vurderingerne er ekstremt uigennemsigtige for borgerne, men også for 
kommunen. Vi har ikke kunnet gøre andet end at sige til borgerne, at de må 
tage til kontakt til Skat, hvis de mener, der er fejl i vurderingen. Vi har 
ikke myndigheden til at ændre en vurdering, og vi har ikke ekspertisen til 
at kontrollere den. Men vi vil nu overveje, om vi kan gøre mere for 
borgerne«, siger borgmesteren. 
</p>	
</div>

</div></body></html>
