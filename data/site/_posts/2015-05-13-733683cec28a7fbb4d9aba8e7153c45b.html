---
layout:     post
title: 	    "Genforskere: Hellere belønne motion end bruge dna-test til forsikringspolicen"
post_author:	    Mie Stage
post_date:	    Wed, 13 May 2015 08:57:00 +0000
post_site:	    ing.dk 
post_link:	    http://ing.dk/artikel/genforskere-hellere-beloenne-motion-end-bruge-dna-test-til-forsikringspolicen-176055
---
<html><body><div><section class="body">
			<p>Forsikringsselskaberne er meget interesserede i at få fingrene i danskernes gentests, efterhånden som de bliver mere populære.</p>
			<p>Det fremgik mandag af Politikens forside, hvor repræsentanter for forsikringsbranchen understregede, at de gerne ville have samme viden om kundernes sygdomsprofiler, som kunderne selv havde.</p>
			<p>I dag kan forsikringsselskaberne nemlig ikke kræve indsigt i kommende eller nuværende kunders gener. Det frygter forsikringsselskaberne, at kunden vil udnytte, fordi folk, der har forøget risiko for bestemte sygdomme, kunne tænkes at tegne flere forsikringer.</p>
			<p>Og muligheden for at selskaberne kan skabe et problem, er reel, selvom prognoserne i mange tilfælde vil være plaget af stor usikkerhed, mener professor i bioinformatik på Københavns Universitet Søren Brunak.</p>
			
			<p>»Der er mange sygdomme, hvor der er en veletableret sammenhæng mellem gener og sygdomme, og der kommer flere og flere på listen. Hvad angår f.eks. cystisk fibrose og mange sjældne sygdomme, er mutationen stensikker. Og der er også visse typer af brystcancer, diabetes og Alzheimers, hvor gentest viser en stærkt forøget risiko,« siger Søren Brunak og understreger, at disse data har stor værdi i forsikringssammenhæng.</p>
			<p>»Selskaberne behøver jo ikke nødvendigvis at ramme plet for den enkelte, da de kan klare sig med at gøre det rent statistisk for en gruppe,« siger han.</p>
			<p>Dog mener han, at der er mere til sagen end de rene gentest, og at statistikken derfor kan blive meget usikker, hvis forsikringsselskaberne fokuserer udelukkende på dem. Især hvis selskaberne ikke har tænkt sig at tage livsstil med i billedet.</p>
			<p>»Folkesygdomme, som nogen typer diabetes og cancer, kan være mere livsstilsafhængige. Og det samspil mellem gener og livsstil er vi først nu ved at danne os et overblik over,« siger han og understreger, at der vil skal en årrække og millioner af gensekventeringer til, før det vil blive muligt at være mere præcis for den enkelte.</p>
			<p>»Et tysk forsikringsselskab annoncerede for nylig, at de har lavere præmier for folk, der lader deres sundhed monitorere løbende med et armbånd, fordi det giver en øget sandsynlighed for, at de går til lægen tidligt, hvis der er noget galt. Det er da langt mere konstruktivt at bygge noget forebyggende ind i stedet for,« understreger Søren Brunak.</p>
			
			<p>Lektor Jan Baumbach fra Institut for Matematik og Datalogi på Syddansk Universitet har tidligere deltaget i et projekt, hvor sekventering af bakteriers gener skulle forsøge at finde svar på, hvilke der er sygdomsfremkaldende.</p>
			<p>Her blev konklusionen, at billedet af genet alene kan være svære at konkludere på i dag. Det handler mere om, hvordan de i sidste ende opfører sig.</p>
			<p>»Jeg kan godt se, at det kan være en fordel for forsikringsselskaberne at kende den genetiske profil, fordi de så kan udelukke folk med bestemte mutationer, og det er bestemt muligt med nogle sygdomme i dag,« siger han.</p>
			<p>»Jeg vil dog stadig mene, at der er et stort grænsefelt. De fleste sygdomme er man ikke født med og kan ikke vide, hvordan de udvikler sig. Du kan måske se en øget risiko for kræft ved at inkludere en blodprøve, men ikke *hvilken *type kræft,« siger han og understreger, at brug af informationer fra gentest derfor i første omgang primært vil komme forsikringsselskaberne til gode.</p>
			<p>»For patienten er der endnu ikke så stor værdi, fordi det er svært at behandle sygdomme med så utydelige billeder af genernes betydning. Men det kan ændre sig inden for 5-10 år, hvor vi håber og tror på, at vi har mere brugbar data,« siger han.</p>
			
			<p>Lars Kongsbak er molekylærbiolog og adm. direktør i Exiqon, der arbejder med genetisk analyse. Han fortæller, at inden for nogle hjerte-kar-sygdomme er der også forholdsvis sikre spor at hente i dna-analyserne.</p>
			<p>»Der er genetiske varianter, hvor man i dag godt kan sige, at man er i en høj risikogruppe med 100 procent sandsynlighed for at udvikle en sygdom. Så nogle test er i dag stærkt prognostiske for fremtiden,« siger han, men  understreger på samme måde, at livsstil og motion kan være afgørende for, om folk bliver syge eller ej.</p>
			<p>»Hvis forsikringsselskaberne vil noget med individuelle forsikringer, så burde de i stedet give lavere præmier til folk, der hoppede op på kondicyklen og tog to konditest om året. Det ville være en langt mere sikker vurdering i forhold til, om folk bliver syge eller ej,« siger han.</p>
		</section>
		  </div></body></html>
