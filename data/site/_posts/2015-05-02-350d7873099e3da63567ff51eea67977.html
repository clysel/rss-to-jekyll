---
layout:     post
title: 	    "Lykkeberg: 'Mad Men' viser den moderne kapitalismes grundlæggelse og syndefald"
post_author:	    
post_date:	    Sat, 02 May 2015 20:05:07 +0200
post_site:	    politiken.dk 
post_link:	    http://politiken.dk/kultur/filmogtv/ECE2651839/lykkeberg-mad-men-viser-den-moderne-kapitalismes-grundlaeggelse-og-syndefald/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Det frie valg er ikke uskyldigt. 
</p><p>
Mennesket er et dyr, som kan vælge frit, men det vælger ikke selv 
konsekvenserne af sine valg. Den første cigaret er et symbol på frihed: Du 
stryger en tændstik foran dit ansigt og trækker vejret gennem en glød. De 
næste mange års cigaretter er symboler på afhængighed. Du har ikke lyst til 
at have lyst til at ryge, men du kan ikke lade være. 
</p><p>
Jo flere muligheder vi får for frie valg, jo flere former for afhængighed får 
vi som konsekvens. Jo friere vi bliver, jo mere avanceret bliver vores 
ufrihed. 
</p><p>
Afhængighed af alt fra spil over sex og alkohol til medicin og tobak er 
således anerkendte lidelser i liberale samfund. Man kan ikke få magt over 
frie mennesker ved at give dem ordrer til at tænke, sige og gøre noget 
bestemt. 
</p><p><b class="ext-link">MAGASINETS FEATURE</b><a class="embeddedlink" href="http://politiken.dk/magasinet/feature/ECE2604479/mad-men-siger-farvel-og-tak/">'Mad Men' siger farvel og tak</a></p><p>
Det vil de protestere imod. Kampen om magten i liberale demokratier går 
derimod ud på at give folk noget, de ikke kan sige nej til. Hvis man kan 
bestemme, hvad de vil vælge frit, kan man også bestemme, hvad de skal være 
afhængige af. 
</p><h3>
Kapitalismens ungdom 
</h3><p>
Don Draper fra den amerikanske tv-serie ’Mad Men’ er det frie valgs tragiske 
helt. Han er en slags avantgarde for reklameindustrien i New York i 
1960’erne. 
</p><p>
Han ved, hvad brugerne drømmer om, og hvilke symboler der tilfredsstiller 
deres drømme: »Hvad er lykke?«, spørger han under en præsentation for en 
kunde: »Det er øjeblikket, inden du får brug for mere lykke«. Det er en 
øjeblikkelig tilfredsstillelse, der kræver mere og mere. 
</p><p>
Anden Verdenskrig er slut, ondskaben er besejret, hver generation oplever 
enorme materielle fremskridt, og det, der tidligere var privilegier for 
overklassen, bliver til rettigheder for middelklassen.</p><p>
Kapitalismen er stadig uskyldig i 1960’erne. Brugerne tror på reklamernes 
løfter om lykke og forstår ikke, hvorfor de alligevel er ulykkelige. De har 
endnu ikke forstået deres ulykke som depression, og de har endnu ikke fattet 
sammenhængen mellem frie valg og afhængighed. 
</p><p>
Don Draper er en mand uden historie. Han opgav sin gamle identitet, da han kom 
hjem fra krigen, og stjal en anden mands navn. Nu definerer han symbolerne 
på det nye samfunds lykke, men han går selv under, fordi han ikke kan 
kontrollere sine valg. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/boger/ECE1750907/forfatter-mad-men-handler-om-nutidige-vaerdier/">Forfatter: Mad Men handler om 
nutidige værdier</a></p><p>
Han ødelægger sine forhold til kvinder, fordi han bliver forført af sin egen 
evne til at forføre den næste kvinde i baren, og han ødelægger sin karriere, 
fordi han ikke kan underordne sig autoriteter, han finder latterlige. Han 
har gennemskuet markedets psykologi, men han kan kun bruge sin erkendelse 
til at tjene penge og ikke til at frigøre sig fra kapitalismen. Han lever af 
det, der ødelægger ham. 
</p><p>
’Mad Men’ bliver på den måde en serie om forbrugersamfundets grundlæggelse og 
syndefald. 
</p><h3>
Vores næste afhængighed 
</h3><p>
I dag ser vi de samme mekanismer, som tager vores frihed og ufrihed til et 
højere niveau. Som beskrevet her i avisen onsdag har Google givet os gratis 
services og adgang til enorm viden, som vi først valgte frit og nu er blevet 
afhængige af. 
</p><p>
De har givet os frihed og muligheder, og vi har givet dem hele vores 
privatliv, som de kan sælge videre til annoncører, der vil definere vores 
næste afhængigheder. Don Drapers erfaring er, at du ikke bliver fri for 
afhængighed, bare fordi du har gennemskuet kapitalismens mekanik. 
</p><p>
Man kan ikke vælge det frie valg fra: Alle dem i hele verden, der ikke har 
det, drømmer om kapitalismens løfter om lykke. Men man kan lære at spørge 
sig selv, hver gang man får et nyt tilbud: Hvem bliver min næste hersker, 
hvis jeg tager imod det her? 
</p><p class=" bl-elem">
Det er et menneskeligt drama i kapitalistiske samfund, som Leonard Cohen har 
besunget præcist: »Looks like freedom, but it feels like death, it’s 
something in between, I guess«. 
</p>	
</div>

</div></body></html>
