---
layout:     post
title: 	    "Rusland bygger egen rumstation med resterne af ISS"
post_author:	    Mie Stage
post_date:	    Thu, 26 Feb 2015 09:57:03 +0000
post_site:	    ing.dk 
post_link:	    http://ing.dk/artikel/rusland-bygger-egen-rumstation-med-resterne-af-iss-174406
---
<html><body><div><section class="body"><p>Rusland vil ikke risikere at stå uden mulighed for at få astronauter i rummet. Når Den Internationale Rumstation ISS lukker i 2024, vil russerne derfor have deres egen.</p>
			<p>Planen er, at genbruge eksisterende moduler fra ISS og opnå en rumstation med et allround-laboratorium, et dockingmodul og et energimodul, lød det tirsdag fra det russiske rumagentur Roscosmos.</p>
			<p>Det er nye toner fra russerne, som for under et år siden sagde nej til at være med til at forlænge ISS’ levetid fra 2020 til 2024 pga. konflikten i Ukraine.</p>
			
			<p>Dog var konflikten begrænset, når det kom til rumstationen, hvor Rusland og USA har et stort indbyrdes afhængighedsforhold. Blandt andet er det kun russerne, der i dag kan sende mandskab til stationen.</p>
			<p>I maj sagde den russiske vicepremierminister Dmitry Rogozin således, at de var ’meget bekymrede over at udvikle hightech-projekter med en så upålidelig partner som USA, som politiserer alt’. Det ser dog heller ikke ud til, at USA kommer til at spille nogen videre rolle i forbindelse med den nye rumstation.</p>
			<p>Ifølge <a href="http://www.spacedaily.com/reports/Russia_to_Build_Its_Own_Orbital_Station_After_2024_999.html">spacedaily.com</a> skal rumstationen sikre, at Rusland fortsat kan studere Månen – i første omgang ved hjælp af robotter, men inden 2030 gerne med bemandede missioner. I den forbindelse skal Roscosmos’ bestyrelse mødes i marts for at diskutere udviklingen af rumfartøjer, der kan klare disse opgaver med den nye rumstation som pitstop.</p>
			
		</section></div></body></html>
