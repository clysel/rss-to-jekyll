---
layout:     post
title: 	    "Litteraturredaktøren: Ny pris skal hædre eksperimenterne"
post_author:	    
post_date:	    Thu, 12 Mar 2015 23:17:25 +0100
post_site:	    politiken.dk 
post_link:	    http://politiken.dk/kultur/boger/ECE2584994/litteraturredaktoeren-ny-pris-skal-haedre-eksperimenterne/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Politikens Litteraturpris engagerer mange tusind læsere i afstemningen om, 
hvilket værk der hvert år skal belønnes med æren og 200.000 kr. for sine 
litterære kvaliteter. 
</p><p>
Det er en folkelig kvalitetspris, som de første tre år er gået til Kim Leine, 
Yahya Hassan og Jens Andersen, forfattere, som også huserer på 
bestsellerlisterne. Men der findes masser af andre gode og fremragende 
bøger, som lever et mere stille liv og trods indlysende kvaliteter ikke 
altid får den opmærksomhed og hyldest, de fortjener. 
</p><p>
For også at kunne prise udgivelser, der arbejder nybrydende og 
eksperimenterede i det litterære felt, har vi valgt at supplere vores store 
litteraturpris med en særpris på 50.000 kr., og vi har givet den navn efter 
sidste års mest originale bogværk om sammenhængen mellem litteratur og liv: 
’Frit Flet – Fællesbogen’ (FFF) af Naja Marie Aidt, Line Knutzon og Mette 
Moestrup. 
</p><p>
Sammen med grafisk tilrettelægger Kim Lykke har de skabt et bogværk, som går 
sine helt egne veje, både hvad angår indhold og form, og vi er mægtig glade 
for at have fået lov til at forankre vores nybryderpris i netop dette værk. 
Det skal blive spændende at se, hvilke litterære fletterier og fletværker 
der de kommende år løber med vores nye pris, som finder sin modtager efter 
afstemning på Politikens litteraturredaktion. 
</p><h3>
Latteren er sandhedens instrument 
</h3><p>
FFF, som blev anmeldt her i avisen i sin tid af en overstrømmende Lilian Munk 
Rösing, består af mailkorrespondancer, breve, teaterstykker, festsange, 
essays, sanglege, interviews, spørgeskemaer, poesi og prosa, som blander sig 
med hinanden og handler om alt muligt med forbindelse til køn, frihed og 
fællesskab: Sådan var det at være teenagepige. Sådan så det ud, da jeg var 
gravid kvinde. Sådan er det at være lonely together i andelsforeningen. 
</p><p><b class="ext-link">LÆS ANMELDELSE </b><a class="embeddedlink" href="http://politiken.dk/kultur/boger/ECE2302087/tre-forfatterinder-fletter-haar-og-tekster-i-skoen-symfoni/">Tre forfatterinder fletter 
hår og tekster i skøn symfoni</a></p><div class="art-quote article-box">
<p class="quote"/>
<blockquote>
<p class="quote-txt">
Sådan er det at være lonely together i andelsforeningen. 
</p>
</blockquote>
</div><p>
Fletværket er en af den slags hjertevarme udgivelser, som fra tid til anden 
bliver skabt af folk, der holder nok af hinanden til at turde lade slørene 
falde. Og som har talent og mod til at omsætte erfaringen med at få herpes 
til en sang med fem vers med omkvæd. Eller finde på ’holde på bolle’, en 
sangleg for tyve bistandsklienter, som i en baggård skal kappes om en bold 
med risiko for at få trukket et strafgebyr på 15.000 kr. i deres sociale 
ydelse, hvis de taber. </p><p>
Det er en gammel indsigt, at latteren er sandhedens instrument. Når de mange 
stemmer og tonelejer i FFF virker så inspirerende, er det, fordi humoren 
hele tiden ligger på lur. Hver gang en alvorsperson billedligt talt har 
været oppe på talerstolen, er det tid til sjov igen. Sammen med bindegale 
sanglege og teaterstykker sørger guddommeligt morsomme lister og bekendelser 
for, at køns- og frihedsprojektets alvor får modspil af fjant og fjol. 
Lageret af opbyggelige pinligheder, som igen og igen peger på, at vi alle er 
ens i vores mangel på perfektion, synes uudtømmeligt. 
</p><h3>
Interview med egne børn 
</h3><p>
I et interview bliver en kvindelig kønsforsker spurgt, om man efter hendes 
mening kan tale om kvindeundertrykkelse i Skandinavien. 
</p><p>
»Jeg mener, det i sig selv er undertrykkende at bruge ordet ’kvinde’ i ental«, 
lyder svaret, men hovedindtrykket er, at FFF hejser flaget for en frimodig 
kønsbevidsthed, der først og fremmest retter opmærksomheden mod dem, der 
endnu er på vej, de unge: 
</p><p>
Når I tænker på mig som ung, hvad er så det første, der falder jer ind, 
spørger moderen. »Bræk. Alkohol. Mensespletter. Lidt suppeagtig«, lyder 
svaret. Er du glad for din krop? Søn på 11 år: »Ja. Jeg har det godt i min 
krop, men samtidig ved jeg jo ikke, hvordan det er at være i andre 
menneskers kroppe. Men altså, jeg har det ikke dårligt i min«. 
</p><p>
Søn på 22: »Jeg kan godt lide min krop, men min krop kan ikke lide mig, den 
lytter ikke til mig, det er en psykisk ting, det tager lang tid at lære sin 
krop at kende. Og det er ’kvinde, kend din krop’, men det er ikke ’mand, 
kend din krop’. Du har en tissemand og en ølmave, og du kan spise en masse 
kød, ikke? Det er mandens krop«. Hvordan vil du gerne være, når du bliver 
voksen? Søn på 11: »Jeg vil gerne være ligesom mine tre brødre og min far. 
Og så også Gandhi«. 
</p><p>
Der er også glimrende muligheder for selvudforskning. Tilhører man kategorien 
’den hvide antiracist’, har man således mulighed for at udfylde et 
spørgeskema med hele 82 spørgsmål. Et af dem lyder: »Den hvide antiracist 
søger venskab og kærlighed og kollegiale forbindelser med ikkehvide for at 
blive fri for sin egen skam og skyld?«. Svar ja, nej eller ved ikke? 
</p><h3>
Sexråd i brevkassen 
</h3><p>
Den tykkeste tråd i fletværket udgøres af de forfattere, der udspørges om, 
hvad penge, kærlighed, vold, køn, hud, klasse, begær, latter, alder, sted, 
frihed betyder for deres skrift. Hvad betyder kærlighed for din skrift? 
»Ingenting«, svarer Lars Frost. »Alt«, svarer Olga Ravn. Hvad betyder 
frihed? »Der findes ingen frihed«, svarer Tomas Espedal. Hvad betyder vold 
for din skrift? Vita Andersen: »Som barn har jeg fået tæsk. Det var hån. 
Ydmygelser. Det er stadig inde i kroppen«. 
</p><p>
Camille Clouds ’powerbrevkasse’ sørger for, at de tungnemme får en hånd: »Kære 
Camille, jeg har mistet lysten til sex og får brækfornemmelser, når jeg ser 
nogen kysse hinanden i tv (...) hjælp. Bente Jørgensen, Hillerød. PS: Har 
ikke råd til at tage på sexferie«. »Kære Bente: Vi ved alle sammen, at det 
værste, du kan miste i livet, er lysten til sex. Et liv uden sex er et liv 
uden værdighed. Så jeg vil råde dig til at søge hjælp hurtigst muligt. Enten 
må du tvinge dig selv ind i et samleje med nogen, du kender, eller også må 
du gå til en prostitueret. Jeg fornemmer, at du er fattig, og jeg kan derfor 
regne ud, at du må tage en af de billige (dårlige). Men hvis du i forvejen 
er vant til at købe ind i Aldi, så ved du heller ikke, hvad du går glip af 
(i Irma). Princippet er det samme, selv om kvaliteten er forskellig. 
Camille«. 
</p><p><b class="ext-link">LÆS INTERVIEW </b><a class="embeddedlink" href="http://politiken.dk/magasinet/interview/ECE2297614/line-fik-det-der-hedder-flettetrang/">»Line fik det, der hedder 
flettetrang«</a></p><p>
I al sin glittede lækkerhed ligner FFF en forvokset udgave af Euroman eller 
Eurowoman, men tag ikke fejl. Denne bog laver verden om, og ophavskvinderne 
er ikke blege for at ’interviewe’ oldtidens legendariske lesbiske digter 
Sapho, når vejen til det gode liv skal udpeges: »Giv jer hen til 
inspirationen og lysten og kærligheden«, siger hun. 
</p><p>
FFF er en bog fuld af stemmer, som taler med og imod hinanden. Et litterært 
korværk, der samtidig er en forunderlig blanding af undersøgelse og 
manifest: Ud med skam og skyld og kapgang i alt for små sko og 
identitetsskabeloner uden pasform. Gør dig fri. Spring ud. 
</p><p class=" bl-elem">
’Frit Flet – Fællesbogen’ burde ligge på bordene i nationens venteværelser, på 
jobcentre, hos læger og på socialkontorer. 
</p>	
</div>
</div></body></html>
