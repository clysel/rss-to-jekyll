---
layout:     post
title: 	    "Det store spring"
post_author:	    
post_date:	    Tue, 10 Mar 2015 17:06:55 +0100
post_site:	    politiken.dk 
post_link:	    http://politiken.dk/magasinet/interview/ECE2581671/det-store-spring/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p><i>'Abort er mord, homoseksualitet er perverst', råber en prædikant i Jannik 
Splidsboels premiereaktuelle dokumentar 'Misfits'. Den følger tre 
homoseksuelle teenagere i den stærkt religiøse by Tulsa i Oklahoma, USA. Her 
er der 2.000 kirker til de 400.000 indbyggere og kun et enkelt værested til 
de unge homoer. Men det var heller ikke specielt nemt at springe ud på 
Amager i 1990'erne, fortæller forfatteren Maria Gerhardt, for tænk nu, hvis 
de andre piger troede, at man kiggede på dem efter gymnastiktimen under 
bruseren. Eller at være en ung Stig Elling, den dag mor og far fandt en 
regning fra bøssebaren Pink Club. </i><br/><br/><b class=" bl-elem">Jannik Splidsboel, filminstruktør, 50 år</b></p><p>
Ringkøbing var ikke det sjoveste sted i verden at springe ud. Min familie 
flyttede dertil, da jeg var 11 år. Jeg var i forvejen et lidt flamboyant, 
mærkeligt og københavnsk indslag i byen. Jeg gik i noget andet tøj og hørte 
noget andet musik og blev mobbet. Og det blev ikke bedre af, at jeg som 
teenager skulle undertrykke min seksualitet. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00919/Instrukt_rportr_t_J_919674" data-id="919674" data-imgtype="jpg"/><p>
Jeg tror nærmest altid selv, jeg har vidst, at jeg var homo. Det var lidt 
ligesom, når ens stemme går i overgang. Det skete bare. 
</p><p>
Som 14-årig fortalte jeg det til nogle venner, og der var et par piger, der 
stod helt af. De kunne godt se, at det var forkert af dem at reagere sådan, 
men de syntes, det var ulækkert. 
</p><p>
Jeg begyndte at rejse alene til København som 15-årig. Jeg havde en 
fornemmelse af, at der var mere tolerance. En dag så jeg to mænd på gaden og 
tænkte, at de kunne godt være til mænd. Og så fulgte jeg efter dem. De gik 
ind i en baggård og op ad en smal trappe. Jeg gik med. Og opdagede, at jeg 
var endt på en bar for læderbøsser. Jeg satte mig ned og kvækkede, at jeg 
gerne ville have en øl. Så kom der en meget stor mand med læderkasket og 
sagde: Du er da vist gået galt. Ja, det tror jeg også, sagde jeg, og så 
skyndte jeg mig at løbe igen. 
</p><p>
Så begyndte jeg at gå på Pan og kom ind i ungdomshomokulturen. Og fik en 
fornemmelse af, at der også findes andre, og at jeg ikke var alene. 
</p><p>
Jeg sprang aldrig rigtig ud over for mine forældre. Blandt andet fordi jeg 
havde på fornemmelsen, at det nok ville være et problem blandt nogle af mine 
forældres venner og familie. Jeg var bange for at kaste skam over min 
familie. Det kan sammenlignes lidt med børn, der bliver mobbet. De fortæller 
det meget ofte ikke hjemme, fordi de skammer sig. 
</p><p>
Jeg sagde ikke noget, og de spurgte ikke, og på et tidspunkt flyttede jeg 
hjemmefra. Og så en dag sagde min mor om en af mine venner: ’Han er altså 
virkelig en pæn mand, synes du ikke?’. Så kunne vi ligesom sidde der og dele 
lidt og tale om pæne mænd. Kort tid efter præsenterede jeg dem for en 
kæreste, og der var slet ikke noget problem. <br/></p><p><b>Maria Kjærgaard-Sunesen, teaterinstruktør, 29 år</b>. 
</p><p>
Egentlig tror jeg altid, jeg har vidst, at jeg var til både mænd og kvinder. 
Jeg har været kæreste med flere mænd end kvinder i mit liv. Men nu er jeg 
gift med en kvinde, som er ved at føde vores barn. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00919/Maria_Kj_rgaard-Sun_919660" data-id="919660" data-imgtype="jpg" data-caption="Maria Kjærgaard-Sunesen. Foto: Ditte Valente"/><p>
I gymnasiet oplevede jeg min første dybe forelskelse i en pige. Vi opførte os, 
som om vi var kærester, sov sammen og skrev inderlige kærlighedsbreve til 
hinanden. Jeg havde meget på spil, men jeg tror, det for hende var mere en 
leg, og jeg fik aldrig sagt direkte til hende, at jeg var rigtigt forelsket. 
</p><p>
Jeg talte en masse med mine venner om det. Og de var meget forstående og 
syntes kun, at det var spændende og måske lidt anderledes. Det er faktisk 
det, jeg altid har oplevet. Jeg har ikke følt, at det var et problem, eller 
at det var svært for nogen i min generation at acceptere min seksualitet. 
</p><p>
Jeg sprang ud med en forestilling, der var inspireret af mine følelser for 
hende. Det var, mens jeg stadig gik på gymnasiet i Roskilde, som også var 
mine forældres arbejdsplads. Forestillingen handlede om et kærlighedsforhold 
mellem to kvinder, og jeg både skrev, spillede med i og instruerede den. Så 
sad min mor og far dér blandt publikum og fik den serveret. 
</p><p>
Det var først, efter at jeg havde vist forestillingen til hele Roskilde, at 
jeg talte med mine forældre om det. Min far havde ikke nogen speciel 
reaktion, men min mor blev altså lidt bleg. Hun skulle lige have lidt tid. 
Jeg tror mest, det handlede om, at hun havde svært ved at forstå det. Hun er 
født i begyndelsen af 1940’erne, og hendes reaktion har jeg siden mødt hos 
mange i hendes generation: Hvad så med dit familieliv? Hvad hvis du bliver 
ulykkelig? De homoseksuelle, hun har kendt, har haft det svært. 
</p><p>
Egentlig handler det jo om, at de gerne vil have, jeg også oplever dét, der 
har betydet allermest for dem: At få børn. At få den der familie. Men der 
kan jeg jo bare konstatere: I dag er det <i>ikke</i> enten-eller. Mens vi 
taler sammen, er jeg faktisk på hospitalet med min hustru, som snart skal 
føde. Vi sidder her og skal have et barn. Det er jo helt fantastisk.<br/><br/><b class=" bl-elem">Stig Elling, tidl. salgsdirektør i Star Tours, nu rejseekspert og 
foredragsholder, 67 år</b></p><p>
Jeg har altid været åben over for mine venner og bekendte med, at jeg var 
homoseksuel. Der var jeg ude med det, allerede da jeg var i starten af 
tyverne. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00919/Stig_Elling_919661" data-id="919661" data-imgtype="jpg" data-caption="Stig Elling. Foto: Stine Bidstrup"/><p>
Mine kolleger har jeg også altid fortalt det til. Det gør det også meget 
nemmere, når snakken går om, hvem man skal holde jul med, hvem man har fået 
en eller anden fødselsdagsgave af, eller hvem der nu henter en fra arbejde. 
</p><p>
Til gengæld var jeg meget, meget lukket med det over for mine forældre. Men de 
opdagede det selv, da jeg var i slutningen af tyverne. De fandt en regning 
fra et sted, der hed Pink Club, som lå inde i Åbenrå i København, og det var 
et sted, hvor der kom andre homoseksuelle. Min far spurgte, om jeg kom sådan 
nogle steder, og så sagde jeg: »Ja. Det gør jeg«. 
</p><p>
Det var absolut ikke det, min far havde i tankerne for mig. Han havde regnet 
med, at jeg skulle have en kone, og vi skulle have børn. Han var så absolut 
ikke positivt stemt over for det. Min mor skulle lige sluge pillen, men så 
synes jeg faktisk, hun tog det ret pænt. 
</p><p>
Min far kom aldrig til at acceptere det. Sådan var det. Det skabte en mur 
imellem os. Som blev stående hele livet. 
</p><p>
Jeg har været sammen med min mand Steen i 33 år, men sprang først ud i 
offentligheden for små ti år siden. 
</p><p>
Jeg havde jo gået og ruget med det igennem mange år. Havde nok været lidt 
bange for, at folk ikke brød sig om det, eller at jeg ville skræmme nogle 
kunder væk fra vores butik. Men jeg må indrømme, at jeg er så glad for, at 
vi gjorde det. Og det er ikke for at være hellig – men der mangler også 
nogle rollemodeller. Du ser jo ikke rigtigt nogen erhvervsledere, der går ud 
og siger, at de er homoseksuelle. 
</p><p>
Det eneste, jeg fortryder, er, at jeg ikke sprang ud noget før. Eller at vi 
ikke gjorde det noget før, Steen og jeg. Vi skulle have været ærlige om, at 
vi hører sammen, og vi lever sammen. Også i offentligheden. Vi har jo gået 
og gemt hinanden lidt væk. Og det er altså ikke godt for to mennesker i et 
kærlighedsforhold. Og det er heller ikke godt for dig selv.<br/><br/><b class=" bl-elem">Uffe Elbæk, politisk leder for partiet Alternativet, 60 år</b></p><p>
Egentlig springer du <i>hele tiden</i> ud som homoseksuel. Til jobsamtaler, 
ved middagsselskaber, i lufthavne og hver eneste gang, du har mødt nogle nye 
mennesker og skal fortælle, hvem du er kærester med. Du springer ud 
uafbrudt. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00919/Elb_ks_politiske_pa_919665" data-id="919665" data-imgtype="jpg" data-caption="Uffe Elbæk. Foto: Sebastian Buur Gunvald"/><p>
Helt tilbage fra jeg var teenager, har jeg haft en fascination af mine 
drengevenner. Men jeg levede det ikke ud. Jeg var også helt vildt glad for 
pigerne og blev jo smaskforelsket i begge de kvinder, der er mødre til mine 
sønner. Men i 1986 mødte jeg en mand, der sparkede benene væk under mig. Jeg 
boede sammen med en dejlig kvinde på det tidspunkt. Og det var hårdt for 
hende, at det var en mand. For som hun selv sagde det: Hvis det havde været 
en kvinde, havde hun kunnet tage kampen op. 
</p><p>
Så fulgte nogle år, hvor der var mænd, men der var altså også stadig væk 
kvinderne. Og på et tidspunkt blev det for følelsesmæssigt bøvlet for mig. 
Jeg havde behov for at sige: Når vi gør det hele op, hvor skal jeg så være 
henne? Siden har jeg levet et homoseksuelt liv. 
</p><p>
Min mor var mere bekymret for, at jeg var i gang med at ødelægge noget vigtigt 
– min familie – end over, at det så lige var en mand, jeg havde mødt. Mine 
sønner stod lige foran puberteten, og jeg tænkte selvfølgelig på, om de 
kunne finde ud af det her. Men de er <i>så</i> i orden med det liv, jeg 
har valgt. 
</p><p>
I sidste ende har det meget været mit eget indre følelsesmæssige 
identitetsdrama. Og det er jo, fordi jeg er vokset op i en heteroseksuel 
kultur, hvor man på alle mulige måder bliver fortalt, hvad et lykkeligt liv 
er – og at det er et heteroseksuelt liv.<br/><br/><b class=" bl-elem">Maria Gerhardt, forfatter og dj, 37 år</b></p><p>
Jeg var 13, da jeg fandt ud af, at jeg er lesbisk. Jeg prøvede at tvinge mig 
selv til at tænke lidt på drenge. Og lod, som om jeg var forelsket i en 
væsentlig ældre dreng ovre i ungdomsklubben. Så når folk spurgte, kunne jeg 
bare sige: Det er, fordi jeg er forelsket i ham, og ham kan jeg jo ikke få. 
Det var smart. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00919/Maria_Gerherdt_919663" data-id="919663" data-imgtype="jpg" data-caption="Maria Gerhardt. Foto: Jacob Ehrbahn"/><p>
Jeg så Sharon Stone og Madonna i fjernsynet og syntes, de var flotte. Det var 
sådan nogle lidt håndfaste typer, og jeg var selv meget genert. Så det var 
nogen, hvor man sådan kunne forestille sig, at de måske kunne starte. 
</p><p>
Jeg var 15, da jeg fortalte det til mine forældre. Det kom ikke bag på dem, de 
er sådan meget pædagogforstående. Og jeg tror også, de havde opdaget det. 
Jeg spillede fodbold på eliteplan som barn, klippede mine rottehaler, og i 
halvandet år adlød jeg kun under navnet Jakob. En af mine mors veninder 
havde en søn, der hed Jakob, som havde sovet hjemme hos mig. Og så havde han 
glemt sine underbukser. Og dem havde jeg så stjålet og gik med dem. 
</p><p>
Det var ikke så sjovt i forhold til mine øvrige omgivelser. Jeg gik i 1. g og 
var forelsket i en pige. Det fortalte jeg hende, og det kunne hun slet ikke 
kapere. Jeg kunne ikke lide at gå til gymnastik. Jeg var bange for, at de 
andre piger troede, at jeg kiggede på dem, når vi gik i bad. Så jeg lod være 
med at gå i bad. 
</p><p>
Det var før internettet, og jeg følte mig meget alene. Min mormor sprang ud 
sent i livet som lesbisk. Jeg kan huske, at der kom nogle damer fra Lesbisk 
Bevægelse hjemme hos hende. Og at min far lavede sjov med det og sagde: »Nu 
skal vi ind til mormors mænd«. Jeg kendte ikke andre. I offentligheden var 
der Anja Andersen og Anne Linnet, men ingen af dem ville sige ordet lesbisk. 
Så der var ikke nogen. 
</p><p>
Jeg smuglede Pan-blade med hjem fra tøjbutikken Roger og forsøgte at opsøge 
nogle homomiljøer. Men jeg gik op i politik og musik, og jeg synes, det var 
kikset kun at være sammen med folk, fordi man har en seksuel fællesnævner. 
Og der blev også spillet dårlig musik på de der barer. 
</p><p>
I det autonome miljø og på venstrefløjen var der heller ingen dengang. Det var 
først, da jeg blev headhuntet til en lesbisk politisk gruppe som 18-årig, at 
det begyndte at give mening. Det var sådan, jeg havde drømt om, at det 
skulle være. At det var politisk. At man havde noget andet til fælles end 
sin seksualitet. 
</p><p>
Der er sket meget siden. Og det er blevet nemmere. Men når man går til 
konfirmation i provinsen, er der stadig nogen, der kan finde på at sige: Er 
det så dig, der er manden?<br/><br/><b class=" bl-elem">Rufus Gifford, 40 år, USA’s ambassadør i Danmark</b></p><p>
Jeg blev tidligt klar over, at jeg var tiltrukket af mænd, men definerede slet 
ikke mig selv som homoseksuel. For jeg er vokset op i en lille konservativ 
by uden for Boston i en tid, hvor der ikke var andre homoseksuelle 
forbilleder end Boy George. Og han var ikke engang ude af skabet. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00919/Rufus_Gifford_919664" data-id="919664" data-imgtype="jpg" data-caption="Rufus Gifford. Foto: Lars Krabbe"/><p>
Jeg havde mange pige-kærester men vidste, at det ikke var rigtigt for mig. 
Først da jeg var 18 år og kom på college, forstod jeg, at det her ikke var 
noget, jeg kunne løbe fra. Jeg vidste, at jeg var homoseksuel, jeg turde 
bare ikke fortælle det til min omverden. Og de folk jeg var tættest på, min 
familie, var også de mest skræmmende mennesker at skulle betro sig til. Jeg 
isolerede mig, distancerede mig fra mine venner og var bare trist hele 
tiden. 
</p><p>
Den første, der fandt ud af det, var min værelseskammerat. En aften sagde han, 
at han var godt klar over, hvad der foregik inde i mig. Og at han havde det 
lige sådan selv. Det var som om, hele min verden forandrede sig i det 
øjeblik. Fra at være det mest ensomme menneske i verden, havde jeg pludselig 
en ven. Jeg havde brugt 18 år på at bygge et skjold op omkring mig for at 
skjule, hvem jeg virkelig var. Når det skjold ryger, er det det mest 
befriende i verden samtidig med, at du føler dig ekstremt sårbar. 
</p><p>
Nogle måneder senere var jeg i praktik på et filmselskab i Los Angeles. Min 
mor og min lillesøster kom for at besøge mig, og en dag ville min mor vaske 
mit tøj, mens jeg var på arbejde, så jeg gav hende nøglerne til min 
lejlighed. Hun åbnede min notesbog, der lå på køkkenbordet, hvor der stod: 
’Jeg ville ønske at hele verden vidste, hvordan det er at være homoseksuel’. 
</p><p>
Det rystede virkelig hendes verden. Mine forældre havde et ret begrænset 
verdenssyn. For dem var der én måde i verden at blive lykkelig på. Det var 
at blive gift, flytte til forstæderne og få børn. Og pludselig faldt alt det 
jo på gulvet. 
</p><p>
Hun konfronterede mig med det samme aften og var meget ked af det, fordi hun 
følte, at hun havde svigtet mig. Hun havde skabt et varmt og kærligt hjem 
for mig og mine tre søskende, og det var hårdt for hende at indse, at jeg 
hele tiden havde følt mig isoleret. 
</p><p>
Min far begyndte at læse alle bøger om homoseksualitet. Og satte sig også ind 
i Kinsey-skalaen, der er en talmæssig fremstilling af en persons seksuelle 
orientering fra 0-6. Og så fløj han til LA for at fortælle mig, at jeg 
faktisk ikke var homo. Han var selv nummer 0 på skalaen, altså 100 procent 
heteroseksuel. Og mente at jeg måske var nummer to eller tre. Men i hvert 
fald ikke en 6’er. Jeg sad bare og svedte og følte mig skidt tilpas. Så 
pegede han på en kvinde, der gik forbi på gaden og sagde: ’Synes du ikke, 
hun er smuk?’. Og jeg trak bare på skuldrene og sagde ’sikkert’. I det 
øjeblik indså han, at jeg var anderledes end ham. 
</p><p>
Når du springer ud, er du sikker på, at dine forældre holder op med at elske 
dig. Både mine søskende og mine forældre gik i terapi. Dengang troede de, 
jeg ville klæde mig ud som drag og dø af aids. 
</p><p>
Vi havde nogle diskussioner om, hvorvidt det var nødvendigt at fortælle mine 
bedsteforældre det. De var gamle, og behøvede man virkelig det, og ville de 
så kunne lide mig mindre end de andre. Men jeg havde det bare sådan: Hvis I 
ikke kan fortælle jeres forældre, hvem jeg er, så vil jeg ikke være en del 
af det her. Så de fik det også at vide. 
</p><p>
Ordet ’bøsse’ (faggot) blev brugt i mit barndomshjem som en standard 
fornærmelse. I dag ville de ikke drømme om at bruge det, men det var en 
anden tid. I dag synes mine forældre, at det, at jeg blev homoseksuel, er 
det bedste, der er sket for dem. For indtil da levede de et lykkeligt men 
også meget begrænset forstadsliv. Da jeg sprang ud, blev de involveret i 
forskellige bevægelser og var med til at starte en støttegruppe for andre 
forældre til homoseksuelle. Det har udvidet deres liv og deres perspektiv på 
verden. <br/><br/><b class=" bl-elem">Thomas Korsgaard, skribent, 20 år </b></p><p>
I børnehaven spurgte jeg en pædagog om to drenge godt kunne være kærester, og 
så svarede hun nej. Den samtale tog jeg med mig, og alt, hvad der mindede om 
kærlighed og knalderi, var noget, jeg pakkede væk, indtil jeg blev 15-16 år. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00919/_____Intet_navn_____919667" data-id="919667" data-imgtype="jpg" data-caption="Thomas Korsgaard."/><p>
Da jeg var 15 år, sad jeg i et Arriva-tog på vej til Aarhus sammen med min 
barndomsveninde Lærke. Vi boede begge i Højslev lidt uden for Skive. Der var 
en fyr med blåt hår og ring i næsen, der lige var sprunget ud, som også var 
med toget. Da han stod af, talte vi om, at han var homo. Og så fløj det bare 
ud af min mund: »Det tror jeg også, jeg er, men du må ikke sige det til 
nogen«. 
</p><p>
Så havde vi det som en hemmelighed i lang tid. Det var rigtig besværligt. Også 
for Lærke, for det blev også lidt hendes hemmelighed. 
</p><p>
Jeg turde virkelig ikke sige det til andre. Jeg troede, at alt ville ramle 
sammen, hvis jeg blev bøssen i det lille samfund. I stedet begyndte jeg at 
høre rigtig meget Lady Gaga, affarvede mit hår og gik med ørering. Så kunne 
det være, at folk selv lagde mærke til det og måske begyndte at spørge. 
</p><p>
Jeg sad i det lille provinshul, og vidste ikke rigtig, hvordan jeg skulle 
komme videre med det. Da jeg var 16 år, begyndte jeg at tage på ture til 
København og gå på bøssebarer og feste. 
</p><p>
Når du bor i en lille by , skal der ikke mange fejltrin til, før du bliver 
stemplet eller fordømt. Min familie havde mange problemer i forvejen og var 
lidt den kontroversielle familie i byen, som alle talte om. Min mor er en 
rapkæftet dame, der ikke var bange for at sige autoriteter i mod, og det 
blev lidt en byrde med årene. Hvis de så også skulle have en dreng, der var 
homo, var det måske lige i overkanten. 
</p><p>
Da jeg var 17 år, flyttede jeg til København. Jeg havde sådan en storby-drøm 
og ville gerne skrive. Underbevidst havde det nok også med min seksualitet 
at gøre. Jeg følte, at jeg var bagud, så da jeg kom til København begyndte 
jeg at overkompensere. Der var en periode, hvor jeg datede tre forskellige 
om ugen bare for at møde en masse homoer og se miljøet lidt an. Det var ret 
tarveligt. 
</p><p>
Jeg turde stadig ikke selv sige det til mine forældre, så jeg sendte en sms. 
Min mor svarede:’Det er fint at høre, så er det derfor, du har været lidt 
underlig. Vi tager på stranden i dag., håber du hygger dig’. Det betød intet 
i deres øjne . 
</p><p>
Min fars familie er en ret konservativ og bondsk familie. En af mine fars 
brødre blev ved med at spørge i nogle år efter, om det nu også var rigtigt. 
Jeg har været meget aktiv politisk og lavet demonstrationer på havnen, så 
han tænkte, at det her måske bare var endnu et statement. 
</p><p>
Der var en kort periode, hvor det var en meget stor del af min identitet. Nu 
er jeg blevet lidt træt af hele tiden at gå og springe ud, hver gang jeg er 
i en ny sammenhæng. Det med at springe ud var måske mest noget, jeg gjorde 
overfor mig selv. Nu er det bare en del af mig. Det er ikke længere en side, 
jeg skal lære at kende. 
</p><p class=" bl-elem"><i class=" bl-elem">Publiceret 10. marts 2015</i></p>	
</div>
</div></body></html>
