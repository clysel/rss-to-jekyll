---
layout:     post
title: 	    "Da alt blev forandret. Og intet forandret"
post_author:	    
post_date:	    Fri, 20 Mar 2015 15:27:15 +0100
post_site:	    politiken.dk 
post_link:	    http://politiken.dk/magasinet/interview/ECE2595467/da-alt-blev-forandret-og-intet-forandret/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
»Når jeg som dreng gik på gaden, og en hvid kom gående forbi mig, skete det 
ofte, at han eller hun sagde »Flyt dig, nigger«. Som sort sagde du 
ingenting. Du ignorerede det for ikke at komme i problemer. Og så ventede du 
til, at du var et sted, hvor du åbent kunne bearbejde det«, husker 85-årige 
Frederick Douglass Reese. 
</p><p>
Han blev født i Selma i 1929 en lille amerikansk sydstatsflække, der ligger 
ved Alabama Rivers mudrede bred i den sydvestlige del af delstaten Alabama. 
Her har han levet hele sit liv. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00922/_____Intet_navn_____922544" data-id="922544" data-imgtype="jpg" data-caption="Frederic Reese - 85 år og stadig i gang. Foto: Eddie Michel Azoulay"/><p>
Reese er såkaldt Senior Pastor i baptistkirken Ebenezer Missionary Baptist 
Church, hvor han i 50 år var fuldtidspræst, indtil han for nogle år siden 
skruede lidt ned for sine aktiviteter. Men også kun lidt. For to-tre gange 
om måneden kan man stadig møde op til søndagsgudstjeneste og høre ham 
forkynde sin gospel. 
</p><p>
Selvom det langtfra er alle kirkebænkene, der er fyldt op, så kender alle i 
Selma alligevel Dr. Reese, som de fleste her bare kalder ham. Doktor-titlen 
stammer fra den æresdoktorgrad, han for mange år siden blev tildelt af det 
lokale universitet. Faktisk er han så kendt og respekteret i byen, at man 
også har opkaldt en vej efter ham. I 2013 omdøbte man Legrande Street til 
Dr. F. D. Reese Street. Årsagerne er mange – blandt andet at han i alle 
årene, ved siden af præstegerningen, også var en fremtrædende underviser og 
rektor på flere læreranstalter i Selma og resten af regionen. 
</p><p>
Men mest af alt kender, respekterer og hylder man ham for noget, der går helt 
tilbage til de turbulente år i 1960'erne. En tid med lynchninger, 
politihunde, kølleslag, vandkanoner, brandbomber og politiske snigmord. I 
1965 indtog Reese en lederrolle i Selma, og han fik betydning for hele den 
amerikanske borgerrettighedskamp. Sammen med lederen af 
borgerrettighedsbevægelsen, Martin Luther King Jr., formåede han at gøre 
Selma til centrum for en række dramatiske begivenheder, som for evigt skulle 
forandre det politiske og kulturelle landskab i USA. 
</p><p>
Trods sin høje alder er Frederick D. Reese stadig både åndsfrisk og rørig. Vi 
har sat os i en lavloftet tilbygning til hans kirke. Her ligger hans kontor, 
hvor han stort set dagligt er i gang med et eller andet, der har med sognet 
at gøre. I det smalle kontor er der lige præcis plads til en klapstol til 
gæster foran hans tunge mahogniskrivebord. Reese selv sidder i en stor 
direktør-kontorstol, betrukket med sortbrunt imiteret læder. Bag ham står en 
lille reol med bøger og personlige effekter – en Obama-kasket blandt andet. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00922/_____Intet_navn_____922542" data-id="922542" data-imgtype="jpg" data-caption="Frederick Reese i sit kontor i Ebenezer Missionary Baptist Church. Foto: Eddie Michel Azoulay"/><p>
Persiennerne er trukket for vinduet. I loftet hænger to lysstofrør, der kaster 
et let blåligt og koldt skær ned over os. 
</p><p>
En aircondition går i gang med en insisterende larm, der næsten overdøver 
pastorens blide stemme og drevne sydstatsaccent. 
</p><p>
»Hvis jeg eksempelvis skulle ind i en forretning og handle for min mor, skulle 
jeg vente på at de hvide kunder var ekspederet. Dengang var det kun få 
forretninger, der var ejet af sorte – de hvide ejede stort set alle 
forretninger«, fortæller Reese. 
</p><p>
»Lidt nede ad gaden lå en købmandsforretning, der solgte mange af de 
dagligvarer vi havde brug for, og selv om vi var gode faste kunder, måtte vi 
vente … og modtage andenrangs service. Om og om igen oplevede jeg, at der 
blev talt ned til mig. Man gjorde sig ikke engang den ulejlighed at tale 
direkte til mig: »Har du set ham den nigger«, kunne en kunde i forretningen 
eksempelvis sige til en anden kunde – og så nidstirrede de mig. Det var 
svært at forstå, fordi jeg følte mig som alle andre … lige bortset fra at 
jeg ikke havde samme hudfarve som dem. Den slags oplevelser voksede i mig … 
hele tiden«. 
</p><p>
Som sangeren, og borgerrettighedsaktivisten, Nina Simone udtrykker det på 
nummeret 'Backlash Blues': 
</p><p><i class=" bl-elem">You give me second-class houses / And second-class schools / Do you think 
that all colored folks / Are just second-class fools? </i></p><p>
»Mange gik i årevis og holdt det inde uden at bearbejde det eller reagere på 
det. Det handlede udelukkende om at få plantet den følelse i os, at vi var 
laverestående. At vi var andenrangs-borgere. Der var en talemåde dengang, 
som lød: <i>If you’re white you're all right, but if you're black, Get 
back!</i>«, smågriner pastor Reese og ryster på hovedet. 
</p><p>
»Jeg havde hele tiden følelsen af, at det, der foregik, var forkert. Selv da 
jeg gik i de mindste klasser i grundskolen, fornemmede jeg diskrimineringen. 
For skolerne var decideret opdelt i ’sorte skoler’ og ’hvide skoler’. Som 
sort gik du i en skole, hvor der kun var sorte, og i den anden ende af byen 
gik de hvide børn i ’hvide skoler’«, forklarer Reese. 
</p><p>
»Derhjemme hørte jeg ikke de voksne tale om de nedgørende tilstande, vi levede 
under, men i kirken … vores pastor var resolut i sin retorik. Han prædikede 
om lige rettigheder og for, at vi skulle bevæge os fremad i samfundet og 
gribe de muligheder, livet gav os alle. De prædikener voksede også indeni 
mig og nærede min følelse af, at fordi min hudfarve var en anden, var jeg 
ikke mindre værd end et andet menneske. Jeg blev skolet i lærdommen om ikke 
at skele til hudfarve. Og at det er et menneskes karakter og ikke dets 
hudfarve, der skal afgøre, hvilket menneske den enkelte er«. 
</p><h3>
Jeg havde et ansvar 
</h3><p>
Pastorens ord ramte Frederick D. Reese direkte i hjertet. Og frustrationen 
over ulighederne voksede. 
</p><p>
»Det blev hele afsættet for mit liv videre i tilværelsen … fra gymnasiet, 
videre til universitetet og fra universitetet ind i mit voksenliv. Jeg svor 
overfor mig selv, at jeg ville udfordre denne tilstand, som var realiteten i 
Selma. Og overalt omkring os. Jeg følte, jeg havde et ansvar. At lade alle 
vide, at diskrimination på baggrund af hudfarve var forkert. At jeg ville 
gøre alt, hvad jeg kunne for at sikre, at ingen mennesker skulle ligge under 
for noget eller nogen. Ikke være nogens tjener. At vi ikke var andenrangs 
borgere! Men, at vi skulle have den samme frihed, samme ret til uddannelse, 
jobmuligheder, retssikkerhed og retten til at stemme som de hvide her i 
Selma. Jeg ville have, at vi alle skulle være ligestillede – såvel mentalt 
og åndeligt som fysisk. Jeg ville ikke acceptere andet end integration … på 
alle planer. Hvad enten det var i skoler, på kontorer, i byen eller i 
købmandsforretninger, så skulle alle i byen tildeles alle de samme 
muligheder og velsignelser i livet, som eksisterede i denne by. Jeg ville 
eliminere opfattelsen af farve som værende det, der bestemte om et menneske 
fik muligheden for at blive accepteret eller afvist her i livet. Så allerede 
i mine teenageår prøvede jeg at påvirke og overtale de jævnaldrende, jeg var 
vokset op med, til, at vi sammen gjorde noget«. 
</p><p>
Det er svært ikke at blive revet med, når pastor Reese taler. Man rammes af 
hans passion og evne til at hypnotisere med sin følelsesladede, men 
alligevel konfronterende talestrøm. Det er ikke svært at forstå, hvorfor han 
er kendt af alle i byen. Hvorfor hans stemme ikke kun forblev ’fyld’ i en 
kirke i Selma, men at den blev en stemme i den amerikanske 
borgerrettighedskamp. At den kom til at symbolisere frigørelse og 
fremskridt. Det, han forkynder, er den slags, der får verdener til at synge. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00922/_____Intet_navn_____922545" data-id="922545" data-imgtype="jpg" data-caption="Selv om Frederic Reese for længst er pensioneret, prædiker han stadig to-tre gange om måneden i sin gamle kirke. Foto: Eddie Michel Azoulay"/><p>
Allerede, mens han var i begyndelsen af tyverne, begyndte Reese at omsætte 
sine tanker til handling. For ham var det primære omdrejningspunkt kampen 
for, at sorte fik stemmeret – at få de sorte til at forstå, at de skulle 
deltage i den politiske proces og være en del af den. 
</p><h3>
Invitationen 
</h3><p>
I 1964 arbejdede Frederick D. Reese som lærer på den lokale Hudson High 
School, hvor hans kolleger i byen havde gjort ham til leder af Selmas 
lærerorganisation. Den lokale borgerrettighedsbevægelse havde desuden 
udnævnt ham til formand for Dallas County Vælgerforening. Siden 1962 havde 
Reese fulgt de aktioner, der foregik i og omkring Selma. Særligt aktionen 7. 
oktober 1963 - dagen der blev kendt som 'Freedom Day'. 
</p><p>
Her stillede omkring 350 sorte sig op i en lang kø foran retsbygningen, Dallas 
County Courthouse, for at lade sig registrere for at kunne stemme. Men for 
at forpurre aktionen forhalede de kommunale embedsmænd sagsbehandlingen ved 
bevidst at arbejde overdrevent langsomt. På et tidspunkt gik de endda til 
frokostpause … i to timer. Derfor lykkedes det kun få af de fremmødte at 
blive registrerede. Protesten blev alligevel betragtet som en kæmpesejr af 
fortalerne for borgerrettigheder. 
</p><p>
»Det handlede om, at ramme dem der havde magten. For de frygtede at miste 
deres magt og positioner«, forklarer doktor Reese. 
</p><p>
Frygten, der senere skulle vise sig at være velbegrundet, var så stor, at en 
lokal dommer forbød offentlige sammenstimlen med tre eller flere personer 
samt at diskutere borgerrettigheder og vælgerregistrering i Selma. 
</p><p>
Nyheden om aktionen nåede via lokale Selma-medlemmer af SCLC (Southern 
Christian Leadership Conference) til Dr. Martin Luther King Jr., som 
besluttede sig for at udnytte dette momentum. 
</p><p>
»Men Dr. King og hans folk fra SCLC ville ikke komme til Selma uden en 
officiel invitation. Den skulle komme fra os. Målet var at sætte gang i en 
række aktioner og forsøg på vælgerregistrering i Selma og Dallas County«, 
siger Reese, der blev udset til at være den, der skrev invitationen til 
Martin Luther King. 
</p><p>
»På vegne af vælgerforeningen skrev jeg til Dr. King i Atlanta og inviterede 
ham og SCLC til at komme og hjælpe os med at lede og organisere Selmas 
protester i kampen for retten til stemme«, fortæller Reese om brevet, der 
skulle indskrive Selma i de amerikanske historiebøger. 
</p><p>
1965 var kun to dage gammel, da King og hans stab ankom til kirken Brown 
Chapel Church i Selma. Her mødes de med lokale aktivister og Dallas County 
Vælgerforening, anført af Reese. Omkring 700 mødte op – på trods af 
forbuddet om at forsamles. 
</p><p>
»Det var første gange jeg mødte Dr. King. Hurtigt fandt vi ud af, at vi på 
flere måder havde meget tilfælles. Lige fra at vi tænkte ens til det faktum, 
at vi var lige gamle«, siger Frederick Reese og smiler. 
</p><p>
»Vi udvekslede idéer om, hvad vi ville, og hvordan vi ville gøre det. I løbet 
af de får år vi nåede at kende hinanden, var vi optaget af at være i dialog. 
Der var en gensidig følelse af kammeratskab imellem os. For han var jo dybt 
engageret i kampen og … ja, jeg var dybt engageret i kampen her i Selma. Vi 
inspirerede hinanden. Det tør jeg godt sige … at jeg også inspirerede ham. 
Den måde jeg kæmpede for sagen på her i Selma … det gjorde jo mig til et 
aktiv i hans overordnede kamp og måde at få sit budskab igennem på«. 
</p><p>
King udså sig Selma som hele afsættet for sin kampagne for stemmeret. Ikke 
mindst på grund af Jim Clark, den lokale hvide sherif i Selma. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00922/Selma_50th_Photo_Pa_922321" data-id="922321" data-imgtype="jpg" data-caption="Martin Luther King og andre mødedeltagere synger 'We Shall Overcome' i en kirke i Selma 9. marts 1965. Foto: AP Photo"/><p>
Han var kendt som en skinger tilhænger af raceadskillelse, der nægtede at gå 
på kompromis med sorte aktivister, ligesom han var berygtet for sin 
brutalitet. King var sikker på, at Clarks afstumpethed kunne føre til hvad 
som helst, særligt vold. Og vold kunne ’gavne’ sagen, fordi det ville 
tiltrække sig opmærksomhed i medierne og hos magthaverne i Washington. King 
fik ret. Inden der var gået to måneder, var Jim Clark blevet et 
landsdækkende symbol på Sydens hvides uforsonlige had. 
</p><h3>
Skæbneåret 
</h3><p>
Dette hvide, bitre had blev yderligere forstærket 14. Januar 1965. Pastor 
Reese, der kort forinden var fyldt 36 år, så George C. Wallace, Alabamas 
genvalgte guvernør, tone frem på tv for at holde sin indsættelsestale i 
Montgomery. Han stod for foden af marmortrappen til regeringsbygningen, 
Alabama State Capitol. Den samme bygning, som under den amerikanske 
borgerkrig var det første hovedsæde for Amerikas Konfødererede Stater – det 
forbund af stater, der var trådt ud af Amerikas Forenede Stater. 
</p><p>
Stående på det sted, hvor Jefferson Davis stod i 1861 og blev taget i ed som 
Konføderationens præsident, og hvor han erklærede sydstaternes uafhængighed, 
udtalte Wallace de chokerende ord: 
</p><p>
»På vegne af de største mennesker, der nogensinde har betrådt denne jord, 
trækker jeg grænsen i støvet og kaster handsken for fødderne af tyranniet 
(forbundsregeringen i Washington, red.) og siger: Raceadskillelse nu, 
raceadskillelse i morgen og raceadskillelse for altid«. 
</p><p>
Ordene gjorde kun Frederick D. Reese mere målrettet. 
</p><p>
»Jeg var leder af en bevægelse, og som leder dengang var der bare visse ting, 
du kunne forvente ville ske med dig eller for dig. Sådan var det for de 
sorte i almindelighed. Når Gud i dig har plantet et bud om lighed for alle 
mennesker, så glemmer man selvet. Derfor var jeg – os alle – klar til at 
give vores liv for at lade disse hvide magthavere vide, at vi ikke havde 
tænkt os at stoppe den ikke-voldelige kamp, før vi blev registrerede 
vælgere. Jeg blev bare nødt til at blive ved«, understreger Reese, der nu 
for alvor mærkede, hvad det betød at stå i forreste geled. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00922/Selma_50th_Photo_Ga_922322" data-id="922322" data-imgtype="jpg"/><p/><hr class="img-placeholder" data-classname="inline-img" data-src="http://multimedia.pol.dk/archive/00922/Selma_50th_Photo_Pa_922326" data-id="922326" data-imgtype="jpg" data-caption="Politiet tog stadigt mere voldsomme metoder i brug i Selma i midten af marts 1965. Billederne er fra henholdsvis 13. (øverst) og 16. marts. Foto: Perry Aycock/AP Photo"/><p>
Flere gange i løbet af 1965 og i årerne derpå var han ude for, at der blev 
kastet molotovcocktails mod hans hus, ligesom han et par gange også blev 
fyret på grund af sin aktivisme. 
</p><p>
»Jeg er også blevet truet på livet mange gange. Men jeg holdt det altid for 
mig selv. I al fald overfor min hustru, børn og nærmeste familie. Det var 
ikke noget, jeg delte med dem. Jeg tror, min mor var urolig for mig, men hun 
sagde aldrig noget. Det eneste, jeg sagde, hvis hun spurgte ind til det, 
var, at hun skulle bede for mig«, fortæller Reese og åbner en skuffe i sit 
skrivebord og finder et billede frem. 
</p><p>
»Her er et foto, hvor sherif Clark skubber mig med sin politistav«, siger han. 
»Han var en ondsindet mand«. 
</p><p>
Billedet er taget 22. januar 1965 i forbindelse med den første aktion, Reese 
selv organiserede. En aktion, som skulle vise sig at løfte 
borgerrettighederne, bevægelsen og kampen til et nyt niveau. Ligesom den 
løftede ham selv over i den amerikanske borgerrettighedshistorie. 
</p><p>
Aktionen, der blev kendt som 'The Teachers March', blev til, fordi han som 
leder for Selmas Lærerorganisation opfordrede og opildnede sine 
lærerkolleger til at gøre kravet om retten til at stemme til deres sag. 
</p><p>
Næsten hver eneste sorte lærer i Selma – 110 personer – bakkede ham op. Alle 
stillede de sig bag ham, i én lang række, da han gik forrest i en march til 
retsbygningen Dallas County Courthouse. 
</p><p>
»Sherif Clark, hans betjente og et opbud af hvide civile medløbere stod for 
foden af retsbygningen. Han kommanderede, at vi skulle fjerne os fra 
trappetrinene, der førte op til indgangen. »Hvis I ikke selv vil flytte jer, 
så flytter jeg jer«, sagde han. Og det gjorde han. Med sin store 
træknippel«, husker Reese, der sammen med sine lærerkolleger blev skubbet 
ned ad trapperne tre gange. 
</p><p>
Lærerne forlod retsbygningen og marcherede tilbage til Brown Chapel Church, 
der på dette tidspunkt var blevet en art hovedkvarter for Selmas 
borgerrettighedskamp. Her fik de nærmest en heltemodtagelse. For denne 
vandring var uden fortilfælde i borgerrettighedskampen, hvilket Martin 
Luther King bemærkede dagen efter i et telegram til Reese: 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00922/_____Intet_navn_____922421" data-id="922421" data-imgtype="jpg" data-caption="Telegrammet fra Martin Luther King til Frederick Reese. Foto: The Martin Luther King, Jr. Center for Nonviolent Social Change"/><p>
»Jeg er styrket i hjertet og i mit arbejde som følge af din aktion i går. Den 
protest, som lærerne i Dallas County gennemførte, har båret os mange mil ned 
ad protestens vej mod uretfærdigheder og på samme tid op ad vejen til 'Det 
Store Samfund'. Vigtigst er dog, at du har gjort en ofte fremsat beskyldning 
til skamme: at lærerne som professionel gruppe er bange for at bekæmpe 
uretfærdighed. Folk over hele landet har i dag rejst sig for at applaudere 
jeres aktion. Jeg takker og lykønsker dig. Martin Luther King, Jr.«
</p><p>
På grund af lærernes march, og deres indflydelse i lokalsamfundet, begyndte 
andre grupper nu at marchere med dem. Blandt andet ved aktioner, der igen 
førte tilbage til foran retsbygningen i Dallas County, hvor også Dr. King 
deltog. Her stod de med skilte, hvor parolerne blandt andet lød 'Én mand, én 
stemme', 'Lad mit folk stemme' og 'Dallas County’s neger-borgere vil 
registrere sig og stemme'. Det førte et par gange til mindre håndgemæng, 
skubberi og arme der blev vredet om af Clark og hans folk, men ikke noget 
alvorligere end det. Men man begyndte at anholde flere af demonstranterne. 
En af gangene blev King anholdt og nægtede at lade sig løslade mod kaution. 
</p><p>
Det skete også, at King og Reese blev fængslet samtidig. 
</p><p>
»Hvor mange gange husker jeg ikke, men én af gangene delte vi fængselscelle«. 
</p><p>
I begyndelsen af februar ankom også Malcolm X til Selma. Stående overfor de 
mange fremmødte i Brown Chapel Church undlod han at berøre de 
uoverensstemmelser, han havde haft med King. Ideologisk var Malcolm X nemlig 
modstander af den ikke-voldelige tilgang, som kendetegnede 
borgerrettighedsbevægelsen. 
</p><p>
Modsætning mellem de to retninger kom særlig til udtryk i slumområderne i de 
store nordlige stater. Kun få år senere kom det til voldsomme raceoptøjer i 
byer som Newark, Detroit og ude vestpå i Los Angeles-bydelen Watts. For 
mange hvide (og mange sorte) fremstod Malcolm X som racist, voldsforkynder 
og et hævngerrigt modstykke til King, som han mente var for blødsøden. 
</p><p>
Malcolm X mente også, at USA’s sorte havde krav på deres egen stat, så de 
kunne frigøre sig fra »de hvide djævles undertrykkelse«, som han sagde. 
»Hvid vold skal bekæmpes med sort vold«. 
</p><p>
Og da præsident John F. Kennedy godt to år forinden, i 1963, var blevet 
snigmyrdet, var hans eneste kommentar: »Han fik, som han havde fortjent«. 
</p><p>
Daværende præsident Lyndon B. Johnson så på dette tidspunkt skriften på 
væggen. Samme dag, som Malcolm X talte i Selma, fremsatte han – for første 
gang siden Retten Til At Stemme-kampagnen var indledt – en udtalelse, hvori 
han bakkede op om Selma-kampagnen. Og få dage senere opfordrede han 
Kongressen til at vedtage en lov om stemmeret. 
</p><p>
Men guvernør Wallace fortsatte ufortrødent med at undertrykke processen. Han 
forbød blandt andet aften-demonstrationer i byerne Selma og Marion og 
udkommanderede Alabamas statspoliti til at opretholde forbuddet. 
</p><p>
Om aftenen 18. februar gik det galt. Alabamas statspoliti havde sluttet sig 
til det lokale politi for at opløse en aften-march i Marion. I den 
efterfølgende konfrontation med demonstranterne skød en statsbetjent den 
26-årige Jimmie Lee Jackson, da han forsøgte at beskytte sin mor mod 
knippelslag fra en betjent. 
</p><p>
Jackson, der døde otte dage senere, blev borgerrettighedsbevægelsens første 
martyr i stemmerets-kampagnen. Og det var denne hændelse, der førte til den 
store march fra Selma til Montgomery. 
</p><h3>
Den blodige søndag 
</h3><p>
The Edmund Pettus Bridge er en 76 meter lang jernbro, bygget i 1940, der fører 
ud af Selma og over Alambama River til Hovedvej 80. I 1965 var det en bro 
som så mange andre over den 72 kilometer lange flod. Og for Selmas sorte 
indbyggere var den i særdeleshed ikke noget særligt. Broen er nemlig opkaldt 
efter Edmund Pettus, der udover at være general i sydstatshæren under 
borgerkrigen og derefter Alabamas senator, var leder af Ku Klux Klan i 
Alabama. Men søndag 7. Marts 1965 skulle broen få en central betydning i det 
sorte USA's selvbevidsthed. 
</p><p>
Efter Martin Luther King havde annonceret marchen fra Selma til Montgomery var 
det åbenlyst, at man skulle passere hen over Edmund Pettus-broen for at 
komme ud på Hovedvej 80, der fører til hovedstaden i Montgomery. Her var det 
planen, at King skulle holde en tale for foden af regeringsbygningen Alabama 
State Capitol og derefter, på vegne af de demonstrerende, aflevere en 
protest til guvernør Wallace. Hverken King, Reese eller nogen anden i 
Borgerrettighedsbevægelsen anede, at broen skulle komme til at spille en 
afgørende rolle. 
</p><p>
King var på dette tidspunkt i Atlanta, så det blev besluttet, at Hosea 
Williams fra SCLC og John Lewis, lederen af Studenternes Ikke-voldelige 
Koordinations Komite, skulle lede de omkring 600 aktivister, der havde 
sluttet sig til for at marchere, deriblandt Frederick Reese. Fra Brown 
Chapel Church tog den store gruppe de første skridt på vejen, der førte 
gennem byen og over broen. 
</p><p>
»Vi begynder at gå igennem byen og møder ingen modstand«, forklarer Reese, der 
sammen med alle de andre derfor nåede forholdsvist hurtigt frem til broen. 
Her bed en kold vind dem i ansigterne og fik deres frakker og jakker til at 
blafre i vinden. Mænd og kvinder, unge og gamle ... alle trådte de 
intetanende ud på broen, iført rygsække og bylter med madpakker, tæpper og 
soveunderlag. 
</p><p>
»Men pludselig … da vi når toppen, hvor broen buer, dér ser vi dem,« husker 
Reese. 
</p><p>
»Alt, hvad jeg kan se, er et hav af blåt! Jeg glemmer aldrig det syn«, siger 
han og hentyder til de lyseblå stålhjælme som Alabamas statspoliti bar. Her, 
for enden af broen på den firsporede hovedvej, stod omkring 80-100 betjente, 
skulder ved skulder. 
</p><p>
»Deres blå patruljebiler er parkeret parallelt, på tværs hen over gaden hvor 
broen slutter. De har spærret for vores videre færd. Og nu står de klar … 
med deres store træknipler i hænderne«. 
</p><p>
Vel vidende at en konfrontation var under opsejling, pressede de marcherende 
sig sammen i en tynd kolonne på vej ned ad broen. Da fortroppen nåede ned 
til foden af broen, stoppede de – kun få meter fra det store opbud af hvide 
betjente, hvoraf flere var iført gasmasker. Enkelte var sågar til hest. 
Sherif Clark og mange af hans folk stod der også, og bag dem en gruppe på 
omkring 100 tydeligt begejstrede hvide tilskuere. Flere stod og svingede det 
såkaldte Battle Flag – det røde flag med det blå diagonale kors og indlagte 
hvide stjerner. Det flag, sydstatshæren rejste, når den drog i kamp mod 
nordstaterne under borgerkrigen. 
</p><p>
»De var som rovdyr, der lugtede blod. De stod med store smil på læberne«, 
fortæller Reese, der også husker major John Cloud, manden der stod i spidsen 
for statspolitiet. 
</p><p>
»Han træder frem, sætter en megafon for munden og råber ud til os: ”Det vil 
være skadeligt for jeres sikkerhed at fortsætte denne march. Under ordrer 
fra Alabamas guvernør, George C. Wallace, erklærer jeg at dette er en 
ulovlig forsamling. Jeg beordrer jer til at vende om. I har tre minutter til 
at opløse demonstrationen og vende tilbage til jeres kirke. Denne march kan 
ikke fortsætte«. 
</p><p>
Hosea Williams trådte frem fra mængden. 
</p><p>
»Hr. Major«, råbte han, »Jeg vil gerne tale med Dem, kan vi udveksle et ord?«. 
</p><p>
»Nej, jeg vil give Dem to minutter til at forsvinde«, lød det fra major Cloud. 
</p><p>
»Kan vi udveksle et enkelt ord«, prøvede Williams igen. 
</p><p>
»Der vil ikke blive udvekslet ord«, understregede Cloud. 
</p><p>
Efter et lille minut i total stilhed gav han ordre til at rykke frem. Skulder 
ved skulder avancerede betjentene langsomt. Flere af dem råbte gentagne 
gange til mængden: 
</p><p>
»Ryk jer tilbage, niggere. Vend om, niggere«. Og, rettet mod de kvindelige 
demonstranter: »Vend om, sorte tæver«. 
</p><p>
Da de forreste i den store gruppe var skubbet nogle meter tilbage, faldt de 
stort set alle sammen spontant på knæ for at bede. Det bredte sig omgående, 
så langt tilbage som øjet rakte, til resten af demonstranterne, hvoraf flere 
stadig stod på broen. 
</p><p>
»Vi var stålsatte og havde allerede besluttet os for, at vi ville gennemføre 
marchen uanset hvad. Så vi ville kun flytte os, hvis vi fysisk blev 
flyttet«, fortæller Reese. 
</p><p>
Major Cloud gav nu ordre til, at statsbetjentene iførte sig deres gasmasker. 
Samtidig begyndte de hvide tilskuere at komme med opmuntrende tilråb til 
betjentene. 
</p><p>
Sekunder efter begyndte de at kaste tåregasgranater ind i folkemængden, 
samtidig med at de stormede frem. 
</p><p>
»Og så hører jeg, Cloud giver ordre om, at de skal trække stavene, deres store 
træknipler. De løber lige imod os. Og ind i os. De tromler os ned … og vi 
falder, ligesom når en bowlingkugle vælter kegler. Dernæst kommer ordren om 
at slå os i hovedet, og … da ser jeg blodet flyde«, siger Reese og bliver 
fjern i blikket. 
</p><p>
»Vi er indhyllet i skyer af gas. Der udbryder vild forvirring og panik … og 
jeg er i chok. Over at dette kan ske i Amerikas Forenede Stater!«. 
</p><p>
Skyer af tåregas og skrigene fra de skrækslagne demonstranter, der blev 
tæsket, blandede sig med jubelen fra de omkringstående hvide tilskuere. 
</p><p>
»Vi måtte trække os tilbage og væk fra tåregassen. Alle sammen«, husker Reese, 
der tog flugten tilbage over broen. Det samme gjorde en hårdt såret John 
Lewis, studenterlederen. 
</p><p>
»Vi kunne simpelthen ikke trække vejret. Folk kastede op. Hver gang man 
forsøgte at trække vejret, havde man det som om, at det var ens sidste 
vejtrækning«, fortalte Lewis ti dage senere under en offentlig høring om 
hændelserne. 
</p><p/></div></div></body></html>
