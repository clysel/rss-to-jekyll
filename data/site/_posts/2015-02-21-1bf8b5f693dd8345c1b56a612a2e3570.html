---
layout:     post
title: 	    "Gløden er gået af de elektroniske cigaretter"
post_author:	    
post_date:	    Sat, 21 Feb 2015 14:26:57 +0100
post_site:	    politiken.dk 
post_link:	    http://politiken.dk/oekonomi/ft/ECE2553652/gloeden-er-gaaet-af-de-elektroniske-cigaretter/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Elektroniske cigaretter er et af de seneste års mest markedsførte varer, men 
markedets vækst er ved at miste fart, fordi brugerne ser sig om efter 
hurtigere og bedre måder at få deres nikotinkick på. 
</p><p>
Ifølge markedsanalytikere har konkurrencen fra inhalatorer, der kan tilpasses 
brugerens behov, faldende tilgang af nye brugere og undersøgelser, der sår 
tvivl om e-cigaretternes sikkerhed, fået efterspørgslen til at falde. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/forbrugogliv/sundhedogmotion/ECE2546036/kraeftens-bekaempelse-forbud-mod-rygning-i-bilen-giver-ingen-mening/">Kræftens Bekæmpelse: Forbud 
mod rygning i bilen giver ingen mening</a></p><p>
Det har banet vej for, at tobaksfirmaer udvikler produkter, der i brug minder 
mere om almindelige cigaretter. British American Tobacco, verdens 
næststørste cigaretproducent med varemærker som Dunhill og Lucky Strike, 
sælger allerede en konventionel e-cigaret, som hedder Vype. 
</p><p>
Men firmaet har også investeret i den nye Voke Inhaler, som kan bruges uden 
varme, elektronik og batterier og derfor ikke officielt regnes for en 
e-cigaret. Inhalatoren, der har fået patent som et lægemiddel i 
Storbritannien, men venter videre godkendelse i en kommerciel udgave, er 
udformet som en cigaret, men udsender nikotin via en aerosol. 
</p><h3>
Nikotinen skal mærkes 
</h3><p>
»Den måde, nikotinen udløses på, er afgørende. Brugerne skal kunne mærke, at 
de får et kick af nikotinen«, siger Alex Hearn, opfinder af Voke Inhaler. 
</p><p>
Kind Consumer, firmaet bag Voke Inhaler, har tiltrukket investorer som Terry 
Leahy, tidligere administrerende direktør for dagligvarekæden Tesco. Og den 
medicinske godkendelse af inhalatoren er ifølge Terry Leahy en afgørende 
fordel i forhold til andre alternativer til cigaretter. 
</p><div class="art-quote article-box">
<p class="quote"/>
<blockquote>
<p class="quote-txt">
Et medicinsk produkt er ikke så udsat for kritik, og forbrugerne sætter 
virkelig pris på det
</p>
<p class="sender">
Terry Leahy, investor 
</p>
</blockquote>
</div><p>
»Et medicinsk produkt er ikke så udsat for kritik, og forbrugerne sætter 
virkelig pris på det«, siger han. </p><p>
Andre tobaksfirmaer er i færd med at udvikle produkter, som varmer tobakken op 
i stedet for at brænde den af. Det reducerer den risiko, der er forbundet 
med cigaretter, siger de, men samtidig minder det mere om rygning. 
</p><p>
Philip Morris International, verdens største tobaksproducent, opkøbte sidste 
år Nicocigs, en af Storbritanniens hurtigst voksende producenter af 
e-cigaretter, og lancerede iQos, en penneagtig anordning, som opvarmer en 
form for cigaretter, såkaldte HeatSticks. 
</p><h3>
Skal minde om at ryge 
</h3><p>
»Rygere går efter alternativer til cigaretter, som potentielt er forbundet med 
mindre risiko, og de produkter, der er tilgængelige i dag, lever op til 
deres forventninger«, mener firmaet. 
</p><p>
Men selv om der er mange e-cigaretter på markedet, er der endnu ikke noget 
produkt, der for alvor har vundet e-cigaretbrugerne, siger Shane Macguill, 
tobaksanalytiker ved Euromonitor. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/forbrugogliv/sundhedogmotion/ECE2407942/for-og-imod-er-e-cigaretter-farlige/">For og imod: Er e-cigaretter 
farlige?</a></p><p>
»Der er ikke et enkelt produkt eller mærke inden for e-cigaretter, som for 
alvor har tag i forbrugerne«. 
</p><p><i class=" bl-elem">Oversættelse: Lorens Juul Madsen</i></p><p class=" bl-elem"><i class=" bl-elem">Med licens fra Financial Times</i></p>	
</div>
</div></body></html>
