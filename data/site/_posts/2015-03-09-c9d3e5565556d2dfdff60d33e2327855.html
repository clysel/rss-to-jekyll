---
layout:     post
title: 	    "Amerikanere ridsede deres navne i Colosseums mure"
post_author:	    
post_date:	    Mon, 09 Mar 2015 23:24:22 +0100
post_site:	    politiken.dk 
post_link:	    http://politiken.dk/udland/ECE2580395/amerikanere-ridsede-deres-navne-i-colosseums-mure/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Colosseum har stået i næsten 2.000 år. Men to unge amerikaneres respekt for 
det berømte fortidsminde i Rom var ikke stor: De ridsede frejdigt deres 
navne ind i murværket. 
</p><p>
Turisterne - et par kvinder på 21 og 25 år fra Californien - sigtes nu for 
hærværk mod det historiske monument. 
</p><p>
Ifølge politiet kan skaderne ikke udbedres. 
</p><p>
»De har ridset deres navne ind i oldgamle sten. Det er ikke lige som at skrive 
med en pen, hvor det bagefter kan viskes væk«, siger kaptajn Lorenzo 
Iacobone ifølge nyhedsbureauet AP. 
</p><h3>
Kan risikere betragtelig bøde 
</h3><p>
Hærværket kan blive en dyr tankeløshed for de to unge amerikanere. 
</p><p>
En russisk turist lavede et lignende nummer i november og blev idømt fire 
måneders betinget fængsel og afkrævet en bøde på 150.000 kroner. Og 
tidligere blev en canadier taget i færd med at smugle et stykke af 
Colosseums sten ud fra stedet i sin rygsæk. 
</p><p>
Turisters ødelæggelser kan give stærke reaktioner. I Kina vakte det ramaskrig, 
da en 15-årig kinesisk dreng for halvandet år siden blev afsløret i at have 
ridset skrifttegn ind i en 3.500 år gammel hieroglyftavle i Luxortemplet i 
Egypten. 
</p><h3>
Stenstatue i Stillehavet beskadiget af finne
</h3><p>
På Påskeøen blev indbyggerne ganske vrede, da en finsk turist rev en øreflip 
af en af øens berømte, 1.000 år gamle moai-statuer, der repræsenterer Rapa 
Nui-kulturens forfædre. Han var kravlet flere meter op på den ikoniske 
statue og fik flået en del af øret af stenansigtet, men tabte og smadrede 
det. 
</p><p>
Påskeøens borgmester krævede efterfølgende, at misdæderen som straf fik skåret 
en del af sit eget øre af. 
</p><p>
Tilsvarende ødelæggelser skete, da en amerikaner - angiveligt en 55-årig 
turist fra Missouri - brækkede en finger af en 600 år gammel statue på et 
museum i Firenze i Italien. 
</p><h3>
Graffitimalere bag ødelæggelser 
</h3><p>
I New Zealand blev en tysk rygsækrejsende særdeles upopulær, da han gav sig 
til at male graffiti på klippevæggene og på selve gletcheren i Franz Josef 
på Sydøen. 
</p><p>
Han blev ifølge lokale medier sat til at fjerne sporene efter sit 
ødelæggelsestogt. Det tog ham halvanden dag - og blev ledsaget af hån, spot 
og spe fra andre turister, der skældte ham ud for det meningsløse hærværk. 
</p><p>
Fænomenet kendes også herhjemmefra. I 2011 blev Jellingstenene - et af 
Danmarks vigtigste oldtidsminder - bemalet med graffiti. Gerningsmanden var 
en 16-årig dreng. 
</p><p class=" bl-elem">
I Kina har myndighederne reageret på omfanget af bemalingen ved at udpege en 
bestemt sektion af den kinesiske mur til at være et graffitiområde - i håb 
om, at gerningsmændene så lader være med at forsøge at ødelægge andre dele 
af det gamle forsvarsværk. 
</p>	
</div>
</div></body></html>
