---
layout:     post
title: 	    "Dansk overlæge: Derfor er en hovedtransplantation umulig"
post_author:	    Mie Stage
post_date:	    Mon, 04 May 2015 03:07:09 +0000
post_site:	    ing.dk 
post_link:	    http://ing.dk/artikel/dansk-overlaege-derfor-er-en-hovedtransplantation-umulig-175818
---
<html><body><div><section class="body">
			<p>Den dødeligt syge russer Valerij Spiridonov, 30, <a href="http://ing.dk/artikel/russisk-datalog-vil-have-transplanteret-sit-hoved-til-en-anden-krop-175391">fortalte i april</a>, at han vil lægge sig under kniven hos den italienske kirurg Sergio Canavero for at få transplanteret en helt ny krop.</p>
			<p>Men sandsynligheden for, at en sådan operation vil gå godt, er meget lille, understreger overlæge på ortopædkirurgisk afdeling på Odense Universitetshospital Søren Larsen. Han arbejder til daglig med håndkirurgi og replantation.</p>
			<p>»Udfordringen er genetableringen af nervefunktionen. Nerveregenerationen er meget ringe for voksne over 15 år,« siger han.</p>
			<p>Kirurgen Sergio Canavero har selv fortalt til pressen, at hans taktik er at foretage et meget skarpt snit hos både patient og donor, og herefter vil han klistre de to ender rygmarv sammen med polyethylenglykol, som i dyreforsøg har vist lovende egenskaber med hensyn til nervesammenføjning.</p>
			<p>Herefter får hoved og donorkrop fred i nogle uger i koma til at vokse sammen igen, når blodårer og muskler er syet sammen, og imens bliver rygmarven stimuleret med små elektriske stød. Patienten får desuden medicin for at undgå, at hovedet frastøder sin nye krop.</p>
			
			<p>Søren Larsen fortæller, at det formentlig kan lade sig gøre at reetablere blodforsyningen, men om den nye krop kommer til at ’virke’ er meget tvivlsomt.</p>
			<p>»Forudsætningen for, at organer overlever er, at de får ernæring, og det bliver skabt via blodforsyningen,« siger han og understreger, at den udfordring tilmed ikke er den største.</p>
			<p>»Han vil gennemskære rygmarven, som er kroppens ’hovedkabel’ indeholdende nervefibre til store dele af kroppen. Den kan man ikke ret godt pille ved,« lyder det fra overlægen, som bruger det eksempel, at folk, der brækker nakken, ofte bliver lamme i hele eller dele af kroppen og får sværere ved at trække vejret.</p>
			<p>I 1970 lykkedes det ellers den amerikanske kirurg Robert White at overføre et abehoved til en ny krop. Blodforsyningen blev genetableret i en sådan grad, at aben overlevede i lidt over en uge, og fordi der stadig var intakte nerver i selve hjernen, kunne den stadigvæk høre, dufte, smage, spise og følge objekter med øjnene. Derudover var den lam, og efter få dage frastødte hovedet kroppen.</p>
			<p>Sergio Canavero regner ikke med, at dette ville blive et problem i dag, da man i forvejen medicinerer sig ud af frastødning af organer, når man laver transplantationer.</p>
			
			<p>Søren Larsen tvivler dog på, at Valerij Spiridonov vil overleve indgrebet på længere sigt, da der er alt for mange organer og lemmer, der skal kunne fungere.</p>
			<p>»Min formodning er, at der vil støde komplikationer til. Der er udført forsøg på rotter med at sammenføje nervebanerne, men man kan ikke bare overføre resultaterne til mennesker,« siger han.</p>
			<p>Skulle patienten alligevel overleve, vil det tilmed blive meget vanskeligt at genvinde førligheden, selv om blodforsyningen skulle blive genetableret. Det skyldes, at nerverne fra hjernen via rygmarven skal vokse ud i donorkroppen, hvilket er en kompleks og langvarig proces, fortæller Søren Larsen.</p>
			<p>»Man kan sige, at selve ’røret’ til nerven vil være intakt, og de to ender kan gro sammen, og denne proces kan hjælpes på vej af polyethylenglykol. Inde i nerverøret skal patientens nerve dog så vokse ud igen, og denne regenerationsproces samt nervekvaliteten er kompleks og bliver ikke som før,« siger han og understreger, at selv om nerver kan vokse ud med en hastighed på 1 mm om dagen, så vil nerverne næppe nå ud i fødderne og hænderne, fordi langt de fleste nerverør vil blive lukket af arvæv længe inden, de når ud til arme og ben.</p>
			<p>»Selv hos børn ville det næppe fungere, så skal der ske noget meget revolutionerende på nerveregenerationsområdet,« siger han.</p>
			
			<p>Han bruger som eksempel, at når de på Odense Universitetshospital syr afrevne fingre på, så bliver følesansen heller aldrig den samme igen, hvis nerverne er skåret over. Man kan opnå en grov fornemmelse, en såkaldt dyb berøringsfølesans, der gør det muligt at mærke en grov overflade, men at føle finere genstande er ikke muligt uden synets hjælp.</p>
			<p>»Og taler vi om at flytte hovedet, så er man på endnu højere og mere specialiseret niveau for, hvad der skal lykkes,« lyder det fra Søren Larsen.</p>
		</section>
		  </div></body></html>
