---
layout:     post
title: 	    "Venstrefløjsparti består nøgletest i spansk regionalvalg"
post_author:	    
post_date:	    Sun, 22 Mar 2015 21:32:38 +0100
post_site:	    politiken.dk 
post_link:	    http://politiken.dk/udland/ECE2599531/venstrefloejsparti-bestaar-noegletest-i-spansk-regionalvalg/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Det nye spanske venstrefløjsparti Podemos ser ud til at klare sig godt ved et 
regionalvalg i Andalusien, hvor vælgerne søndag gik til stemmeurnerne i en 
af de fattigste egne i Spanien.
</p><p>
Det viser en valgstedsmåling ifølge regionalt tv, skriver Reuters.
</p><p>
De spanske socialister PSOE ser ud til at vinde regionalvalget foran det 
konservative Partido Popular (PP), som nationalt ledes af den spanske 
premierminister, Mariano Rajoy.
</p><p>
Socialisterne ser ud til at få 44 sæder i det regionale parlament, Partido 
Popular ser ud til at få 35 sæder, mens 22 sæder reserveres til Podemos, som 
dermed klarer sig igennem en nøgletest forud for et uforudsigeligt 
parlamentsvalg i Spanien senere på året.
</p><h3>
Generalprøve
</h3><p>
Iagttagere har dog kaldt søndagens regionalvalg for den store generalprøve for 
venstrefløjspartiet, som i dén grad har udfordret de to største partier 
nationalt.
</p><p>
»Der er meget, som tyder på, at der virkelig kommer til at ske meget ved næste 
parlamentsvalg. Jeg tror, at det politiske system bliver rystet«, har 
Carsten Humlebæk, Spanien-kender og adjunkt på Copenhagen Business School, 
tidligere sagt til Ritzau.
</p><p>
Podemos' politiske ståsted ligner det græske parti Syrizas - den helt store 
vinder ved parlamentsvalget i Grækenland tidligere på året.
</p><p>
Ligesom Grækenland kæmper Spanien med en høj arbejdsløshed, der i sidste 
kvartal af 2014 lå på knap 24 procent.
</p><p>
Værst ser det ud for de unge, hvor mere end halvdelen er uden job.
</p><p>
Premierminister Rajoy har advaret mod at stemme på Podemos, og han 
sammenligner en stemme på venstrefløjspartiet med at spille russiske 
roulette.
</p><p>
Han mener, at partiet giver en masse løfter, som det ikke vil kunne indfri, 
hvis det kommer til magten nationalt.
</p><h3>
Til kamp mod korruption
</h3><p>
Podemos er blandt andet blevet stiftet af den 36-årige samfundsfagsprofessor 
Pablo Iglesias. Partiet ønsker at gøre en ende på korruption, indføre en 
35-timers arbejdsuge og sænke pensionsalderen til 60 år.
</p><p>
Under valget til EU-Parlamentet fik Podemos, som er imod EU's sparepolitik, 
knap otte procent af stemmerne, hvilket gav partiet fem sæder i det 
europæiske parlament, kun 80 dage efter at partiet blev registreret.
</p><p class=" bl-elem">
Siden Francisco Franco døde i 1975 har arbejderpartiet PSOE og det 
konservative PP på skift siddet på magten i Spanien.
</p>	
</div>
</div></body></html>
