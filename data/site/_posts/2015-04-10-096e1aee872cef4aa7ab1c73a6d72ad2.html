---
layout:     post
title: 	    "Ynkeligt gammel, evigt ung: Oplev Larry Clark på CPH PIX"
post_author:	    
post_date:	    Fri, 10 Apr 2015 15:07:33 +0200
post_site:	    politiken.dk 
post_link:	    http://politiken.dk/ibyen/_film/ECE2620245/ynkeligt-gammel-evigt-ung-oplev-larry-clark-paa-cph-pix/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4 class="">
Larry Clark på CPH PIX</h4>
<div class="fakta-body" data-buildingblock="embedded_factboxlink">
<ul class=" bl-elem"><li>Kids (1995): 16. april kl. 21.30 i Cinemateket</li><li>Marfa Girl (2012): 10. april kl.19.15 i Cinemateket</li><li class=" bl-elem">The Smell of Us (2014): 17. april kl. 21.30 i Grand, 19. april kl. 15 i 
Empire, 22. april kl. 16.45 i Cinemateket</li></ul>
</div>
</div><p>
Siden ’Kids’-instruktør Larry Clark fotograferede sin egen dødsdriftige 
generation i 1960’erne, har han været besat af at skildre perverteret 
ungdom. Den nu 72-årige instruktørs seneste film kan ses som en 
selvkonfrontation med den voyeuristiske perversion, som alderdommen dyrker 
ungdommen med. 
</p><p>
Da ’Kids’-instruktør Larry Clark var dreng i Tulsa i Oklahoma i starten af 
1950’erne, tog han med sin mor rundt fra hjem til hjem, når hun tog 
portrætfotografier af børn. 
</p><p>
Sådan lærte Clark at bruge et kamera, og han udviklede sin evne til at 
beskrive stemning og mennesker, han blev god til at være i en situation og 
indfange den samtidig. Som teenager tog han billeder af sine venner og af 
sig selv. 
</p><p>
Sort-hvide, rå, dokumentariske portrætter af, når de hang ud, når de havde 
sex, når de tog stoffer, når de legede med våben og med døden, når de 
badede, festede, når de stenede og pjattede, når de led og så tog flere 
stoffer. Unge Clark tog billeder, mens en højgravid veninde sprøjtede 
amfetamin i armen. Han tog billeder, da de holdt begravelse for hendes døde 
baby. Klik. 
</p><p>
Clark portrætterede den mørkeste side af den slags ungdom, som den amerikanske 
offentlighed intet så til og ikke ville vide af. Hans dagsordensættende 
fotobog ’Tulsa’ udkom i 1971 med et forord: »Jeg blev født i Tulsa, 
Oklahoma, i 1943. Da jeg var 16, begyndte jeg at skyde amfetamin. Jeg skød 
med mine venner hver dag i tre år og forlod så byen, men jeg er kommet 
tilbage gennem årene. Når først nålen er inde, kommer den aldrig ud igen«. 
</p><h3>
Livslang besættelse 
</h3><p>
Det er 44 år siden nu. Larry Clark er 72 år gammel. Den lyst til at vende 
tilbage til traumet og fascinationen har i hans karriere ikke blot handlet 
om ’nålen’ og det Tulsa, som Clark blev ved med at fotografere. Clarks evige 
tilbagevenden til sit udgangspunkt har handlet om en livslang besættelse af 
undergrundsungdommens sex-, livs- og dødsdrift. 
</p><p>
I 1983 kaldte han sin opfølgende fotobog, ’Teenagelust’, et portræt af sin 
egen ungdom – men skildret gennem andre unge. Og hans karrieres otte 
spillefilm kan snildt ses som samme slags fascinerede projektioner af Clarks 
både dystre og seksualiserede, befriende frie og skræmmende selvødelæggende 
’dengang’. 
</p><h3>
En ynkelig gammel mand 
</h3><p>
I åbningsscenen til Clarks seneste, fransk producerede og filmfestivalaktuelle 
’The Smell of Us’ (2014) ser vi en sølle bums, spillet af Larry Clark selv, 
ligge midt på fliserne i en park i Paris og sove en brandert ud. 
Frokostsolen bager nådesløst på ham. Han har en slidt pink T-shirt på 
(ungdom!) og en stok i hånden (alderdom!). 
</p><p>
En flok unge fyre bruger ham som forhindring på deres skatebane. De springer 
over ham på skift. En af dem dokumenterer de andre med sit kamera – som var 
han 60’ernes generationsportrætterende Larry Clark genopstået i 
mobilkameraets og den evige selvdokumentations æra. 
</p><p>
Filmtitlens ’vi’ i ’The Smell of Us’ kan læses dobbelt: Der er det ungdoms-vi, 
som Clark gennem hele sin karriere har dokumenteret, dyrket som fetich og 
også spejlet egne erfaringer i. Men filmen tegner mere end nogensinde før 
dette ungdomsportræt i skyggen af Clarks generation, af de ældre, der 
betragter ungdommen udefra, og særligt af dem, der lugter lystent til 
ungdommen, glor og dyrker den perverst, sådan som Clark selv er beskyldt for 
at gøre i sine film. 
</p><p>
Scenen med den gamle mand og de unge skatere er absolut typisk Larry Clark; 
billederne af urovækkende tragik præsenteret med en demonstrativ ro og 
kølighed. Det er netop køligheden, Clark ønsker at chokere med, det er 
forsøget på at glide ind i den portrætterede ungdoms eget perspektiv, som 
han ønsker at trække sin virkning fra. 
</p><p>
Han har gjort en karriere ud af at skabe fotografier, billeder, scener og 
film, der normaliserer det absolut rå og grænseoverskridende ved at 
præsentere det som normaliteten i ungdomsmiljøer, som de fleste ikke har 
adgang til. 
</p><h3>
Pornofantasiens dobbelthed 
</h3><p>
Siden Clark var teenager i Tulsa og tog stoffer og fotografier, har han dyrket 
sin ungdoms sex, stoffer, vold, dagdriveri i andre subkulturer. Vi møder 
både rollinger, der ryger fede, piger og drenge, der taler både åbent, 
lystent, sårbart og forløjet om sex, og vi møder den hiv-smittede 
jomfruknepper på gaderne i New York i det sensationelle debutgennembrud 
’Kids’ skrevet af Harmony Korine. 
</p><p>
Vi møder skatere i Californien i den eksplicitte ’Ken Park’ (2000). Vi møder 
jamaicansk-amerikanske og guatemalansk-amerikanske punkskatere i Los Angeles 
i ’Wassup Rockers’ (2005) og unge musikere og kunstnere i Texas i ’Marfa 
Girl’ (2012). 
</p><p>
Clarks filmværker er af hans mange kritikere blevet beskyldt for at være 
pornografiske i deres fokus på unge kroppe, stive pikke og sex. I sin 
dokumentariske kortfilm ’Impaled’ fra 2006 konfronterer han pornohungrende 
unge fyre med den usexede lavpraktiske pornovirkelighed af underlivssmørelse 
og tennissokker uden for kameraets vinkel. 
</p><p>
’Marfa Girl’, distribueret på Clarks hjemmeside, er hans mest mærkværdige 
omgang med den ungdomsseksualitet, som alle hans film tematiserer på 
lærredet og gennem kameraets fascinerede blik. Med den kønne let bumsede 
amatørskuespiller Adam Mediano i front udfolder et spor i filmen en række 
kitchede pornofantasier: Adam bliver smækket for at være uartig af sin 
gravide skolelærerinde. 
</p><p>
Hans vens kæreste stripper spontant for ham, og så knalder de. Alle kvinder, 
han møder, vil faktisk have ham. Enten er det en sær teenagefantasi, vi ser 
udfoldet, eller også er det den voksne instruktørs fantasi om teenagelivets 
uendelige erotiske muligheder. Måske er det begge dele. 
</p><p>
Larry Clark laver ikke moralske film, ikke bekymrede film, han laver 
ubehagelige og, for nogen, bekymrende film. Som tilskuer kan man bekymre sig 
over, om det står så galt til med den ungdom, Clark beskriver. 
</p><p>
Man kan også bekymre sig over, hvad det er for et voyeuristisk, 
seksualiserende og grænseoverskridende blik, den aldrende Clark kaster på 
sine unge ofte halvnøgne, ofte kopulerende og onanerende, ofte mindreårige 
hovedpersoner. 
</p><h3>
Min lille søn 
</h3><p>
’The Smell of Us’ er ikke en film om en ung fransk møgforkælet ungdomskulturs 
respektløshed over for alderdommen. Det er snarere en film, der portrætterer 
alderdommens pervertering af ungdommen. 
</p><p>
Vi ser, hvordan ældre mænd og kvinder køber sig til ungt kød, hvordan de 
udnytter ungdommens grådighed og trang til penge og smart tøj, trang til 
stoffer og til selvdestruktion. Vi ser, hvordan alderdommen kannibaliserer 
på de unges ungdom, på deres kroppe og på den sprøde skønhed, som Clark 
altid har dyrket at glane på gennem sit kamera. 
</p><p>
Vi ser en ældre ’bjørnebøsse’ til en undergrundsfest stikke sit næsebor 
liderligt ind i de unge dansende fyres maver, rygge og armhuler. Vi ser en 
ældre stønnende mand kærtegne og slikke på den unge Adonis-smukke Maths tæer 
og ben for penge. 
</p><p>
Vi ser det fnisende smil på Maths ansigt forsvinde, som blev han sparket i 
hjertet, da manden hvisler: »Min lille søn ... min lille søn ...«. Det hele 
filmes af den evigt dokumenterende ven og hans kamera. Siden sidder Math 
forstenet ved siden af den gamle mand, som Clark spiller. De er to sølle 
skæbner og ofre for ungdom. 
</p><p>
Senere ser vi Maths spritstive gamle mor (eminent ubehagelige Dominique Frot) 
grædende og grinende rage sin søn i skridtet og trygle ham om et blowjob. 
</p><p>
Det er ikke bare ungdommen, der ødelægger sig selv. Det er også alderdommens 
dystre desperation, der ophøjer og ødelægger dem, synes filmen at sige. 
</p><p>
Forfatterne Martin Parr og Gerry Badger har i bogen ’The Photobook Volume 1’ 
skrevet om ’Tulsa’, at fotobogens »insisterende fokus på de snuskede 
aspekter af de portrætterede liv, der udelader alt andet, giver grund til 
bekymring om udnyttelsen og om måden at inddrage beskueren på i et seksualiserende, 
voyeuristisk forhold til værket – uagtet om det så er fotograferet indefra 
eller ej«. 
</p><p>
Det spørgsmål om bekymring angående blikket på unge dirrer i alle Clarks film. 
Clark er både betragter af og deltager i de miljøer, han skildrer med kølig 
hang til sensationelt ubehag. Hans seksualisering og besatte interesse 
kommer både indefra og udefra, den kommer fra fortidens indre billeder og 
fra alderdommens nostalgiske fetichering af tabt ungdom. 
</p><p>
Der er ingen moralsk afstandtagen hos Clark, men heller intet postulat om 
distance. ’The Smell of Us’ kan både ses som hans mest ynkelige film, den 
film, hvor han er længst fra sit unge materiale, hvor han grovest dyrker 
noget mørkt i en subkultur, han ikke er en del af. 
</p><p class=" bl-elem">
Den kan også ses som en fascinerende undersøgelse af det samme, som en 
(selv)undersøgelse af en færdig gammel mand i pink T-shirt og med stok. 
</p>	
</div>

</div></body></html>
