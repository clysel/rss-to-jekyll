---
layout:     post
title: 	    "Rasmus Jarlov om dødsdom til bycyklerne: »Bedre sent end aldrig«"
post_author:	    
post_date:	    Wed, 15 Apr 2015 20:56:10 +0200
post_site:	    politiken.dk 
post_link:	    http://politiken.dk/indland/ECE2629570/rasmus-jarlov-om-doedsdom-til-bycyklerne-bedre-sent-end-aldrig/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Teknik- og miljøborgmester i Købehavns Kommune Morten Kabell (EL) skulle have 
lyttet til erfaringerne i stedet for at gennemtrumfe et dyrt ideologisk 
cykelprojekt. 
</p><p>
Alligevel er det »bedre sent end aldrig«, når Morten Kabell nu lægger 
kommunens millonstore og omstridte prestigeprojekt med moderne el-bycykler i 
graven, siger den konservative politiker og medlem af Københavns 
Borgerrepræsentation Rasmus Jarlov. 
</p><p><b class="ext-link">NYHED</b><a class="embeddedlink" href="http://politiken.dk/indland/ECE2629473/koebenhavn-dropper-prestigeprojekt-bycyklerne-laegges-i-graven/">København dropper prestigeprojekt: 
Bycyklerne lægges i graven </a></p><p>
»Jeg er nødt til at sige, at man skulle have lyttet til erfaringer fra Odense, 
hvor man har haft et lignende projekt, som ikke kom op at stå. Nu kan vi så 
konstatere, at mange millioner kroner er blevet spildt, fordi Kabell og 
resten af partierne ikke har villet lytte«, siger Jarlov. 
</p><p>
Der skulle i april være 1.860 nye el-bycykler fra firmaet GoBike på gaderne i 
Københavns og Frederiksberg Kommune, men der er kun omkring 426. Den tyske 
leverandør af cyklerne gik i betalingsstandsning i efteråret, og GoBike har 
derfor ikke kunnet sætte flere cykler på gaderne. 
</p><h3>
Ultimatum til firmaet bag cyklerne 
</h3><p>
De manglende bycykler har By- og Pendlercykelfonden, som varetager kommunernes 
og DSB's interesser i projektet, nu taget konsekvensen af ved at stille et 
ultimatum til GoBike. Hvis ikke cyklerne er på gaden inden 14 dage, bliver 
aftalen ophævet, og projektet smidt i skraldespanden. 
</p><p>
»Jeg troede ærlig talt på projektet indtil for nylig. Men nu må jeg indse, at 
det ikke engang i den nære fremtid vil komme til at lykkes. Og det må vi så 
drage konsekvensen af ved at smække pengekassen i for at begrænse tabet. Det 
er det eneste ansvarlige«, siger Morten Kabell til Politiken. 
</p><p><b class="ext-link">BYCYKLEN</b><a class="embeddedlink" href="http://politiken.dk/indland/ECE2559102/koebenhavnerne-ignorerer-tohjulet-millionprojekt/">Københavnerne ignorerer tohjulet 
millionprojekt</a></p><p>
El-bycyklerne er finansieret i et samarbejde mellem DSB, der har brugt 10 
millioner kroner på projektet, Københavns og Frederiksberg Kommune. De to 
kommuner har hver brugt henholdsvis 5 og 2,5 millioner. 
</p><p>
De tabte penge ærgrer især Rasmus Jarlov, fordi projektet ifølge ham var 
dødsdømt fra starten. Københavnerne har nemlig slet ikke brug for de moderne 
pendlercykler med tablet og motor, mener han. 
</p><p>
»Vi har en meget stærk cykelkultur, hvor alle har cykler i forvejen. Derfor 
har projektet været som at sælge sand i Sahara. Vi har forsøgt at sige det, 
men Morten Kabell har af ideologiske grunde holdt fast«, siger han. 
</p><p><b class="ext-link">REPORTAGE</b><a class="embeddedlink" href="http://politiken.dk/indland/ECE2559223/jagten-paa-bycyklens-brugere-god-ide---men-det-ser-besvaerligt-ud/">Jagten på bycyklens brugere</a></p><p><i class=" bl-elem">Projektet nåede aldrig at blive foldet helt ud. Har bycyklerne overhovedet 
fået en reel chance? </i></p><p>
»Jeg synes helt bestemt, at projektet har fået en chance. Hvis man har et godt 
projekt, behøver man ikke store kampagner. Der har været massiv 
presseomtale, så københavnerne ved godt, at cyklerne findes. Når de ikke 
bliver brugt, skyldes det, at de fleste københavnere i forvejen har egne 
cykler«. 
</p><h3>
Kystbanens pendlere: Vi har brug for pendlercykler 
</h3><p>
Michael Randropp, der er talsmand for de pendlere, som til dagligt tager 
Kystbanen ind til København, mener i modsætning til Rasmus Jarlov, at der er 
brug for pendlercykler i byen. 
</p><p>
»På kystbanen koster det penge at have cyklen med i toget, og der er også ofte 
meget begrænset plads. Derfor har pendlerne brug for at kunne tage en cykel 
på stationen«, siger han. 
</p><p>
Derfor må dødsdommen til de københavnske bycykler ikke betyde, at København 
helt dropper ambitionen om bycykler, som pendlerne kan gribe på stationen, 
når de kommer ind med toget. 
</p><p><a class="embeddedlink" href="http://politiken.dk/indland/ECE2563271/bycyklernes-historie-det-hele-begyndte-med-en-fuld-mand-der-stjal-en-cykel/">Bycyklernes historie: Det hele begyndte med en fuld 
mand, der stjal en cykel...</a></p><p>
»Nu er det her projekt mislykkedes. Men lad os forsøge at bygge et nyt system 
op med fokus på togstationerne, som man har gjort i Holland«, siger han: 
</p><p>
»Det handler også om, at der i fremtiden ikke vil være plads til cyklerne, når 
der skal flere passagerer med togene«. 
</p><p>
Da Københavns Kommune indtil videre har bevilget 40 millioner kroner til 
GoBike og bycykelprojektet, men kun brugt 5 millioner, står man tilbage med 
35 millioner kroner. Hvad de skal bruges på, ved borgmester Morten Kabell 
ikke endnu, men det bliver ikke nye pendlercykler, oplyser han. 
</p><p>
Det har ikke været muligt at få en kommentar fra firmaet GoBike. 
</p><p class=" bl-elem"><span class="img-contimg-fl-right"><img class="image inlineLightBox" src="http://multimedia.pol.dk/archive/00915/gobikeJH-300px-MFC-_915619a.jpg" alt="" border="0"/></span></p>	
</div>

</div></body></html>
