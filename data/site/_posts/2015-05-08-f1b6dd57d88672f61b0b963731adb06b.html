---
layout:     post
title: 	    "FC Vestsjælland må glemme finale og tænke på ligaen"
post_author:	    
post_date:	    Fri, 08 May 2015 12:13:36 +0200
post_site:	    politiken.dk 
post_link:	    http://politiken.dk/sport/fodbold/superligaen/ECE2661138/fc-vestsjaelland-maa-glemme-finale-og-taenke-paa-ligaen/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="clearfix w220 art-present-box fl-right">
<p class="cup-box-title">Superligaen</p>
<p class="last-res">Seneste kampe</p>

<p class="period">Stillingen</p>






</div>
<p>
Hvis man kan forestille sig, at en pokalfinale kommer på et ubelejligt 
tidspunkt og til besvær og ulempe for en fodboldklub, kan den klub hedde FC 
Vestsjælland. Slagelse-holdet debuterer som finalist på torsdag i Parken mod 
FC Københavns hjemmebanefavoritter, blot tre dage efter at de to hold har 
mødtes i Superligaen, og tre dage før vestsjællænderne slås videre på 
udebane mod Hobro i den hårde overlevelseskamp i den bedste række. Finalen 
koster mange kræfter, spillere kan blive skadet, og et nederlag vil måske 
påvirke humøret, moralen og selvtilliden i truppen. 
</p><p>
Det er selvfølgelig en negativ udlægning af en historie, som jo i bund og 
grund er positiv. For det er flot af et bundhold at spille sig i finalen; 
det er god reklame for klubben og Slagelse som fodboldby. FC 
Vestsjælland-mandskabet har i Superligaen så at sige rejst sig fra de døde, 
og Michael Hansen er ikke mere – hvad der ellers var spekulationer om i 
medierne, da tabellen så anderledes ud end i dag – en fyringstruet 
cheftræner. Kolleger som Lars Søndergaard i SønderjyskE og Niels Frederiksen 
i Esbjerg må anses for at være under større pres for tiden. 
</p><p><b>Kampene omkring finalen vigtigst</b></p><p>
Formbarometret (omfattende de 5 seneste runder) fortæller os, at Esbjerg og 
SønderjyskE ligesom Silkeborg blot har fået 2 point, mens FC Vestsjælland 
ligesom FCK og Brøndby har hentet 10 point i 5 kampe (FCM 11). Efter 22. 
runde var FC Vestsjælland næstsidst med 15 point og havde 10 op til OB, 11 
til Esbjerg og 14 til SønderjyskE. Men nu kommer så den pokalfinale, der er 
kæmpestor for klubben. Kampen i Parken er imidlertid ikke helt så vigtig for 
Slagelse-holdet som mandagskampen og opgøret i Hobro. 
</p><p>
»En pokalfinale, især når det er klubbens første, ligger altid godt i 
programmet. Vi må ikke klage«, siger sportsdirektør Jacob ’Gaxe’ Gregersen. 
»Den må bare ikke fylde for meget i spillernes hoveder. Vi skal beholde 
pladsen i i Superligaen. Det er, hvad det handler om lige nu«. 
</p><div class="art-quote article-box">
<p class="quote"/>
<blockquote>
<p class="quote-txt">
En pokalfinale, især når det er klubbens første, ligger altid godt i 
programmet. Vi må ikke klage
</p>
<p class="sender">
Jacob Gregersen, sportsdirektør 
</p>
</blockquote>
</div><p> Han håber, at 5.000 tilhængere tager med til hovedstaden – i så fald 
overraskende mange, eftersom der kun var 1.688 til 2-1-kampen mod FCN i 
søndags – og at spillerne kan få en god oplevelse, som kan styrke 
sammenholdet og gejsten yderligere, og bæres ind i Superligaen til de sidste 
kampe i slutspurten. Målmanden Thomas Mikkelsen, anfører Henrik Madsen, den 
nu igen godt præsterende comeback-back Michael Lumb og islændingen Eggert 
Jonsson har gået forrest på holdet, der for alvor truer Esbjerg, som ikke 
har vundet en kamp siden 20. marts. 
</p><p><b>Esbjergs resultatmæssige krise</b></p><p>
Vestjyderne, der har solgt spillere med stor fortjeneste og har en stærk 
økonomi nu, men er i resultatmæssig krise, har ikke vundet på hjemmebane i 
år og i øvrigt i hele sæsonen ikke slået et hold fra tabellens top-6. Til 
gengæld og nok så vigtigt har Esbjerg ikke tabt til SønderjyskE, FC 
Vestsjælland og Silkeborg. Og selv om midtbanestyrmanden Magnus Lekven, som 
har været Esbjergs nok stærkeste spiller i de seneste uger, er i karantæne, 
skal Niels Frederiksens hold vinde over Silkeborg i morgen. Det må ikke 
kikse. Sker det, vil alarmklokker ringe med stor kraft, og spillere og 
træner blive udsat for massiv kritik i det vestjyske, så uro, nervøsitet og 
usikkerhed vil bryde ud både i og uden for klubben og være gift for truppens 
arbejde i de næste uger. 
</p><p class=" bl-elem">
Esbjerg og SønderjyskE kan kun skuffe nu, FC Vestsjælland kun overraske, fordi 
de har været dømt ude så længe. At ligge i toppen af ’formtabellen’ og være 
i pokalfinalen er stærkt gjort af vestsjællænderne, for hvem det vil være en 
kæmpesucces at kunne gå på sommerferie som tabende finalist og på 
10.-pladsen i Superligaen. 
</p>	
</div>

</div></body></html>
