---
layout:     post
title: 	    "Sådan bruger du LinkedIn i jobjagten"
post_author:	    15300
post_date:	    Thu, 19 Feb 2015 09:36:47 +0000
post_site:	    karriere.jobfinder.dk 
post_link:	    http://karriere.jobfinder.dk/artikel/saadan-bruger-du-linkedin-i-jobjagten-2774
---
<html><body><div><section class="body"><p>‘Alt godt kommer til den, der venter’, lyder et gammelt ordsprog. Det er måske også sandt i nogle sammenhænge, men er man jobsøgende, er det ikke et mantra, man kan leve efter. Her gælder det om at opsøge enhver mulighed aktivt, og især den sociale medie LinkedIn er et af stederne, man kan drage stor fordel af.</p>
			<p>»Linkedin er det hurtigst voksende professionelle medie lige nu, og det er med afstand den største markedsplads, hvor jobsøgere og jobgivere kan mødes,« siger headhunter Emil Plaugmann fra konsulentvirksomheden Capax Recruitment, der har speciale i rekruttering af ingeniører. Han fortæller, at det blandt andet er et værktøj, de som rekrutteringsbureau bruger i meget stor grad.</p>
			<p><a href="http://www.jobfinder.dk/jobs/?utm_source=Karrieresite&amp;utm_medium=Link&amp;utm_campaign=Se%20nyeste%20job?utm_source=Karrieresite&amp;utm_medium=Link&amp;utm_campaign=Se+job">Er du ledig? Find jobbet på Jobfinder</a></p>
			<p>Men det er ikke nok bare at oprette en profil. En undersøgelse har vist, at man i snit bruger 5,7 sekunder på at scanne en LinkedIn-profil, og derfor kan det være svært at adskille sig fra mængden. Der er dog nogle ting, man kan have i mente for at skabe den bedst mulige profil.</p>
			<p>For det første er det vigtigt at skelne mellem de forskellige sociale mediers funktion.</p>
			<p>»Du skal ikke smide ting på LinkedIn, som ikke er relevante for det, du vil bruge din profil til. Ting, du måske vil lægge på Facebook, har som regel ikke nogen berettigelse på din LinkedIn-profil,« siger Emil Plaugmann.</p>
			
			<p>Ifølge ham er de to vigtigste ting ‘keywords’ og ‘connections’.</p>
			<p>Keywords er det, der søges efter af f.eks. rekrutteringsbureauer. Jo flere og mere præcise keywords du har på din konto, desto større chancer har du for at blive fundet ved en søgning. Men hold det simpelt og overordnet. Tit vil dine keywords være nogle, der kan uddybes ved en eventuel samtale.</p>
			
			<p>Du kan med fordel ‘connecte’ med andre LinkedIn-brugere. I og med at det er et mere professionelt medie, er en 'connection' ikke at sammenligne med en Facebook-venneanmodning, hvor der skal et vist socialt kendskab til, før man ansøger. På LinkedIn kan du sagtens 'connecte' med personer, du ikke har mødt, uden at der bliver løftet øjenbryn. Det handler om netværk, og jo flere kontakter du har, jo flere steder vil dit navn poppe op, og jo større et netværk vil du få.</p>
			<p>Selvstændig kommunikationsrådgiver Abelone Glahn skrev sidste år i <a href="http://karriere.jobfinder.dk/blog/er-du-arbejdsloes-paa-linkedin-888">et blogindlæg</a>, at man for alt i verden ikke må skrive, at man er arbejdsløs i sin ‘headline’ - den 120 anslag lange tekstbid, der skal præsentere dig. Den holdning deler Emil Plaugmann.</p>
			<p>»Det er en god pointe. Det er ligegyldigt, at man skriver, man er arbejdsløs, for det er ikke det, der bliver søgt på. Hos Capax tager vi dem, der er bedst, og det fortæller det, at man er arbejdsløs, ikke noget om. Brug hellere den dyrebare plads på at sælge dig selv og dine kompetencer,« opfordrer han.</p>
			<p>Capax er et datterselskab i Mediehuset Ingeniøren.</p>
		</section></div></body></html>
