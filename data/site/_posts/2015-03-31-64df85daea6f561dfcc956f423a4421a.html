---
layout:     post
title: 	    "Langt fra tilfældige: Det vidste du ikke om flynumre"
post_author:	    
post_date:	    Tue, 31 Mar 2015 20:22:18 +0200
post_site:	    politiken.dk 
post_link:	    http://politiken.dk/rejser/ECE2600966/langt-fra-tilfaeldige-det-vidste-du-ikke-om-flynumre/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Du kigger på tavlen i afgangshallen og tjekker dit flynummer for status på 
flyvningen. Men tænker du herudover nogensinde på, hvorfor dit fly har det 
nummer, det har? 
</p><p>
Nej vel? 
</p><p>
Men flykoder er i mange tilfælde slet ikke tilfældige. Der kan ligge både 
prestige, overtro og meget andet i dem. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/rejser/nyheder/flyoglufthavne/ECE2360436/har-du-floejet-paa-verdens-stoerste-interkontinentale-rute/">Har du fløjet på verdens 
største interkontinentale rute?</a></p><p>
British Airways havde for eksempel to Concorde-fly i sin flåde fra 1976 til 
2003. De to fly havde numrene 1 til 4 (BA001 til BA004). Og de lave tal 
signalerede, at de var luftfartsselskabets prestigefly. 
</p><p>
»Jeg tror, det er rent menneskeligt. BA001 signalerer, at det er nummer 1«, 
siger Peter Rasmussen, nordeuropæisk chef for British Airways. 
</p><p>
Han tilføjer, at numrene ikke var i brug, før Concorde-flyene kom til. 
</p><p><span class="img-contimg-fl-right"><img class="image inlineLightBox" src="http://multimedia.pol.dk/archive/00924/Concorde_flickr_924477y.jpg" alt="" border="0"/><span class="caption"><span class="f-img-caption">Etter. 
</span>British Airways havde to fly af typen concorde. De havde flynumrene et til fire. FOTO: Mark Skarratts, flickr/Creative Commons</span></span>
I dag er Concorde-flyene ikke længere i drift. Nu har en anden British 
Airways-rute overtaget nummer 1 – nemlig selskabets eksklusive business 
class-flyvning mellem London City og New Yorks JFK-lufthavn. Hos eksempelvis 
American Airlines er rute nummer 1 strækningen New Yorks JFK-lufthavn til 
Los Angeles LAX, og Emirates' nummer 1 er Dubai til London. 
</p><h3>
Lige og ulige numre 
</h3><p>
Mens British Airways altså har nøgleruter, konstaterer John Nielsen, der er 
manager i SAS-afdelingen 'Network planning', der blandt andet har med 
flynumre at gøre, at selskabet ikke opererer med prestignummeret 1. 
</p><p>
»Numrene 001 til 199 er svenske indenrigsafgange«. 
</p><p>
Man kan også ud fra flyets nummer afgøre, hvilken vej flyet flyver. For 
eksempel er British Airways' langruter opdelt sådan, at ruter <i>til </i>London 
er lige numre, og <i>fra </i>London er ulige numre. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/rejser/nyheder/flyoglufthavne/ECE2365565/kampen-om-at-vaere-fremtidens-fly-er-skaerpet/">Kampen om at være 'fremtidens 
fly' er skærpet</a></p><p>
Omvendt er det for de kortere ruter, for eksempel ruter rundt i Europa. Her er 
ruter fra London lige numre og ulige den anden vej. BA812 er for eksempel 
nummeret på ruten fra London til København, og når flyet vender snuden den 
anden vej, hedder flynummeret 813. 
</p><p>
Ofte opdeler flyselskaberne deres forskellige destinationer i nummerserier – 
om det er indenrigsruter, regionale ruter eller interkontinentale ruter. 
</p><p>
Ser du et SAS-fly med et flynummer mellem 1 og 199, vil det være en svensk 
indenrigsflyvning. 200 til 399 gælder de norske indenrigsflyvninger. Det er 
dog ikke mere logisk, end at de danske ruter nummereres mellem 1200 og 1299. 
Før i tiden lå de danske indenrigsruter dog mellem 200 og 299, men da SAS på 
et tidspunkt skulle udvide den norske indenrigsserie blev der sat et et-tal 
foran de danske. 
</p><h3>
Passagerer efterspørger række 8 
</h3><p>
Selv om luftfartsbranchen er enormt velreguleret med metertykke manualer med 
regler, og hvor fornuft og sikkerhed er centralt, spirer overtroen også her. 
I hvert fald hos nogle flyselskaber, når de tildeler deres afgange flynumre. 
Det gælder både for lykketal og de numre, flyselskaberne undgår. 
</p><p>
I Kina opfattes 8 som et lykketal, og det er ikke tilfældigt, at British 
Airways’ rute fra Chengdu i Kina og til London Heathrow hedder 88 (BA88). 
Ruten fra Beijing hedder BA38, og fra Shanghai BA168. 
</p><p>
»Jo mere man kan gøre for at tage hensyn til lokale forhold desto bedre. 
Sikkerhed kommer først, men hvorfor skulle man ikke gøre det, hvis man 
kan?«, lyder det fra Peter Rasmussen. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/rejser/nyheder/flyoglufthavne/ECE2399461/salg-af-verdens-stoerste-passagerfly-er-gaaet-i-staa/">Salg af verdens største 
passagerfly er gået i stå </a></p><p>
SAS har modsat British Airways ikke tænkt 8-tallet ind i forhold til sine 
Kina-ruter. Men, siger John Nielsen fra SAS: 
</p><p>
»Passagererne efterspørger i højere grad at sidde på række 8 end på andre 
rækker«. 
</p><p>
Tallet 7 anses også af mange for at være et lykkenummer, og ifølge bl.a. 
kristendommen er tallet helligt. Og det er vel ikke tilfældigt, at: Der er 7 
dage i en uge, 7 farver i en regnbue, 7 toner på musikskalaen, 7 kontinenter 
og 7 vidundere. Og nå ja, så boede Snehvide hos de 7 små dværge, og så havde 
James Bond jo ikke agentnummeret 006, men 007. 
</p><p>
Derfor er det måske ikke så overraskende, at en række afgange til spillebyen 
Las Vegas hedder noget med 7. Eksempelvis er flyselskabet JetBlues afgang 
fra Boston og til spillebyen nummer 777, og det samme flynummer har Spirit 
Airlines fra Fort Lauderdale. 
</p><h3>
Nummer 911 blev sløjfet 
</h3><p>
Omvendt er der en del flyselskaber, der holder sig fra tallet 13. Det gælder 
dog ikke SAS. 
</p><p>
»Vi er generelt ikke overtroiske i vores nummerering af flyruter, og vi har 
for eksempel en rute nummer 13 (Luleå-Stockholm). Men vi har alligevel ikke 
en række 13 i vores fly, og vi har heller ikke en rute SK666«, siger han om 
tallet, der har en negativ bibelsk betydning. 
</p><p>
Han tilføjer, at selskabet dog havde en rute-666 i en kort overgang for år 
tilbage, så det er altså ikke en stadfæstet regel. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/rejser/nyheder/flyoglufthavne/ECE2555245/luftens-maerkelige-gigant-bliver-endnu-stoerre/">Luftens mærkelige gigant 
bliver endnu større </a></p><p>
Men man finder generelt set ikke mange afgange med nummeret 666. Dog havde 
Finnair forrige år en afgang fra København til Helsinki - HEL - med nummeret 
AY666 på en fredag den 13. Flyet var godt fyldt op og kom i øvrigt godt 
frem. 
</p><p>
Mens nogle tal altså helst undgås, er der andre der kan blive sløjfet. Det kan 
være efter et alvorligt havari. 
</p><p>
Før terrorangrebet i USA den 11. september 2001, der af mange blot betegnes 
som 9-11, havde SAS en afgang fra København til New York ved navn SK911. Det 
nummer blev sløjfet efterfølgende. 
</p><h3>
Går de rejsende overhovedet op i flynumre? 
</h3><p>
De fire flynumre, som var involveret i terrorangrebet i 2001 - American 
Airlines 11 og 77 samt United Airlines 93 og 175 er blevet permanent sløjfet 
- ud af respekt for dem, der mistede livet under i forbindelse med angrebet 
og for deres pårørende. Ti år senere blev to United Airlines-fly dog tildelt 
numrene 93 og 175, men kort tid efter var flyselskabet ude og beklage 
offentligt og forklarede det med en teknisk fejl. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/rejser/nyheder/flyoglufthavne/ECE2446300/flyhistoriens-foerste-jumbojet-er-reddet-fra-forfald/">Flyhistoriens første jumbojet 
er reddet fra forfald</a></p><p>
SAS benyttter i dag heller ikke koden SK686, som var nummeret på det fly, der 
8. oktober 2001 stødte sammen med et andet fly i Linate-lufthavnen i Milano. 
118 mennesker blev dræbt. John Nielsen fra SAS vil ikke garantere, at det 
flynummer aldrig kommer tilbage. Men: 
</p><p class=" bl-elem">
»Vi har ikke anvendt det siden og har ikke planer om at gøre det igen. Jeg 
ville synes, det var mærkeligt, hvis pårørende skulle booke en rejse med 
samme flynummer«. 
</p>	
</div>

</div></body></html>
