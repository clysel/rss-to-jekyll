---
layout:     post
title: 	    "Apple blåstempler Danmark -  men vi skal ikke forvente flere kæmpedatacentre"
post_author:	    Jesper Stein Sandal
post_date:	    Mon, 23 Feb 2015 11:57:59 +0000
post_site:	    www.version2.dk 
post_link:	    http://www.version2.dk/artikel/apple-blaastempler-danmark-men-vi-skal-ikke-forvente-flere-kaempedatacentre-84990?utm_medium=feed&utm_source=version2.dk&utm_campaign=it_nyheder
---
<html><body><div><section class="body"><p>Danmark får nu sit første megadatacenter i verdensklasse, efter det mandag blev annonceret, at ét af Apples to nye europæiske datacentre skal opføres lidt uden for Viborg. Men selvom Apple med en milliardinvestering, der formentligt er den største udenlandske anlægsinvestering i Danmark nogensinde, siger god for Danmark, så skal vi ikke regne med, at der kommer flere til i samme kategori.</p>

<p>»Umiddelbart tror jeg ikke, at vi skal forvente, at der kommer flere. For det første er det begrænset, hvor mange af denne type datacentre, der skal bygges. For det andet vil mindre datacentre næppe kunne få tilsvarende betingelser. Men det viser absolut, at Danmark stadig er med i overvejelserne, når der skal bygges,« siger analysechef Anders Elbak fra IDC til Version2.</p>

<p>Aftalen om at opføre datacentret ved Viborg er kommet i stand efter tre års forhandlinger, som har involveret Viborg Kommune, Energi Viborg, Udenrigsministeriets Invest in Denmark og Aarhus Universitet.</p>

<p><figure class="plugin right zoomable"><img data-original-image="http://www.version2.dk/sites/v2/files/foulum_energinet_au.png" src="http://www.version2.dk/sites/v2/files/styles/medium/public/foulum_energinet_au.png?itok=fXd1-kZH" alt=""/><figcaption> Området ved Foulum, hvor Energinet.dk har en transformatorstation og Aarhus Universitet har sit campus. <cite>Foto: Google Maps</cite></figcaption></figure>Datacentret skal placeres i nærheden af én af Jyllands hovedtransformatorstationer ved landsbyen Foulum. Her har Aarhus Universitet også en større afdeling for forskning i fødevarer og jordbrug.</p>



<p>Apple har ved opførelsen af de seneste af selskabets store datacentre lagt stor vægt på at kunne præsentere projekterne med en bæredygtig profil, og den danske placering er valgt på grund af adgang til bæredygtig energi og muligheden for at udnytte varmen fra datacentret i det lokale fjernvarmenet.</p>

<p>De grønne muligheder har de seneste par år fået flere it-giganter til at opføre datacentre i Skandinavien, hvor det største projekt til dato har været Facebooks datacenter ved Luleå i Sverige. Sverige har samtidig fordel af historisk set at være knudepunkt for flere nordiske hovedlinjer på internettet.</p>

<p>»Facebook var med til at sætte Skandinavien på kortet for co-location-datacentre,« siger direktør Peder Bank fra Interxion til Version2.</p>

<p>Han vurderer, at Facebook var med til at sætte gang i det opsving i antallet af datacentre i området omkring Stockholm, som har fundet sted de sidste par år. Men han maner samtidig til besindighed, hvis man har forhåbninger om, at Facebook eller Google slår sig ned i nærheden af Apple i det midtjyske.</p>

<p>»Jeg tænker mere, at Viborg vil åbne for flere små og mellemstore virksomheder, som vil etablere datacentre i Danmark. Apple er en blåstempling, så hvis man sidder i USA og sende noget udstyr til Europa, og man så har hørt, at andre har sat noget op i 'Jutland', så giver det en nemmere dialog,« siger Peder Bank.</p>

<p>Med andre ord kan Apples blåstempling af Danmark betyde, at det bliver lettere for små og mellemstore cloud-udbydere eller udbydere af datacentertjenester at tiltrække udenlandske kunder til datacentre i Danmark.</p>

<p>Tilsvarende skal Viborg nok ikke sætte næsen op efter at blive til et dansk Silicon Valley med et nyt Apple-datacenter.</p>

<p>»Viborg er fantastisk for entreprenørerne, men jeg tror ikke, det vil skabe et hav af it-arbejdspladser,« siger Peder Bank.</p>

<p>Samlet set kan det dog være positivt for det danske datacentermarked, hvis Apples tilstedeværelse gør det lettere at få andre virksomheder til at opstille udstyr i danske datacentre, og på den måde kan Apples datacenter generere nye it-arbejdspladser. Men de nye arbejdspladser vil være mere sandsynlige i Ballerup eller Århus end i Viborg.</p>
  </section></div></body></html>
