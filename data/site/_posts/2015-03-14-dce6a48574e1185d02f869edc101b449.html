---
layout:     post
title: 	    "V-politiker og valgsponsor brød Folketingets regler"
post_author:	    
post_date:	    Sat, 14 Mar 2015 10:17:02 +0100
post_site:	    politiken.dk 
post_link:	    http://politiken.dk/indland/politik/ECE2587380/v-politiker-og-valgsponsor-broed-folketingets-regler/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Venstres energiordfører, Lars Christian Lilleholt, brød Folketingets regler, 
da han i februar hjalp en af sine valgkampstøtter med at tjene et betydeligt 
pengebeløb under en konference på Christiansborg, skriver Berlingske.
</p><p>
Ved konferencen 'Fremtidens Klima- og Energipolitik' var en stor del af den 
danske energibranche samlet på Christiansborg, hvor Folketinget gratis havde 
stillet den historiske Fællessalen til rådighed. På folkestyrets regning var 
der også sørget for AV-udstyr, stole på række og rengøring.
</p><p>
Det er praksis, når et folketingsmedlem arrangerer en konference med politisk 
indhold.
</p><p>
Der er blot et par regler: Man må ikke bruge lokalerne til kommercielt brug, 
og der må »ikke opkræves gebyr for deltagelse", som 
overstiger »nødvendige« udgifter for den praktiske 
gennemførelse af arrangementet«.
</p><p>
Og vigtigst: Det må det ikke give overskud.
</p><p>
Det var Lars Christian Lilleholt og interesseorganisationen Foreningen Danske 
Kraftvarmeværker (FDKV), der stod bag arrangementet. Af invitationen fremgår 
det ifølge Berlingske, at deltagerne blev opkrævet et gebyr på 1550 kroner 
eksklusive moms for at deltage.
</p><h3>
Arrangement gav overskud
</h3><p>
Det beløb overstiger dog umiddelbart langt arrangørernes udgifter til 
arrangementet, og direktøren for FDKV, Erik Nørregaard Hansen, bekræfter 
over for Berlingske, at arrangementet har givet et overskud. Hvor stort et 
plus vil direktøren dog ikke ud med.
</p><p>
Det er ifølge Berlingske langt fra første gang, at interesse­organisationen 
har indkrævet høje deltager­gebyrer for at deltage i arrangementer på 
Christiansborg med hjælp fra Lilleholt.
</p><p>
Politikeren har også fået noget ud af sit samarbejde med FDKV. Blandt andet 
2000 kuglepenne med eget navn på til valgkampen til en værdi af mellem 8000 
og 10.000 kroner.
</p><h3>
Lykketoft undrer sig
</h3><p>
Folketingets formand, Mogens Lykketoft (S), er overrasket over sagen, da »det 
er i strid med reglerne«. Han opfordrer FDKV til at tilbagebetale sit 
overskud.
</p><p>
Samarbejdet møder også kritik­ blandt medlemmer af Folketingets Præsidium.
</p><p>
»Det lugter af en vennetjeneste. Man gør det at låne lokaler på Christiansborg 
til en pengemaskine for ens venner, som i andre sammenhænge understøtter ens 
politiske aktiviteter«, siger Enhedslistens Per Clausen.
</p><p class=" bl-elem">
Også Dansk Folkepartis medlem af præsidiet, Pia Kjærsgaard, kræver en 
forklaring fra Lilleholt, som selv afviser, at han bevidst har brudt 
reglerne.
</p>	
</div>
</div></body></html>
