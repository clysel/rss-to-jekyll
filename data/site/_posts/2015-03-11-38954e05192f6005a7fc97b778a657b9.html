---
layout:     post
title: 	    "Susanne har taget morfinpiller i ni år: »Jeg fylder min krop med gift«"
post_author:	    
post_date:	    Wed, 11 Mar 2015 08:16:45 +0100
post_site:	    politiken.dk 
post_link:	    http://politiken.dk/forbrugogliv/sundhedogmotion/ECE2581475/susanne-har-taget-morfinpiller-i-ni-aar-jeg-fylder-min-krop-med-gift/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Susanne Jensen har ondt. Så ondt at hun igennem årerne har haft svært ved at 
finde lindring i selv de stærke smertestillende piller, som hun nu har spist 
i ni år. Hvor mange forskellige morfinpræparater, hun har været igennem, har 
hun ikke tal på, men konstaterer opgivende: 
</p><p>
»Jeg føler mig som en forsøgskanin«. Hun tilføjer: »Og et omvandrende apotek«. 
</p><p>
Susanne Jensens smertehistorie er lang. Men langt fra unik. Hun døjer med 
»noget slitage« fra et arbejdsliv i DSB og ny hofte. Men Susanne Jensens 
største smerter er diffuse. Hun lider af fibromyalgi, som er længerevarende 
muskelsmerter uden påviselig årsag. Hun har også ondt i ryggen. Lægerne kan 
se en diskusprolaps på røntgenbilleder, men langt fra alle diskusprolapser 
gør ondt. Blandt andet derfor ender 90 procent af alle rygplagede danskere 
med diagnosen ’uspecifikke lændesmerter’. For lægerne kender reelt ikke 
årsagen. Susanne Jensens ryg kræver da heller ikke operation. 
</p><p>
»De mente ikke, at det ville hjælpe mig. Det skal være meget slemt, hvis de 
skal operere, og mit var åbenbart ikke slemt nok«, siger hun og sidder 
tilbage med smerter, hun ikke kan holde ud. Uden anden hjælp end 
morfinpræparatet. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/forbrugogliv/sundhedogmotion/ECE2264041/pas-paa-budskaber-skader-ryggen-mere-end-de-gavner/">Pas på-budskaber skader ryggen 
mere, end de gavner</a></p><p>
»Der er masser af steder i verden, hvor morfinpræparater ikke er udbredt nok. 
Dér består kampen i at promovere et højere forbrug til især kræftpatienter«, 
siger ekspert i smertebehandling og professor i palliativ medicin Per 
Sjøgren fra Rigshospitalet og fortsætter: 
</p><p>
»I Danmark er vi for længst kommet over den bakke. Nu får alle kræftpatienter 
uproblematisk morfinpræparater. Men forbruget har til gengæld spredt sig 
fuldstændig ukritisk og med en utrolig hastighed til alle mulige kroniske 
smertetilstande«. 
</p><p>
Ingen ved, hvad danskere på morfinpræparat rent faktisk fejler. Rigshospitalet 
skønner, at hver tredje er kræftpatient. Resten er kroniske smertepatienter 
som Susanne Jensen. 
</p><p>
»Hvis Danmark ligner USA, hvor man opgør de her ting, er omkring halvdelen 
rygpatienter«, siger Jan Hartvigsen, professor i klinisk biomekanik på 
Syddansk Universitet. 
</p><p><b>Rygbehandling i krise</b></p><p>
En amerikansk undersøgelse offentliggjort i British Medical Journal i januar i 
år viser, at morfinpræparater er en rigtig dårlig idé til patienter med 
uspecifikke lændesmerter. Morfinen forbedrer ikke funktionsevnen og øger 
heller ikke chancen for, at de vender tilbage til arbejdet. Tvært imod giver 
langvarig brug af morfinpræparater en række komplikationer såsom øget risiko 
for fald, brud, trafikulykker, og negativ påvirkning af mentale færdigheder 
og humøret. 
</p><p>
»Jeg har set så mange rygpatienter på morfin, og det har aldrig været en 
succes. Tvært imod. Den form for smertelindring er ikke en god behandling af 
rygpatienter. Det er et skråplan at komme ind på, selvom smerterne i en 
periode er heftige«, siger Tom Bendix, rygprofessor og overlæge på Glostrup 
Hospital. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/forbrugogliv/sundhedogmotion/ECE2264094/rygskanninger-er-ofte-meningsloese/">Rygskanninger er ofte 
meningsløse</a></p><p>
»Den medicinske behandling af rygsmerter er i krise. Paracetamol (Panodil. 
red) har ingen virkning, og morfinpræparater har så mange bivirkninger, at 
det er uacceptabelt for patienterne. De skal anvendes med største 
forsigtighed hos rygpatienter og måske slet ikke«, siger professor Jan 
Hartvigsen og peger på, at morfinpræparater heller ikke er noget, 
Sundhedsstyrelsen anbefaler mod rygsmerter, men: 
</p><p>
»Det bliver brugt alligevel«, konstaterer han. Professor Per Sjøgren fra 
Rigshospitalet forklarer hvorfor: 
</p><p>
»Det varmer og lindrer lidt i starten af behandlingen, men virkningen aftager 
ofte, og så starter patienterne på en rejse, hvor de udvikler tolerans og 
skal have mere for at få den samme virkning. Samtidig tager bivirkningerne 
til«. 
</p><p><b>Kunne ikke slippe piller</b></p><p>
Susanne Jensen har én gang forsøgt at trappe ud af morfinpræparatet. For som 
hun siger: 
</p><p>
»Min største drøm er at slippe for alle pillerne. Jeg føler, at jeg fylder min 
krop med gift«. 
</p><p>
Men det lykkedes ikke. Hun kunne hun ikke holde smerterne ud, og hun fik 
stærke abstinenser - voldsomme influenzaagtige symptomer, der ikke ville gå 
over. Så hun røg tilbage på pillerne, som hun ifølge sine læger må tage op 
til 400 mg af om dagen. Et meget højt loft, som hun nægter at nærme sig. 
</p><p>
»De er ikke karrige til at udskrive de piller. Det, jeg ligger inde med af 
pakker, er nok til at slå en hest ihjel«, siger hun og holder sig til maks. 
250 mg om dagen, hvilket er langt over den dosis, man giver til 
kræftpatienter, som er den eneste patientgruppe, der ifølge eksperterne 
reelt bør få morfin. 
</p><p>
»Cancerpatienter med vidt spredt sygdom får typisk 100-200 mg. Hvorfor skal 
rygpatienter så have 200 mg? Jeg har set folk, der får op til et helt gram 
morfin i døgnet på en dårlig ryg. Det hænger slet ikke sammen«, siger 
overlæge og leder af smertecentret på Herlev Hospital Niels-Henrik Jensen. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/forbrugogliv/sundhedogmotion/ECE2264066/morten-havde-en-diskusprolaps-tiden-arbejdede-for-mig/">Morten havde en diskusprolaps: 
»Tiden arbejdede for mig«</a></p><p>
Ifølge rygprofessor Tom Bendix er en del af problemet en alt for ringe 
uddannelse af læger i ryglidelser i forhold til, hvor stor en patientgruppe, 
det er, og at det rygsmerter er den tilstand, der skaber flest dårlige 
leveår. 
</p><p>
»Jeg forstår sådan set godt, hvorfor mange læger forfalder til at give morfin. 
Det tror da pokker, når de næsten ikke har lært noget om det. Smerterne 
dulmes nu og her, men på bare lidt længere sigt laver det ulykker«, siger 
han. 
</p><p><b>Ikke alle smerter skal ’fikses’</b></p><p>
Susanne Jensens smerter er heller ikke forsvundet. Medicinen tager kun toppen. 
Fysioterapi og kiropraktor hjalp ikke godt nok. I desperation købte hun en 
massagestol til 35.000 kroner. 
</p><p>
»Jeg har gjort alt. Jeg har været det hele igennem. Noget har virket bedre end 
andet. Det bedste var træning i et varmtvandsbassin. Havde jeg et i 
baghaven, var jeg godt hjulpet. Men prøv lige at betale for sådan et selv«, 
siger hun. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/forbrugogliv/sundhedogmotion/sygdom/ECE2268402/rygsmerter-sidder-ikke-altid-i-ryggen-paa-sygemeldte/">Rygsmerter sidder ikke altid i 
ryggen på sygemeldte</a></p><p>
Det store spørgsmål er, hvad der hjælper de mange danske smertepatienter, hvis 
ikke morfinpræparater gør. Ifølge overlæge Gitte Handberg fra 
smerteklinikken på Odense Universitetshospital skyldes smerte ikke altid, at 
kroppen »er i stykker«: 
</p><p>
»Smerten er ikke altid et symptom, hvor man skal finde en årsag, der skal 
fikses. Det er en kronisk lidelse, hvor patienten – og lægen – skal forstå, 
at der er andre muligheder end medicinsk behandling. Kognitiv terapi, 
afspænding og refokusering er billige, effektive midler«, siger overlæge 
Gitte Handberg fra smerteklinikken på Odense Universitetshospital. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/forbrugogliv/sundhedogmotion/ECE2261278/her-er-6-sejlivede-myter-om-rygsmerter/">Her er 6 sejlivede myter om 
rygsmerter</a></p><p>
Rygeksperter er enige: 
</p><p>
»Det handler om at finde måder at tackle det på. Det vigtigste er ikke at gå i 
panik. Behold din hverdag, gå på arbejde, lad være med at sygemelde dig. Det 
lyder måske underligt for nogle, at man ikke skal hvile sig, når man har 
ondt. Men det er faktisk aktiviteten, der hjælper«, siger Jan Hartvigsen, 
men understreger, at de fleste rygsmerter har det med at vende tilbage på et 
senere tidspunkt. 
</p><p>
»Lægger man sig på sofaen og spiser morfinpræparater, er det det værste, man 
kan gøre«, siger Jan Hartvigsen. 
</p><p><b>Smerterne koster kræfter</b></p><p>
Susanne Jensen mener selv, at hun har alt for ondt til at gå på arbejde. Det 
har hun også myndighedernes ord for. Efter års kamp har hun fået tilkendt 
førtidspension. Hun så dog gerne en anden behandling end morfinpræparatet. 
</p><p class=" bl-elem">
»Men hvis jeg skal have en hverdag til at fungere, er jeg nødt til at tage det 
lort. Ellers ligner jeg en forvreden klud og bruger så mange kræfter på at 
have ondt, at det ikke rimeligt over for min mand og familie«, siger hun. 
</p>	
</div>
</div></body></html>
