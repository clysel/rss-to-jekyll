---
layout:     post
title: 	    "AGF tager stort skridt mod Superligaen med storsejr"
post_author:	    
post_date:	    Sun, 03 May 2015 17:38:18 +0200
post_site:	    politiken.dk 
post_link:	    http://politiken.dk/sport/fodbold/ECE2653067/agf-tager-stort-skridt-mod-superligaen-med-storsejr/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Meget skal efterhånden gå galt for AGF, hvis ikke klubben skal rykke op i 
Superligaen.
</p><p>
Søndag cementerede Aarhus-klubben sin andenplads i 1. division, der er lig med 
oprykning til den bedste række, som AGF rykkede ud af i sidste sæson. Viborg 
ligger nummer et med to point ned til AGF.
</p><p>
På hjemmebane vandt AGF en storsejr på 4-0 over Brønshøj, der ligger isoleret 
på sidstepladsen og ligner en nedrykker til 2. division.
</p><p>
Dermed har AGF 10 point ned til Vendsyssel på tredjepladsen med seks 
spillerunder tilbage.
</p><h3>
Nordstrand lukkede målfesten
</h3><p>
AGF har haft et godt tag på Brønshøj i denne sæson. Den første kamp på udebane 
blev vundet 5-0.
</p><p>
Det lignede nu ikke en storsejr søndag. Kim Aabech scorede til 1-0 efter 14 
minutter, men målet fik lov at stå alene inden pausen.
</p><p>
I anden halvleg gik det stærkt. Mate Vatsadze øgede efter to minutter, Danny 
Olsen scorede til 3-0 midtvejs, inden Morten Nordstrand lukkede målfesten 
til slutresultatet 10 minutter før tid.
</p><p>
Med nederlaget har Brønshøj endnu længere op til redning. I søndagens bundkamp 
vandt Fredericia nemlig 1-0 hjemme over AB. De to hold har henholdsvis 27 og 
25 point, mens Brønshøj har 20. To hold rykker ned.
</p><p class=" bl-elem">
Søndagen bød på yderligere to kampe i 1. division. FC Roskilde vandt hjemme 
med 3-0 over Skive, mens HB Køge og AC Horsens spillede 1-1.
</p>	
</div>

</div></body></html>
