---
layout:     post
title: 	    "Catalonien mellem galskab og fornuft"
post_author:	    
post_date:	    Mon, 23 Mar 2015 11:29:51 +0100
post_site:	    politiken.dk 
post_link:	    http://politiken.dk/magasinet/fortaelling/ECE2599829/catalonien-mellem-galskab-og-fornuft/
---
<html><body><div><div class="art-body"><p>
Det var en god idé at søge til vejrs den dag i Barcelona. For på gaderne midt 
i byen syntes hver eneste centimeter at være optaget af mennesker fra hele 
regionen, som var kommet for at svinge med varianter af det catalanske flag, 
bannere og »bare fejre glæden ved at være catalansk«, som en af dem sagde 
til mig. 
</p><p>
Demonstrationen for uafhængighed fik internationalt præg, da bannere med 
påskriften 'Catalonia – the next state in Europe' dukkede op i 
menneskehavet. Det var den dag, resten af verden for alvor opdagede det 
catalanske ønske om uafhængighed. 
</p><p>
»Jeg var i Barcelona og følte en indre fryd over, at så mange mennesker deltog 
i en så mangfoldig og fredelig demonstration. Den dag så jeg mange kendte 
ansigter med store smil i gaderne. Men jeg så også mange mennesker, der 
indtil da ikke gik ind for løsrivelse, som pludselig demonstrerede for det. 
Så vidste jeg, at noget havde forandret sig. Og at der ikke længere var 
nogen vej tilbage«, fortæller Joan Claret om sine oplevelser. 
</p><p>
Efter den dag er det aldrig rigtigt blevet hverdag i Catalonien, som lige 
siden har været præget af debatten om samt aktioner for og imod 
selvstændighed. Selvstyrepræsidenten Artur Mas fra det borgerlige parti CiU 
tog hurtigt folkets vilje til sig og rejste et par dage efter La Diada til 
Madrid for, belæsset med kolossal, ny selvtillid, at stille krav til den 
spanske centralregering. 
</p><p>
Vanen tro måtte han returnere uden noget som helst. Han udskrev derfor valg 
til det regionale parlament samme efterår i håb om at få styrket mandat til 
sin kamp. Men for Artur Mas, der efterhånden havde fået kampen for 
selvstændighed bundet sammen med sin person, blev valget et nederlag. 
Catalanerne rykkede mod det venstreorienterede, republikanske parti, ERC, 
som i sin tid absorberede de fleste medlemmer af terrorgruppen Terra Lliure. 
</p><p>
Efter valget måtte Artur Mas danne regering med ERC for i samarbejde at 
fortsætte kampen for uafhængighed. 
</p><p>
Selv i kongehuset udløste den enorme manifestation i Barcelonas gader 
nervøsitet. Og den aldrende majestæt, kong Juan Carlos, fandt behov for på 
kongehusets nye hjemmeside at poste et ’åbent brev’, hvor han uden at nævne 
Catalonien direkte skrev: »»Under disse betingelser er det værste, vi kan 
gøre, at adskille vore kræfter, opmuntre løsrivelse, jagte regnbuer og gøre 
sårene dybere«. 
</p><p>
Ordene prellede af på catalanerne. De fortsatte ufortrødent den fredsommelige 
kamp for frihed med enorme demonstrationer på La Diada de følgende år. Nu 
ved hele verden, at Catalonien gerne vil være et selvstændigt land. Men 
hvorfor egentlig? Skyldes det virkelig kun, at en af Spaniens rigeste 
regioner gerne vil holde på sine penge i stedet for at dele dem med 
fattigere områder? 
</p><p>
»Vores kvaliteter er ikke de samme som dem, folk fra midten af landet har, ej 
heller vore mangler. Vi kan aldrig forenes med dem«, forsøgte den berømmede 
catalanske arkitekt Antoni Gaudi at forklare allerede for 100 år siden til 
den daværende spanske konge, Alfonso XIII. Som arkitekten i øvrigt nægtede 
at tale spansk med, hvorfor majestæten muligvis heller ikke forstod meget af 
det catalanske særkende. 
</p><p>
»Vi holder også siesta, vi gør det bare ikke så længe som resten af Spanien«, 
forklarede en af regionens ledende potikere, Oriol Pujol, mig muntert under 
et interview under valgkampen i 2012. 
</p><p>
Et par år senere var både vitsen og Oriol Pujols ellers lovende karriere slut. 
Kan nemlig vel være, at catalanerne er anderledes end spanierne. Men 
man har også korrupte politikere i den frihedssøgende region. En af dem 
viste sig at være Oriol Pujols far, den catalanske landsfader og regionens 
præsident gennem hele 23 år, Jordi Pujol. 
</p><p>
Efter flere års antydninger i medierne måtte han i sommeren 2014 i en alder af 
84 år erkende, at han og familien i årevis havde anbragt i hvert fald 30 
millioner kroner på bankkonti i skattelyet Andorra. Jordi Pujols betydning 
for catalansk politik som en slags åndelig landsfader for 
uafhængighedstanken, stifter af det mangeårige regeringsparti, Convergència 
i Unió (CiU) og som politisk mentor for blandt andre hans efterfølger Artur 
Mas, kan ikke underkendes. 
</p><p>
Da han faldt, trak han blandt andre sin søn, Oriol Pujol, med sig ud af 
politik, ligesom Artur Mas selv er mistænkt for at have modtaget ulovlige 
penge i korruption i forbindelsen med renoveringen af en af Barcelonas 
modernistiske perler, Palau de la Música Catalana. 
</p><p>
»Ligesom i resten af Spanien har vi i Catalonien en gammel, herskende politisk 
klasse, hvor den slags metoder desværre har været almindelige. Men det er 
for mig kun endnu en grund til at få uafhængighed, så vi kan slippe af med 
den gamle spanske macho-kultur. Jeg er næsten ligeglad med, om det er 
borgerlige eller venstreorienterede, som skal lede et nyt Catalonien. Det 
skal bare være politikere fra et andet miljø og en anden generation«, er 
Joan Clarets kommentar til korruptionssagerne. 
</p><p>
For at finde ud af, hvad det er, der gør en forskel - <i>fet diferencial</i>, 
som catalanerne siger, må man tage ud i regionen, der er en af Spaniens 
smukkeste og mest varierede. Så snart man forlader Barcelonas internationale 
atmosfære, melder det catalanske sig. Selvfølgelig først og fremmest i det 
catalanske sprog, der dominerer gadebilledet i byer som Vic, Berga og 
Girona. Catalanerne har deres eget sprog, som klart adskiller sig fra 
spansk. Men det har man også i de to andre »historiske nationer «, Galicien 
og Baskerlandet, så det er ikke entydigt en grund til løsrivelse. 
</p><p>
Kigger man op fra gaderne, mødes øjet i disse år over alt af balkoner, pyntet 
med det catalanske flag la Senyera, eller den oprørske variant, la Estalada, 
med en rød eller blå stjerne. I enhver kinesisk eller pakistansk 
købmandsbutik føres flagene, der er blevet <i>big buisness</i>. 
</p><p>
I vinduerne hos mange butikker med sko og tøj, kan man konstatere, at 
catalanske farver og symboler er på mode, ligesom de i øvrigt er som glasur 
på kagerne hos mange bagere. Og hos boghandlerne ligger bjerge af både 
faglige og skønlitterære bøger klar til søgende sjæle, som vil forstå den 
catalanske sag bedre. Især Sánchez Piñols historiske roman om slaget I 1714, 
‘Victus’, er blevet en bestseller med over 200.000 solgte eksemplarer. 
</p><h3>
Fornuft og galskab 
</h3><p>
Jeg er med andre ord ikke den eneste, der er på udkig efter det, der måtte 
definere den catalanske karakter og egenart. Den, som ifølge catalanerne 
selv bedst kan findes i krydset mellem <i>seny</i> og <i>rauxa</i> - sund 
fornuft og galskab. De to egenskaber, der bedst definerer catalanerne. 
</p><p>
Egenskaberne passer ifølge kulturminister Ferran Mascarell svært godt på 
personligheder som den nu pensionerede fodboldspiller Carles Puyol med det 
lange viltre, vikingehår, fodboldtræneren Pep ' Josep' Guardiola, der efter 
at have hjemtaget pokaler nok til et større museum for FC Barcelona, drog 
til Tyskland og Bayern München, og kokken Ferran Adria, der var køkkenchef 
på den verdensberømte restaurant El Bulli. De er i parentes bemærket alle 
tre varme fortalere og aktivister for selvstændighed. 
</p><p>
»De har alle fået succes ved en kombination af knaldhårdt arbejde og 
kreativitet, som jeg beundrer meget. De repræsenterer kulturelle værdier 
inden for sport og det kulinariske, som betyder meget for det moderne 
samfund. De to områder er vigtige også for den nationale identitet og 
stolthed, så de er gode eksempler for Catalonien«, mener Ferran Mas. 
</p><p>
Nuvel, det samme vil man sige om Morten Olsen, Michael Laudrup og folkene bag 
restaurant i Noma i Danmark, så jeg er ikke kommet nærmere på den forskel, 
som gør det bydende nødvendigt for Catalonien at bryde med Spanien, før jeg 
en søndag eftermiddag med et par svenske journalistkolleger lander i baren 
på campingpladsen Las Medes på Cataloniens berømmede kyststrækning Costa 
Brava. Her har man masser af campister fra Nordeuropa og det er vigtigt for 
ejeren af pladsen, Josep Pla-Coll, at gæsterne forstår Cataloniens status. 
</p><p>
»Vi har været et selvstændigt land, vi har en anden kultur og et andet sprog. 
For ikke at tale om arbejdsmoral og ambition. Når de går på bar om aftenen 
nede i Andalusien efter arbejdsdagen, går vi på kursus for at lære engelsk. 
Vi har en helt anden arbejdsmoral end dem, vi er på en måde Spaniens 
tyskere. Alligevel skal vi betale til dem«. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00922/Spain_Catalonia_Ind_922982" data-id="922982" data-imgtype="jpg" data-caption="Catalanerne opfatter sig i høj grad som anderledes end resten af Spaniens indbyggere. Men hvad forskellen helt præcist består i, kan det være svært at få et klart svar på. Foto: Paco Serinelli/AP Photo"/><p>
En af mine svenske kolleger protesterer: »Jamen, i det nordlige Sverige er der 
også fattige egne, som vi betaler til. Derfor overvejer vi jo ikke at gå 
solo og etablere vores egen stat i Stockholm eller at smide dem ud af 
landet«. 
</p><p>
Men det er noget andet, mener fru Joaquina Pla-Coll, som straks blander sig: 
</p><p>
»Vi er forskellige fra Spanien i mentalitet og jura. Forskellen kan man se på 
mange love. For eksempel bærer man sin vielsesring på venstre hånd her i 
Catalonien og på højre i Spanien. I Spanien er der stor forskel på fattig og 
rig, mens vi her i Catalonien er mere homogene«. 
</p><p>
Stemningen er blevet hed i baren, og en tredje mand, der ejer et hotel på 
kysten, bidrager: »Prøv at se, hvor mange motorveje og lufthavne de har 
bygget på steder, hvor der ikke er nogen trafik«, siger han. 
</p><p>
Jeg henleder opmærksomheden på den ganske nyopførte lufthavn i den catalanske 
by Lleida, der er berygtet for blot at have to-tre afgange om ugen. 
</p><p>
»Jo, jo«, svarer hotelejeren: »Men det er jo, fordi flyselskaberne ikke vil 
bruge den«. 
</p><p>
Så er vi tilbage ved en logik, man nok skal være catalaner og have både <i>seny 
i rauxa</i> i sin karakter for helt at forstå. 
</p><p>
Uanset om man forstår de kulturelle forskelle eller ej, viser 
meningsmålingerne, at et flertal af catalanerne ønsker løsrivelse fra 
Spanien. Et flertal, der modsvares af, at næsten halvdelen af alle spaniere 
gerne så, at Catalonien bliver frataget sin allerede eksisterende status som 
'historisk region' og lærer at rette ind. 
</p><p>
For Spanien vil det ikke desto mindre være et stort tab at miste Catalonien. 
Den nordlige region er blandt de rigeste i landet og står for næsten en 
femtedel af den nationale økonomi. Pengene fra regionerne til den spanske 
statskasse og tilbage igen udregnes efter et sindrigt system. Catalonien får 
112 milliarder kroner mindre tilbage fra Spanien, end regionen betaler i 
skat. 
</p><p>
Dertil kommer en stærk utilfredshed i Catalonien med, at den spanske 
centralregering investerer meget lidt i regionen. 
</p><p>
Ikke desto mindre har det catalanske erhvervsliv advaret mod løsrivelse, og 
flere virksomheder truer med at flytte fra regionen, hvis uafhængigheden 
bliver en realitet. Også i kulturlivet har der været angst og problemer. 
Støtte til lokale kunstværker er blevet afvist udelukkende, fordi de brugte 
det spanske sprog, og i krogene tales der om censur. 
</p><h3>
Som at sige Rom imod 
</h3><p>
Selv om man ikke hører meget til dem, findes der også indbyggere i regionen, 
som gerne vil bevare fællesskabet med Spanien. 
</p><div class="art-fakta article-box">
<header><h4 class="">
Bøger om og fra Catalonien</h4>
</header><div class="fakta-body" data-buildingblock="embedded_factboxlink">
<p>
Liz Castro m.fl: <b>What’s up with Catalonia?: The causes which impel them to 
the separation</b> (2013). Debatbog, hvori en lang række politikere, 
videnskabsmænd og kulturpersonligheder på engelsk diskurere Catalonien og 
ønsket om uafhængighed. 
</p><p>
Albert Sanchez Pinol: <b>Victus</b> (2013 – på engelsk i 2014). Historisk 
roman om slaget om Barcelona i 1714, som er blevet en bestseller i 
Catalonien, mens man i Spanien ser den som propaganda for selvstændigheden. 
</p><p>
Antonio Hill: <b>De døde dukkers sommer</b> (2012) og <b>De gode 
selvmordere</b> (2013). Fremragende krimier fra det moderne Barcelona, der 
har opnået stor international succes. 
</p><p>
Carlos Ruiz Zafon: <b>Vindens skygge, Englens skygge og Himlens Fange</b>. I 
en blanding af hyldest til litterære klassikere, thriller og fantasy har 
Zafon skrevet det mørke, gotiske Barcelona ind på bestsellerlisternes 
øverste pladser i den foreløbige trilogi. 
</p><p>
George Orwell; <b>Hyldest til Catalonien</b> (1938). Fra den begejstrede 
ankomst til et Barcelona overtaget af arbejderklassen til den frustrerende 
stilstand ved fronten i borgerkrigen og til de altødelæggende interne kampe 
i republikken, skildrer Orwell fremragende sin tid som international 
frivillig i Catalonien. 
</p><p>
Noah Gordon: <b>Catalaneren</b> (2007) Historisk roman om den unge vinavler 
Josep, der returnerer fra landflygtighed i Frankrig i industrialismens 
barndom i Catalonien, hvor han må slås med både vinpest, fordomme og 
kærlighedens kvaler. 
</p><p>
Mercè Rodoreda: <b>Diamantpladsen</b> (1962 – dansk i 1981). Romanen 
regnes som en af de bedste fra og om Den Spanske Borgerkrig, skildret fra et 
catalansk og kvindeligt perspektiv om mandschauvinisme og fornedrelse med 
udgangspunkt i den smukke Plaça del Diamant i bydelen Gracìa. 
</p><p>
Ildefonso Falcones: <b>Havets katedral</b> (2007) Byggeriet af katedralen 
Santa Maria del Mar i middelalderen er i centrum for den historiske 
debutroman, der er blevet en massiv international succes. 
</p><p class=" bl-elem"/>
</div>
</div><p/><p/><p>
Tavsheden blandt tilhængerne af Spanien er til at forstå. For også blandt 
almindelige mennesker er tonen blevet hård. I anonym fred i en kælder, der 
er lavet om fra kloster til café, tør en modstander af et separat 
Catalonien, Laura Valls, der er født i og voksede op i Barcelona i 
1970’erne, udtale sig. 
</p><p>
»Ude på gaden tør jeg ikke længere sige, hvad jeg mener. Folk er blevet så 
radikale, og debatten er nådesløs. Det er blevet som at tale Rom midt imod 
at være imod uafhængighed i disse dage. Jeg mener, at det er hårrejsende 
dumt at søge uafhængighed midt i en krise, hvor vi burde stå sammen. I 
stedet for danser vi egoistisk rundt om vores egen navle i Catalonien, jeg 
skammer mig over det«, siger hun. </p><p>
Både Laura Vells mand, der er fra regionen Galicien, og parrets teenagesøn går 
ind for separatismen. Laura Vells mener, at de er faldet for propaganda. 
</p><p>
»Jeg kunne ikke drømme om at hoppe på løgnene, de nationalistiske partier 
spreder. Det er røg fra et bål, der skal distrahere os fra de virkelige 
problemer, de selv har skabt. Men jeg går stille med min modstand, jeg tør 
ikke engang sige den til en middag, når hele vores familie er samlet. Det 
giver bare en virkelig dårlig stemning, og man bliver nærmest lagt for had i 
sit eget hus«, siger hun. 
</p><p>
Der er modstand mod uafhængigheden på den catalanske hjemmebane, i Madrid og 
Bruxelles. I EU har begejstringen for selvstændighedstrangen været til at 
overskue, og Catalonien har fået klar besked om, at en skilsmisse fra 
Spanien også er et farvel til EU. I hvert fald i første omgang, 
</p><p>
Konsulenter, hyret af regionalregeringen selv, har regnet ud, at den nye 
nation, Catalonien må ud at låne 37 milliarder kroner hver måned for bare at 
kunne betale sine offentlige ansatte, pensionsordninger og 
arbejdsløshedsunderstøttelse. Andre udregninger viser, at et frit Catalonien 
vil starte med en enorm gældsbyrde. Udover sin egen gæld, står det nye land 
til at overtage sin del af det samlede Spaniens gæld, formentlig omkring 186 
milliarder kroner. 
</p><p>
Foreløbig har hverken de knubbede ord fra spanske politikere og medier, de 
skræmmende udsigter eller internationale advarsler fået Catalonien til at 
ændre kurs væk fra selvstændigheden. 
</p><p>
»Det har ikke hjulpet på holdningen her i området, at man i Madrid har mødt 
alt med en massiv mur af afvisninger. Der er ingen dialog, ingen 
imødekommenhed. Det virker som en meget forældet måde at lede et land på. 
Med sin hårde linje har Spanien både hældt benzin på bålet og risikerer at 
gøre en politiker uden karisma som Artur Mas til et patriotisk ikon«, siger 
filosoffen og forfatteren Josep Ramoneda. 
</p><p>
Han frygter »en lang, ond og beskidt kamp« mellem Spanien og Catalonien. Med 
et uundgåeligt resultat. 
</p><p>
»Den vigtigste grund til, at selvstændigheden bare står stærkere, er et 
generationsskifte. For min datter, der er i tyverne, er det lige så normalt 
at tænke på og ønske sig uafhængighed, som det er at tage en kop kaffe. 
Hendes generation er børn af demokratiet, og de har ikke oplevet diktaturet 
og <i>el franquismo</i>. For os, som er vokset op med det, var det forbudt 
så meget som at tænke på uafhængighed«, siger han. 
</p><p>
Sammen med Joan Claret er jeg taget på cykeltur i udkanten af Pyrenæerne, der 
adskiller Den Iberiske Halvø fra resten af Europa. I disse år virker de høje 
bjerge som en uoverstigelig mur for mange catalanere, der vil forklare deres 
sag til andre europæere. Men denne sene eftermiddag lige før solnedgang 
danner bjergenes varierede formationer med grønne vinmarker, træer og 
græssende kreaturer, en paradisisk fred i ellers urolige tider. 
</p><p>
»Jeg har ingen specielle følelser overfor navnet Catalonien eller mit folk. 
Jeg holder af dem, men jeg ved også, hvor irriterende, de er. Vi catalanere 
er ligesom jer danskere – nogle være brokkehoveder. Vi har ligefrem et navn 
for det, <i>el catalan emprenyant</i>, den altid utilfredse. Ham kender jeg 
– også fra mig selv, men jeg mener nu ikke, at han har noget med 
selvstændighedstanken at gøre. Den er begrundet i helt andre og reele 
forhold«, siger Joan Claret og kigger ud over landskabet i retning af 
Frankrig og Europa. 
</p><p>
»Når jeg er langt væk hjemme fra, tænker jeg på de her egne og hvor smukt, her 
er. Det er det, jeg forbinder med mit hjemland. Jeg opfatter overhovedet 
ikke mig selv som nationalist, men det har folk udefra svært ved at forstå. 
Jeg fornemmer, hvad de tænker, når jeg fortæller dem, hvor jeg kommer fra: 
»Ah, en nationalist«. Det er meget trættende. Jeg tror, at vi alle længes 
efter at bo i et land, hvor der er plads til at diskutere, om skummetmælk er 
bedre end minimælk og den slags normale ting«, siger han. 
</p><p>
En af de bedste sideeffekter ved at opnå uafhængighed for Joan Claret ville 
netop være at slippe af med de mange flag og nationalistiske symboler i hele 
regionen. 
</p><p>
»Det er alt for meget, men viser lidt om, hvor antændt stemningen er. Det er 
frustrerende ikke rigtigt at vide, om alle de her drømme bliver til noget. 
Men de fleste af os prøver jo bare at leve vores liv, passe arbejdet og 
hverdagen. Det burde være let nok at finde løsninger, men Spanien vil ikke. 
Og det er den vigtigste grund til, at jeg går ind for uafhængighed. Der er 
ingen respekt. Selv om de kom nu med flere løfter, står jeg fast. Det er for 
sent, der er sagt og gjort alt for meget, vi må kæmpe for vores værdighed«, 
konstaterer han 
</p><p>
Vi slider os op mod bjergets top og stopper op for at nyde en fortryllende 
udsigt ned i de skovklædte dale. Foran leder en lille mørk tunnel frem mod 
nye vidder. 
</p><p>
Hvordan vil du tænke, hvis du en dag køres ind på sygehuset med en dødelig 
sygdom, og Catalonien ikke er blevet selvstændigt i din levetid, spørger jeg 
Joan. 
</p><p>
»Hvis vi ikke får selvstændighed, fordi vi ikke får lov selv at bestemme det 
med en afstemning, vil det være en meget frustrerende måde at gå ud på. Men 
hvis vi ikke får det, fordi vi har stemt, og der ikke var flertal for det, 
er det helt i orden. Sådan er demokrati«, siger han. 
</p><p>
Så vender vi cyklerne og suser ned ad bjerget mod dalen i det catalanske 
hjerteland. 
</p><p class=" bl-elem"><i class=" bl-elem">Publiceret 23. marts 2015</i></p>	
</div>
</div></body></html>
