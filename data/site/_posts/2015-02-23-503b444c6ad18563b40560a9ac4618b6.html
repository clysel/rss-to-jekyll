---
layout:     post
title: 	    "Blomster til en morder"
post_author:	    
post_date:	    Mon, 23 Feb 2015 17:12:58 +0100
post_site:	    politiken.dk 
post_link:	    http://politiken.dk/magasinet/feature/ECE2559621/blomster-til-en-morder/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
I søndags traf den 30-årige antropolog Janni Nielsen en beslutning, der 
lignede begyndelsen til et socialt selvmord. Hun bestemte sig for at lægge 
blomster. Ikke blot ved Krudttønden, hvor den 55-årige Finn Nørgaard blev 
dræbt og ved synagogen, hvor den 37-årige Dan Uzan blev dræbt. Hun ville 
også lægge blomster på Svanevej, hvor morderen Omar Abdel Hamid el-Hussein 
på 22 år blev skudt. 
</p><p>
»Der er tre mennesker, der er døde, og min smerte over Omars død er den samme 
som over de to andres. De var uskyldige. Men det var Omar også, da han var 
12 år«, siger Janni Nielsen, der arbejder i Mellemfolkeligt Samvirke. Hun 
underviser udsatte unge på Nørrebro og i Tingbjerg i at blive demokrater. De 
skal skrive læsebreve og få en stemme i den offentlige debat, så de føler, 
de hører til. Janni Nielsen vidste godt, at det ville vække vrede, hvis hun 
lagde sin beslutning ud på Facebook. Hun har været formand for Red Barnets 
Ungdom og har en stor berøringsflade. Alligevel skrev hun på Facebook: 
</p><p>
»Jeg vil gerne lægge en blomst der også. Det vil jeg for også her at udtrykke 
min medfølelse med hans familie og venner. Og udtrykke min sorg over, at en 
22-årig dansker har så lidt at leve for, at han vil slå andre – og sig selv 
– ihjel for at få nogle fås anerkendelse«. 
</p><p>
Næste dag lagde hun blomsterne. Danmarks Radio filmede det og bragte et kort 
interview. Vreden på Facebook var stor: 
</p><p>
»Ad Ad ad«, skrev David og fortsatte. 
</p><p>
»Janni du burde konvertere og pisse af sammen med de usle hunde, der kan finde 
på og lave lort i vores land. Det du kan finde på at betale for nogle skide 
blomster og ligge dem hvor en klam terrorist er blevet skudt. Der burde 
pisses og skides hvor han lå og da han lå der. Der burde hovers og dem der 
kalder ham sin bror burde anholdes og sendes hjem. Du bruger 150 på 
blomster. Når du kunne ligge den hos en dansk hjemløs og hjælpe ham. At du 
kan stå på tv og sige det er synd for hans familie. De burde alle samme få 
en bilet hjem så de ikke skulle være en byrde for os. Og du burde tage med, 
så vi slipper af med en som dig. Du må have det af helvede til. Ærligt så 
håber jeg du bliver mejet ned at en bus«. 
</p><p>
Med mere end 23.000 følgere på sin hjemmeside behøver Søren Pind fra Venstre 
ingen medier til at få sit budskab ud. Allerede en time efter at det første 
skud var faldet lørdag eftermiddag, reagerede han. 
</p><div class="art-quote article-box">
<p class="quote"/>
<blockquote>
<p class="quote-txt">
For den lede selv, altså. Det er foregået i MIN kreds på Østerbro. Må I rådne 
op langsomt og pinefuldt. Krydser fingre for politifolkene. I er os ? vi er 
jer. Gerningsmanden et svin
</p>
<p class="sender">
Søren Pind, Venstre, på sin hjemmeside 
</p>
</blockquote>
</div><p/><p/><p>
»Grrrrr! Nogen gange får man lyst til at gøre alvor af at begrave folk i skind 
fra dyr, der forhindrer dem i at komme i deres såkaldte paradis ... Og ja ja 
jeg ved godt, vi skal vide mere. Men for den lede selv, altså. Det er 
foregået i MIN kreds på Østerbro. Må I rådne op langsomt og pinefuldt. 
Krydser fingre for politifolkene. I er os – vi er jer. Gerningsmanden et 
svin«. 
</p><p>
Vedlagt et billede af tre drenge af anden etnisk herkomst, der tilsyneladende 
lagde blomster på Svanevej, skrev han to dage senere. 
</p><p>
»Blomster for en fej usselryg på Svanevej. Dette er billedet, nogen ikke VIL 
se. Det viser, der desværre er et dem og os. Det afgørende er så hvem vi og 
de er. Det vil tiden og diskussionen vise«. 
</p><p>
Den opdatering fik knap 2.000 likes. Mange er enige med Søren Pind. Der er 
også 994 kommentarer. De indeholder alt: vrede, raseri, racisme, harme, men 
også en forståelse for dem, der lagde blomster. Direktør i Dansk Basketball 
Forbund Rasmus Winkel skrev: 
</p><p>
»Dan var en af mine bedste venner. Jeg sørger for ham og hele Omars familie og 
venner der også brutalt har mistet en de elsker. Søren Pind – prøv at gøre 
verden til et bedre sted, som min ven Dan gjorde, i stedet for at opfordre 
til mere had«. 
</p><p>
På et pressemøde søndag sagde statsminister Helle Thorning-Schmidt, at vi skal 
handle, som vi normalt gør. Søren Pind mente, at det klang hult og skrev i 
sin blog på Berlingske: 
</p><p>
»Det kan hænde, statsministeren ikke vil forstå. Det kan også hænde, hun 
mener, vi skal gøre, som vi plejer. Jeg mener, vi skal forstå. Og jeg mener, 
vi skal holde op med at gøre, som vi plejer. Men vi er i krig. Og vi bør 
handle derefter. Det bør siges ligeud. I stedet for floskler om, at vi skal 
lade som om, alt er som før«. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00915/Skudhuller_ved_Krud_915622" data-id="915622" data-imgtype="jpg" data-caption="En betjent leder efter spor uden for Krudttønden. Det er søndag 15. februar klokken 13.53, og den mistænkte er dræbt af politiet tidligere på dagen. Foto: Mads Nissen"/><p>
Bortset fra Søren Pind kastede ingen toppolitikere sig ud i kampen om skylden. 
I begyndelsen var der kun fortvivlelse, forbrødring og enighed. Det var 
gerningsmanden, der gjorde det. At Dansk Folkeparti og store dele af Venstre 
har den opfattelse, at de radikale er medansvarlige, fordi de i alt for 
mange år lod alt for mange indvandrere og flygtninge komme til Danmark, ved 
alle. Ingen sagde det. At man hos Radikale Venstre, hos Enhedslisten, hos 
dele af SF og blandt en del af Uffe Ellemann-Jensens borgerlige mener, at 
Dansk Folkeparti bærer et ansvar, fordi deres tone har været med til at 
marginalisere en generation af nydanskere fra det nationale fællesskab, ved 
alle. Ingen sagde det. I snart 20 år har tonen været det hængsel, 
værdikampen drejede sig om, men i dagene efter tragedien gav politikerne 
tonen fløjlsjakke på. Selv Dansk Folkeparti blev en del af den politiske 
korrekthed. 
</p><p>
Men det ligger i mediernes dna, at så meget som muligt skal trykkes så hurtigt 
som muligt, og mandag morgen erklærede Jyllands-Posten krig. Under 
overskriften ’En ny slags krig’ skrev avisen: »Det er en krig på kultur og 
værdier, men det er også en slags religionskrig. Det må vi indse, hvis vi 
skal kunne forsvare vores samfundsmodel. Mange af dagens politikere skal 
have et bredt bryst. Det var i deres generation, mens de sad med ansvaret, 
at der for alvor blev åbnet for masseindvandringen fra Mellemøsten«. 
</p><p>
Lederen fik socialdemokraten Ritt Bjerregaards tidligere rådgiver Kasper Fogh 
til at reagere: »Utroligt at Dansk Folkeparti og hele det borgerlige Danmark 
har vist format og ikke har prøvet at slå politisk mønt på tragedien, og at 
det så er en avis, der skal gå forrest i forsøget på at aftvinge 
perverterede politiske konsekvenser af terrorismen. Det er ikke nogen fin 
dag for dansk presse. Øv og skam jer«. 
</p><p>
Politiken har forsøgt at få en kommentar fra Jyllands-Postens chefredaktør, 
Jørn Mikkelsen, men han siger: »Efter Charlie Hebdo gav vi en masse 
interviews om det her emne, på samme måde som vi har gjort i ti år. Så 
besluttede vi for en tid at trække stikket ud og ikke give interviews her og 
nu«. Politiken forsøgte fredag at træffe Søren Pind, men det lykkedes ikke. 
</p><h3>
Carsten Jensen 
</h3><p>
Den, der gav Søren Pind skarpest konkurrence i at hvæsse pennen hurtigt, var 
forfatteren og debattøren Carsten Jensen. Han mener, at Danmark i to årtier 
har styret mod konfrontationen og nu har fået den. Det skrev han allerede 
søndag formiddag. 
</p><p>
»Selvradikaliseret, vil vi måske ende med at kalde gerningsmanden. Men intet 
menneske er en ø, så hans motiver og inspiration kan komme mange steder fra. 
Kan vi selv være en af smittekilderne? Er Danmark en selvradikaliseret 
nation?«. 
</p><p>
Det var ikke Politikens ord, men vi trykte dem og var med til at skærpe tonen. 
Carsten Jensen mener ikke, at det er hans opgave at tie stille. I dag siger 
han: 
</p><div class="art-quote article-box">
<p class="quote"/>
<blockquote>
<p class="quote-txt">
Jeg føler ingen patriotisk pligt til hverken borgfred eller enighed, fordi der 
sker sådan noget
</p>
<p class="sender">
Carsten Jensen, forfatter og kommentator 
</p>
</blockquote>
</div><p/><p/><p>
»Jeg tror, at demokratiet også handler om konfrontation og uenighed og 
konflikt, og at det kun er i ikkedemokratiske lande, at alt handler om 
konsensus og enighed. Jeg føler ingen patriotisk pligt til hverken borgfred 
eller enighed, fordi der sker sådan noget«. 
</p><p>
De fleste har rost statsminister Helle Thorning-Schmidt for hendes måde at 
agere på. Carsten Jensen synes, hendes indsats var fattig. 
</p><p>
»Tre timer efter det første attentat er der ingen, der har hørt noget 
fra Danmarks statsminister. Frankrigs præsident, François Hollande, har 
udtalt sig. Helle Thorning-Schmidt har ikke. Så endelig kommer der en 
pressemeddelelse, der lyder, som om den er forfattet af en vagthavende 
politiinspektør. Meget tyder på et politisk attentat og dermed en 
terrorhandling, siger statsministeren i et ekko af spekulationer i medierne. 
Ikke på noget tidspunkt lørdag aften træder hun ind i et tv-studie for at 
tale til det danske folk«, skrev Carsten Jensen. Han fortryder ikke et ord. 
</p><p>
»Hvorfor skulle jeg dog det«, siger forfatteren, der mener, at Omar Abdel 
Hamid el-Hussein er den eneste skyldige. 
</p><p>
»Men så er der en nation, som et eller andet sted må påtage sig den tunge 
byrde, som selvransagelse er. Et af de vigtigste budskaber fra politikerne 
er, at vi skulle fortsætte med vores hverdag. Men jeg er af den stik 
modsatte mening. Jeg synes, vi skulle tage en pause fra den hverdag, vi har 
skabt. Vi har fået to tyngdepunkter i dansk politik. Udenrigspolitisk er vi 
det land, som ved siden af Storbritannien er mest ukritisk følgagtigt over 
for Washington. Vi og Storbritannien er de eneste lande i Europa, som har 
været med i samtlige fire krige, der har udspillet sig mod Irak, 
Afghanistan, Libyen og nu Islamisk Stat. Indenrigspolitisk er vores 
tyngdepunkt kommet til at ligge hos Dansk Folkeparti og dets verdensbillede, 
som går under navnet danske værdier og værdikamp. Her synes jeg ikke, vi 
skal leve videre, som vi plejer. Jeg synes, vi skulle tage en pause, hvor vi 
tænker over, hvordan det er kommet dertil«. 
</p><h3>
Islam er en sygdom 
</h3><p>
Hos Dansk Folkeparti blev Aia Fog den første politiker, der ikke kunne bevare 
den politiske korrekthed. 
</p><p>
»Jeg mener, at Radikale Venstre bærer et stort ansvar for, at det kan lade sig 
gøre. At det her terrorangreb kan finde sted. De radikale har været primus 
motor i hele den udlændingelovgivning, der har ligget til grund for den 
massive indvandring«, sagde hun til Danmarks Radio. Men hun blev sat på 
plads af partiformand Kristian Thulesen Dahl, og selv om tonen var i mol 
under mindehøjtideligheden på Gunnar Nu Hansens Plads, hvor 40.000 var 
samlet, havde den også en værdighed i sig og har næppe været mere harmonisk 
i de sidste 30 år. 
</p><p>
Alle steder forløb mindehøjtideligheden dog ikke lige smukt. I Aarhus var 
adskillige tusinde mødt op foran rådhuset. Blandt dem Younes Deaibes på 16 
år, der er muslim og født i Danmark. Han er meget aktiv i den 
ungdomspolitiske debat og var indtil for nylig medlem af ungebyrådet i 
Aarhus. Han var mødt op for at vise respekt, men ved slutningen af 
højtideligheden tændte han tre lys. Et for hver af de døde. Ifølge ham selv 
blev det af flere opfattet som en provokation. Han gik op til blomsterne og 
så en voksen mand lægge et kort. På kortet, som Politiken har fået tilsendt 
på mail, stod der: 
</p><p>
»Hvil i fred Dan Uzan &amp; Finn Nørgaard. Endnu to danskere, hvis liv 
blev taget af den uhelbredelige sygdom – Islam. Må jeres liv ikke være taget 
forgæves. Må jeres død være med til at begrænse sygdommen«. 
</p><p>
»Jeg rev det over og smed det i skraldespanden. Så kom der en mand i 30’erne 
og en journalist hen til mig. De bad mig samle kortet op. Jeg sagde nej, 
fordi det her er en aften, hvor vi skal være sammen på tværs af kultur og 
religion og mindes de dræbte. Så sagde han, at jeg skulle lægge det på 
plads, så danskerne kunne se det og tage afstand fra islam. Han sagde det på 
en gang flabet og venligt, og jeg følte mig så provokeret. Så sagde han det 
tredje gang, og så tog jeg det op og brændte det med en fakkel, jeg havde i 
hånden«. 
</p><p>
Det udviklede sig ikke mere, men på spørgsmålet, om han ikke skulle have ladet 
kortet ligge, svarer Younes. 
</p><p>
»Jo. Men jeg var kommet for at vise respekt, jeg havde stået der i en halv 
time, og jeg havde sunget med på ’Kringsatt af fiender’. Så ville jeg ikke 
finde mig i det«. Lidt senere tilføjer Younes: 
</p><p>
»Jeg var pisseglad, da jeg kom. Det var jeg ikke, da jeg gik«. 
</p><h3>
Had og kærlighed 
</h3><p>
Intet er nemmere end at finde racisme på nettet, men på Janni Nielsens 
facebookside er der langt flere nuancer end vrede og had over de blomster, 
hun lagde. 
</p><p>
Murtaza skrev let forkortet: »Kære Janni, Jeg har set dig på tv, og jeg 
syntes, at det var meget flot. I sidste ende var han et menneske på trods af 
det dumme handling. Det kunne jeg ikke sige bedre. Du skal ikke lade dig 
afskrække af folks følelsladet reaktioner. De kan ikke rumme det der er sket 
og det er også forståeligt på en måde. Jeg håber bare at medierne og 
befolkningen fokusere på hvordan vi sammen kan hjælpe med at få de 
forvirrede unge væk fra at blive hjernevasket i fremtiden. (...) Må Gud, Den 
barmhjertige, øge din kærlighed til dine medmennesker«. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00915/Skudattentat_i_indr_915621" data-id="915621" data-imgtype="jpg" data-caption="En betjent afsøger hegnet ind til Ørstedsparken. Klokken er 01.40 natten til søndag 15. februar, cirka en time efter angrebet mod synagogen. Foto: Janus Engel"/><p>
Også kritikken var nuanceret. Her let forkortet fra Thomas: »No offense til 
dig personligt, og fred være med det, hvis du vil lægge en blomst, selv om 
jeg personligt synes det er forkert. Men at lægge en blomst symboliserer jo 
samtidigt respekt og sorg for den dræbte – og det synes jeg ikke rigtigt er 
på sin plads her ... – Men det der egentligt får mig til at skrive, er at du 
gør ham til et offer ved dels at kalde ham ’Omar’, som om vi alle samme 
kendte og holdte af ham. Og dels at han jo kun var 12 år for 10 år siden ... 
sådanne irrelevante reflektioner gælder jo også ift. at Bin Laden kun var 12 
år engang, og Breivik kun var 12 for nogle-og-20år siden ... Det fritager da 
ikke et voksent menneske fra at stå til ansvar for sine umenneskelige 
handlinger, når man er 22 år ...«. 
</p><p>
Trods kritikken mener Janni Nielsen, at hun har gjort det rigtige. 
</p><p>
»Jeg tror, vreden skyldes, at folk ikke har hørt, at jeg ikke hylder Omar 
eller hans handlinger. Og så tror jeg også, at de føler sig så personligt 
ramt, at de ikke kan rumme at lade mig selv definere, hvad de blomster skal 
betyde«. 
</p><h3>
Blamegame 
</h3><p>
Onsdag morgen kom morgenvært Morten Reesen til at sige det på TV 2: »Nu er 
borgfreden endelig forbi«. Han smilede, da han sagde det, men <i>blamegame</i> 
begyndte noget fattigt. Onsdag aften skulle bulldoggen fra Venstre Claus 
Hjort Frederiksen, diskutere med bulldoggen fra Socialdemokraterne, økonomi- 
og erhvervsminister Henrik Sass Larsen i TV 2. Men da det kom til stykket, 
var de helt enige. Ikke mere vrøvl fra muslimer, der er kommet til Danmark 
og føler sig som ofre i et samfund, der har tilbudt dem uendelig meget. 
Torsdag kom så regeringens udspil: 1 milliard til terrorbekæmpelse. Blå blok 
sagde dem ikke imod, og først fredag var tonen tilbage i samme leje, som den 
plejer. Uden dog at nå samme højder, som når Inger Støjberg har været i 
biografen. Alvoren og tragedien fylder stadig. 
</p><p>
Naser Khader, der er genopstået som konservativ politiker i det, han selv 
kalder ’Khader version 6.0’, mener stadig, at burkaer skal forbydes. Under 
overskriften ’Islams indbyggede vold kan ikke længere skjules’, skrev han en 
markant kronik i Kristeligt Dagblad. 
</p><p>
»De, som benægter, at den seneste tids voldsterror har med islam at gøre, 
lyver for sig selv. Islam har en voldelig side, og det er på tide at tage et 
opgør med den«. 
</p><p>
Marie Krarup fra Dansk Folkeparti erklærede sig enig, og samme dag fortalte 
Jyllands-Posten, at imamen Hajj Saaed kun en dag før terroraktionen holdt en 
hadefuld prædiken i Al-Faruq-moskeen på Nørrebro. 
</p><p>
»Vores profet Muhammed havde jødiske naboer i Medina. Talte han om tættere 
bånd, harmoni og dialog med dem – på samme måde som FN og dem, der kalder på 
forsoning mellem det sande og det falske? Eller opfordrede han dem til at 
tilbede Allah? Da de forbrød sig mod løftet og ikke accepterede hans kald – 
ja, I ved, hvad han gjorde ved dem (...) Han erklærede krig mod jøderne«, 
sagde Hajj Saaed. 
</p><p>
Til BT sagde Naser Khader derefter: »Jeg kender den imam som en stor <i>upcomming 
star</i> inden for det ekstreme miljø. Han er en stjerne hos Hizb ut-Tahrir 
og prædiker meget hadefuldt mod Vesten og især jøder«, sagde Khader. 
</p><p>
Nasermania er hans comeback blevet kaldt. Andre ser anderledes på det. 
</p><p>
»Naser Khader du må enten være blind eller svagsynet da du ikke kan se forskel 
på en muslim og en der misbruger islam. Du er kommet tilbage til Danmark 
igen kun for at skabe splid og forsøger at komme i rampelyset«, skrev Fahad 
på Facebook. 
</p><p>
Hos de radikale er der også uro i baglandet, fordi partiet nu er gået med til 
noget, som de er oprettet for at bekæmpe. Forsvarets Efterretningstjeneste 
(FE) skal ifølge regeringens plan kunne aflytte danskere i udlandet uden 
retskendelse, og fredag mødte det modstand hos en lang række juridiske 
eksperter og hos partiets lokalformand i Roskilde, Kim Elmose. 
</p><p>
»Jeg mener, det er et grundlæggende vilkår i et retssamfund, at der har været 
en dommer inde over, inden der foretages en aflytning af personer. Der bør 
være mulighed for at have et korps af dommere, der hurtigt kan stille op og 
stå til rådighed og tage stilling til de ting, som Forsvarets 
Efterretningstjeneste vil fremlægge, og så tage stilling til, om der kan 
iværksættes en aflytning«, sagde han. 
</p><h3>
Israel og Omar 
</h3><p>
Drabet på Dan Uzan har fået Danmark til at rykke sammen om det jødiske 
samfund, men i beskrivelsen af Omar Abdel Hamid el-Hussein har medierne 
svigtet. For Israel har en medskyld, mener Niels Stockmarr. 
</p><p>
»Her på tredje-fjerde-dagen begynder den uforsonlige tone i debatten om 
terrorangrebet. Vi kan nu se beskyldninger om, at kritik af Israel og af 
zionisme er en slags antisemitisme«, skrev han i Politiken og fortsatte. 
</p><p>
»Samtidig undlader alle levnedsbeskrivelser af Omar el-Hussein at beskrive ét 
forhold: Hans familie blev fordrevet fra Palæstina i 1948 og nægtet 
nogensinde at komme tilbage. Familiens ejendom er ligesom 700.000 fordrevne 
palæstinenseres overtaget af indvandrede jøder. Alle fordrevne er henvist 
til et liv som flygtninge – som Omars forældre i en flygtningelejr i Jordan. 
Eller i eksil i Danmark som Omar og hans nærmeste. Det undskylder intet, men 
hører med i billedet«. 
</p><p>
Men det er jøderne, der er blevet ramt, og set med journalist Martin Krasniks 
øjne har politiet et alvorligt medansvar. I Weekendavisen fredag skrev han 
om et jødisk samfund, der gennem årene igen og igen og senest efter 
tragedien i Paris har bedt om bedre beskyttelse. Blot for at blive mødt af 
myndighedernes fodslæberi. 
</p><div class="art-quote article-box">
<p class="quote"/>
<blockquote>
<p class="quote-txt">
Store dele af det jødiske samfund [har] ikke bare i den sidste uge, men 
igennem flere år (...) været ramt af en blandet følelse af bekymring og 
ensomhed. Der har været en mur mellem menigheden og resten af samfundet
</p>
<p class="sender">
Martin Krasnik, journalist og jøde 
</p>
</blockquote>
</div><p/><p/><p>
»Det er lige præcis derfor, at store dele af det jødiske samfund ikke bare i 
den sidste uge, men igennem flere år har været ramt af en blandet følelse af 
bekymring og ensomhed. Der har været en mur mellem menigheden og resten af 
samfundet. I den sidste uge har denne mur været dækket af blomster og 
medfølelse, men den er bygget af lag på lag af naivitet og mærkværdig 
ligegyldighed. Nu må vi spørge os selv, om man overhovedet kan have en 
jødisk skole i København. Indtil man besvarer det spørgsmål, er det 
deprimerende klart, at Dan Uzans død var historien om et bebudet mord, som 
det jødiske samfund havde frygtet – og advaret om i årevis. Det er dybt 
tragisk. Og det er skandaløst, hvis det ikke får konsekvenser for de 
ansvarlige«. 
</p><h3>
Begravelsen 
</h3><p>
Det er gråt, vådt, koldt, februar, og der er fredagsbøn hos Islamisk 
Trossamfund på Dortheavej i Københavns Nordvestkvarter. De eneste etniske 
danskere, der er til stede, er journalister og fotografer. Vi er her, fordi 
den første terrorist gennem 30 år i Danmark skal begraves. Et par hundrede 
mænd beder med ansigtet mod Mekka. Så kører rustvognen med Omar Abdel Hamid 
el-Hussein. Da den kører væk, lyder det gennem luften: »Allahu akbar«. En 
ung mand i begyndelsen af 20’erne, der præsenterer sig som Josef, kendte 
afdøde. Ikke godt, men de har begge boet i Mjølnerparken. 
</p><p>
»Man skal ikke tegne vores profet, og hvis man gør det, må man forvente oprør. 
Men vold er ikke den rigtige løsning, og det var ikke det rigtige, han 
gjorde. Bare fordi man er oprørt, må man ikke skyde«, siger den unge mand, 
som mener, at pressen bærer et ansvar for de ord, vi bruger. 
</p><p>
»Når jeg ser alle jer, så tænker jeg, om I egentlig ved, hvad terrorisme er. 
Var Omar terrorist? Hvorfor blev den mand, der dræbte tre muslimer i Amerika 
for nylig, ikke kaldt terrorist? Hvad med Breivik? Var han terrorist? Eller 
galning? Eller dem, der går amok på amerikanske universiteter? Jeg ved det 
ikke. Men jeg synes, det falder jer meget let at skrive terrorister, når der 
er tale om muslimer«. 
</p><p>
Her er mange unge mænd. En rapport, som Danmarks Statistik kom med i 
slutningen af 2014, viser, at 27 procent af mandlige efterkommere fra et 
ikkevestligt land i alderen 20-24 år er blevet kendt skyldige i en 
lovovertrædelse i 2013. Janni Nielsen ser det som en mission at hindre 
teenagedrengene i at udvikle sig som Omar Abdel Hamid el-Hussein. Han var 
kriminel, og muligvis blev han radikaliseret, da han sad i fængsel. 
</p><div class="art-quote article-box">
<p class="quote"/>
<blockquote>
<p class="quote-txt">
De drenge mangler succesoplevelser i det demokratiske system. De tror 
simpelthen ikke på det
</p>
<p class="sender">
Janni Nielsen, underviser, Mellemfolkeligt Samvirke 
</p>
</blockquote>
</div><p/><p/><p>
»De drenge mangler succesoplevelser i det demokratiske system. De tror 
simpelthen ikke på det. Jeg taler næsten daglig med teenagere med anden 
etnisk baggrund, og de taler om, hvordan de bliver mødt med kommentarer i 
bussen. De læser mediernes retorik, og mange kæmper med at skulle gøre sig 
fortjent til anerkendelse fra deres lærer og de mennesker, de omgives af. 
Med etnisk danske unge forventer vi jo ikke en ekstraordinær indsats for at 
fortjene vores kærlighed, anerkendelse og respekt. Og det er to vidt 
forskellige udgangspunkter. Om du møder og anerkender dem, som de er, og vil 
bygge videre på det gode, du tror de har i sig. Eller om du forsøger at 
presse dem derud, hvor de hele tiden skal bevise deres værd, fordi du 
forventer det modsatte«. 
</p><h3>
Svar skyldig 
</h3><p>
I Paris ved Charlie Hebdo kom blomsterne hurtigt til at ligge i en bunke. Her 
knap en uge efter attentatet ligger blomsterne ved synagogen i Krystalgade 
stadig sirligt og smukt. Det samme ved Krudttønden. Vi er et lille, 
ordentligt land. 
</p><p>
Den 27 år gamle historiestuderende Jakob Berg kommer cyklende ned gennem 
gaden. 
</p><p>
Han ser lidt på blomsterne, men tøver, da vi spørger, om der efter hans 
opfattelse findes andre skyldige i tragedien end Omar Abdel Hamid 
el-Hussein. Det er tydeligt, at han gerne vil svare. På den anden side vil 
han også gerne sige noget fornuftigt. Han tænker lidt. Han tænker lidt mere. 
Men til sidst giver han op. 
</p><p>
»Om der er andre skyldige? Det tror jeg, jeg har svært ved at svare 
fyldestgørende på. Der er for mange faktorer, der spiller ind. Jeg synes, 
det er meget kompliceret. Jeg tror ikke, der er nogen, der kan svare 
fyldestgørende på det spørgsmål. Jeg kan i hvert fald ikke«. Han blev svar 
skyldig. Og måske alligevel ikke. 
</p><p class=" bl-elem"><i class=" bl-elem">Publiceret 23. februar 2015</i></p>	
</div>
</div></body></html>
