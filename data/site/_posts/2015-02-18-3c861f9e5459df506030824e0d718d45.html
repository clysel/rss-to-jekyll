---
layout:     post
title: 	    "Strammere krav til mobildækning ved kommende frekvensauktioner"
post_author:	    Jakob Møllerhøj
post_date:	    Wed, 18 Feb 2015 15:22:04 +0000
post_site:	    www.version2.dk 
post_link:	    http://www.version2.dk/artikel/strammere-krav-til-mobildaekning-ved-kommende-frekvensauktioner-79028?utm_medium=feed&utm_source=version2.dk&utm_campaign=it_nyheder
---
<html><body><div><section class="body"><p>Problemer med mobildækningen i kommunerne skal løses ved at stille skrappere dækningskrav i forbindelse med kommende frekvensauktioner. Det fortæller Kit-Magasinet, som udgives af Foreningen af Kommunale It-ansvarlige.</p>

<p>På samme måde, som TDC forpligtede sig til at dække 207 specifikke postnumre i forbindelse med 800 MHz-auktionen i 2012, vil kommende auktioner også komme med krav om dækning.</p>

<p>I regeringens digitale vækstplan frem mod 2020 står der således ifølge KIT:</p>

<p>»Ved de kommende frekvensauktioner i 2016 og i 2018/2019 vil regeringen have fokus på at stille dækningskrav, som markant forbedrer dækningen i de områder, der har dårligst dækning.«</p>

<p>Når dækningskravene bliver strammet forventes teleoperatørerne også at byde mindre end ellers på frekvenserne. Dermed er staten på sin vis med til at betale for at forbedre mobildækningen i kommunerne, bemærker KIT.</p>

<p>»Med 800 megahertz-auktionen i 2012 har TDC ikke kun rullet dækningen ud i de 207 postnumre, men også i andre dele af landet. Og vi kan se det har en positiv effekt. Derfor vil der ved de kommende auktioner i 2016, 2018 og 2019 blive stillet tilsvarende krav. Vi kan se en vækst i 10 megabit/s download på mobilområdet på landsplan. Det er en direkte effekt af at have stillet krav om bedre dækning. Det batter noget,” siger vicedirektør i Erhvervsstyrelsen Katrine Winding til KIT.</p>

<p>Ved tidligere auktioner på mobilområdet har statskassen ifølge KIT hentet mellem 5,6 og 5,7 mia. kr. i indtægter fra mobiloperatørerne uden at disse penge er blevet investeret i mobilområdet.</p>

<p><strong>Kommende auktioner på mobilområdet</strong></p>

<ul><li>800 Mhz i 2016 – genudbud</li>
<li>900 Mhz i 2018 – genudbud</li>
<li>700 Mhz i 2019 – bruges i dag til antenne TV. Bruges til mobilt bredbånd fra 2020.</li>
</ul><p><em>Kilde: KIT</em></p>
  </section></div></body></html>
