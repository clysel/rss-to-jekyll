---
layout:     post
title: 	    "Trille deler ud af oplevelserne med gavmild hånd i ny erindringsbog"
post_author:	    
post_date:	    Tue, 24 Mar 2015 20:38:30 +0100
post_site:	    politiken.dk 
post_link:	    http://politiken.dk/kultur/boger/ECE2602685/trille-deler-ud-af-oplevelserne-med-gavmild-haand-i-ny-erindringsbog/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4 class="">
anmeldelse </h4>
<div class="fakta-body" data-buildingblock="embedded_factboxlink">
<div class="clearfix m-top5 m-bottom5">
<img class="pol-rating-img" src="http://politiken.dk/graphics/ratings/4_hjerter_red.png" alt="Politiken synes"/></div>
<p><b>Trille Nielsen</b>: Altid har jeg længsel. Erindringer. 
</p><p class=" bl-elem">
Gyldendal
</p>
</div>
</div><p>
Trille kalder det selv »livets futtog«, det, hun sprang på, da mulighederne 
bød sig. Et lille futtog, der gjorde hende kendt over hele landet for viser 
og selvskrevne sange, som førte hende ind i børneradio og siden tv, bragte 
hende til Afrika, Grønland og Cuba. 
</p><p>
Som førte hende til en mand og så barn og siden farvel til mand. Over bakke og 
dal er det gået, og nu sidder hun så her i sit gamle hus på landet og gør 
sig tanker om meningen med det hele, netop fyldt 70 år, mormor med 
børnebørnene inden for rækkevidde. Et godt stykke fra endestationen, må man 
formode. 
</p><h3>
Hovne beatmusikere 
</h3><p>
Det er ikke en stramt struktureret, dybdefilosofisk beretning, der serveres, 
men en række små og store oplevelser, delt ud med gavmild hånd, venlighed og 
diskretion. Pudsigt nok kan man finde mere om Trilles privatliv, når Arne 
Würgler fortæller om sit liv i den nyudkomne Benny Holst-biografi, ’Rejsende 
i musik’. 
</p><p>
Kun et par gange krakelerer venligheden, når Trille fortæller om møder med 
»jazzpolitiet« og hovne beatmusikere, der nævnes ved navn. De regnede hende 
ikke for andet end en lille dame med akustisk guitar, trods det at hun 
solgte plader, samlede fulde huse og arbejdede med de bedste af tidens 
musikere som Anders Koppel og Ole Fick. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/indland/ECE2165855/danskerne-vil-af-med-blasfemiparagraf/">Danskerne vil af med 
blasfemiparagraf</a></p><p>
I radioen og på børne-tv skaffede hun sig mange gode jobs, bl.a. 
ulandskalendere, som hun selv kom med ideen til. Ud fra nutidens normer var 
hun en stor succes, men datiden havde mange grøfter mellem det fine og det 
folkelige. 
</p><h3>
Går sin vej 
</h3><p>
Det er dog ikke de sårede følelser, der fylder mest. En taknemmelighed over, 
hvad livet har bragt af muligheder og oplevelser, skinner igennem. 
</p><p>
Trille er et krævende menneske med beskedne ønsker, i alle tilfælde med hensyn 
til det materielle. Man forstår, at hun går sin vej, når det føles forkert 
på det indre plan. 
</p><div class="art-quote article-box">
<p class="quote"/>
<blockquote>
<p class="quote-txt">
At hun blev taget til indtægt af kvindebevægelsens mere rabiate 
afdelinger, har hun det ikke godt med
</p>
</blockquote>
</div><p>
Hun forlader sin mand, hun forlader byen for at bo på landet i et lille hus 
med brændevarme, hun forlader også sin karriere som det, hun pudsigt nok 
kalder »mikrofonsangerinde«, og på et tidspunkt forlader hun sågar sig 
selv.</p><p>
Det sidste dog ikke frivilligt. En voldsom depression sætter hende på et 
tidspunkt helt i stå, og bagefter føler hun sig som en korkeg uden sit 
beskyttende hudlag, et pindsvin uden pigge. I lighed med flere af os andre 
opdager hun, at Nietzsches udtalelse om, at »det, der ikke slår en ihjel, 
gør en stærkere« er det rene vrøvl. 
</p><h3>
Fakkelfolket 
</h3><p>
Trille har aldrig følt sig vel til mode ved sit døbenavn Bodil. Men på mange 
måder er hun altså en Bodil, blid, uimponeret og jordbunden. 
</p><p>
At hun blev taget til indtægt af kvindebevægelsens mere rabiate afdelinger, 
har hun det ikke godt med. Men pudsigt nok, som hun opruller sit liv, har 
hun selv levet som den frie kvinde, man dengang kæmpede for. Det udmøntede 
sig i hendes sange og har kostet, mest privat, for tydeligvis var 
ambitionerne ikke skruet på albuerne. 
</p><p>
’Altid har jeg længsel’ fører os tilbage til en anden tid, og hvis man har 
Trilles alder, genkender man rigtig meget, sangene selvfølgelig, men også 
Pilestræde og den lille krølhårede blomstermand på Amager Torv. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/boger/ECE2593353/tove-ditlevsen-fik-ret-paa-tre-punkter-om-sin-egen-nekrolog/">Tove Ditlevsen fik ret på tre 
punkter om sin egen nekrolog</a></p><p>
Hvis man er yngre, måber man nok over den mangel på målrettethed, der er over 
dette livsforløb. Det stramme fokus, som dagens unge forsøges påduttet, er 
det intet af. 
</p><p>
En barndom med beskedne kår i en toværelses på Amager, men med videre udsyn, 
blev bragt med og endte i det lille hus på landet. Dog med den sløjfe, at 
Trille efter mange år væk fra offentligheden igen mødte sit publikum gennem 
en lang række foredrag med Politiken Plus. Hun blev meget glad, da det gik 
op for hende, at de stadig holder umådelig meget af hende. 
</p><p class=" bl-elem">
Hun kalder det sit fakkeltog. Det er hende vel undt. 
</p>	
</div>
</div></body></html>
