---
layout:     post
title: 	    "100 år med giftige våben: Manden bag kemisk krig fik også nobelprisen"
post_author:	    Jens Ramskov
post_date:	    Sun, 03 May 2015 14:00:10 +0000
post_site:	    ing.dk 
post_link:	    http://ing.dk/artikel/100-aar-med-giftige-vaaben-manden-bag-kemisk-krig-fik-ogsaa-nobelprisen-175768
---
<html><body><div><section class="body">
			<p>Få måneder efter Første Verdenskrigs udbrud i august 1914 var den fastlåst i en skyttegravskrig på Vestfronten. Den tyske patriot og videnskabsmand Fritz Haber mente, at giftgas var det, der kunne føre til tysk sejr.</p>
			<p>Derfor stod han personligt – trods modstand fra militæret, der ikke havde den store tiltro til outsideren – 22. april 1915 i spidsen for et giftgasangreb mod franske soldater, som resulterede i skønsmæssigt 5.000 dødsfald.</p>
			<p>»Det, vi så, var den totale død. Overalt var der døde rotter, harer og mus. De følgende hundrede meter var dækket med lig af kvalte franske soldater,« skrev den tyske soldat Willy Siebert efterfølgende.</p>
			<p><figure class="plugin right zoomable"><img data-original-image="http://ing.dk/sites/ing/files/1915_ypres_britishsoldiergassed.jpg" src="http://ing.dk/sites/ing/files/styles/w1120_media_right/public/1915_ypres_britishsoldiergassed.jpg?itok=iU1xJJ4Z" alt=""/><figcaption>Gasangreb på britiske soldater ved Ypres i april 1915. </figcaption></figure></p>
			<p>Den tyske overkommando havde ikke forventet dette resultat og havde derfor ikke sørget for tropper, der efterfølgende kunne indtage den strategisk vigtige by Ypres i Flandern. Da de tyske soldater desuden var bange for deres egen gas, lykkedes det canadiske og andre allierede soldater at holde stand, indtil forstærkninger, som sendte tyskerne på retur, kom til hjælp.</p>
			<p>I henhold til Haag-konventionen fra 1899 var kemisk krigsførelse allerede dengang forbudt, men det så de krigsførende parter stort på efter dette angreb, hvorfor Første Verdenskrig er blevet kaldt kemikernes krig.</p>
			<p>Det er rigtigt på den måde, at omkring 3.000 kemiske forbindelser blev undersøgt som mulige våben. Men ud af det samlede dødstal for hele krigen på næsten 17 millioner mennesker (10 millioner soldater og 7 millioner civile) forårsagede kemiske våben ‘kun’ omkring 90.000-100.000, hvoraf mere end halvdelen var russere. Henved 1,3 millioner mennesker blev dog udsat for symptomer efter gasangreb, men krudt og kugler var altså stadig de store dræbere.</p>
			<h2>Fritz Habers drøm og tab</h2>
			<p>I begyndelsen af 1900-tallet var Tyskland hjemsted for verdens førende kemiske industri.</p>
			<p>Fra sit institut i Berlin begyndte Fritz Haber egenhændigt at eks­perimentere med giftgasser. Haber var en eminent kemiker, der en halv snes år tidligere var begyndt at studere fremstilling af ammoniak (NH3) direkte ud fra gasser af nitrogen (N2) og hydrogen (H2).</p>
			<p><figure class="plugin right zoomable"><img data-original-image="http://ing.dk/sites/ing/files/haber_einstein.jpg" src="http://ing.dk/sites/ing/files/styles/w1120_media_right/public/haber_einstein.jpg?itok=K_yFMUSk" alt=""/><figcaption>Til trods for, at de var vidt forskellige mennesker, var Fritz Haber og Albert Einstein nære venner gennem hele livet. Einstein var en stolt jøde, Haber en stolt tysker. Einstein var kritisk over for Tyskland, Haber var loyal. Da nazisterne kom til magten, skrev Einstein til Haber: ‘Jeg kan forestille mig din indre konflikt. Det svarer til at måtte opgive en teori, som man har arbejdet på gennem hele livet’. </figcaption></figure></p>
			<p>I 1910 lykkedes det for Carl Bosch at gøre Habers metode klar til industriel anvendelse til gavn for hele menneskeheden. Uden <a href="http://en.wikipedia.org/wiki/Haber_process">Haber-­Bosch-processen</a> til fremstilling af kunstgødning ville det være umuligt at brødføde Jordens syv milliarder mennesker.</p>
			<p>Både Haber og Bosch modtog senere i forskellige år en nobelpris for deres indsats. Habers nobelpris er for året 1918, men den blev først annonceret i slutningen af 1919 og uddelt i sommeren 1920. Som en hjemlig tilføjelse kan det noteres, at udvikling af katalysatorer til Haber-Bosch-processen blev grundlaget for, at Haldor Topsøe senere kunne opbygge et verdensfirma.</p>
			
			<p>Haber havde valgt at satse på klor til sine våben. Gassen blev brugt i farveindustrien i Tyskland og var derfor tilgængelig i store mængder. Den var desuden tungere end luft og ville derfor synke ned i skyttegravene frem for at stige opad. Desuden angriber den øjne, lunger og hals, og i høje koncentrationer vil den forårsage døden ved kvælning.</p>
			<p>Allerede i 1914 havde man anvendt tåregas i krigsførelsen uden mennesketab. Det blev frigivelsen af 150 ton klor fra 5.730 gasbeholdere langs en seks kilometer lang frontlinje ved Ypres, der forandrede situationen, og fik alle krigens parter til at føre kemisk krig.</p>
			<p>Fritz Haber blev i 1901 gift med Clara Immerwahr, der selv var en brillant kemiker. Efter hun fødte deres første barn i 1902, måtte hun primært tage sig af familiens hjem som en ægte <em>hausfrau</em>. De var begge jøder, som havde konverteret til protestantismen, inden de mødtes.</p>
			<p>Clara var stærk modstander af sin mands forsøg med giftgas. Ti dage efter angrebet ved Ypres begik hun selvmord ved at skyde sig selv. Fritz Haber rejste dagen efter til østfronten for at forberede det første gas­angreb mod russerne.</p>
			<p>Fritz Haber, som gennem hele krigen fortsatte sine eksperimenter med kemiske våben, fortrød intet. Han anså gasserne som nøglen til at vinde krigen og var med til at udvikle bl.a. phosgen og sennepsgas.</p>
			<p>Habers kemiske våben fik dog aldrig den betydning for krigens udfald, han havde forudset. Teknikker baseret på Haber-Bosch-processen kunne derimod bruges til at øge produktionen af nitrogenbaserede sprængstoffer. Uden denne teknik ville Tyskland måske allerede have været nødt til at kapitulere efter 1-2 års krigsførelse, vurderer visse historikere. Så Habers forskning havde en betydning for krigen.</p>
			<p>I 1917 giftede Fritz Haber sig igen og fik yderligere to børn, Eva og Ludwig, kaldet Lutz.</p>
			<p>Da Fritz Haber efter krigen stod opført på de allieredes liste over krigsforbrydere, flygtede han til Schweiz. Da han blev fjernet fra listen, kunne han efter et års tid vende hjem til Berlin som en helt og modtage sin nobelpris. Der var absolut ingen henvisning til hans krigsindsats i forbindelse med nobelprisen.</p>
			<h2>Fortsatte ufortrødent efter krigen</h2>
			<p>Under krigen havde Haber negligeret Haag-konventionen, og Versailles-traktaten – der forbød tyskerne at udvikle kemiske våben efter krigen – så han også stort på. Han fortsatte i hemmelighed sin forskning i giftgasser i mellemkrigsårene.</p>
			<p>Efter Hitlers magtovertagelse i 1933 måtte han dog – til deres store overraskelse – fortælle sine børn, at de i nazisternes øjne var jøder.</p>
			<p>Han var blevet skilt fra sin anden kone, Charlotte, seks år tidligere, men de forlod alle Tyskland samme år. Efter et kort ophold i England døde Fritz Haber i januar 1934 på vej til det britiske mandat i Palæstina.</p>
			<p>Lutz Haber, der blev britisk statsborger efter Anden Verdenskrig, skrev i 1986 en berømmet <a href="http://ukcatalogue.oup.com/product/9780198581420.do">bog</a>, der anses som hovedværket om den kemiske krig under Første Verdenskrig, og har udtalt, at ‘ansvaret for den kemiske krig [under Første Verdenskrig] lå på hans [Fritz Habers] skuldre’.</p>
			<p><em>Kilde: Chemical &amp; Engineering News, <a href="http://chemicalweapons.cenmag.org/">100 years of Chemical Weapons</a>.</em></p>
		</section>
		  </div></body></html>
