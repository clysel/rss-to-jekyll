---
layout:     post
title: 	    "Kriseramt Tour de France-stjerne drøner ind i ny nedtur"
post_author:	    
post_date:	    Fri, 01 May 2015 19:59:42 +0200
post_site:	    politiken.dk 
post_link:	    http://politiken.dk/sport/cykling/ECE2651721/kriseramt-tour-de-france-stjerne-droener-ind-i-ny-nedtur/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>Håbet om, at gensynet med landevejene i Yorkshire, hvor han sidste år indledte sin yderst succesrige optræden i Tour de France, ville indebære et vendepunkt i en hidtil totalt mislykket 2015-sæson, knustes med det samme for den tyske spurtkanon Marcel Kittel (Giant-Alpecin).</p><p>Efter ikke at have kørt cykelløb siden 13. februar gjorde den 26-årige tysker i dag comeback i den splinternye begivenhed på den internationale terminslioste, Tour de Yorkshire, men da 110 km af den 176 km lange 1. etape fra Bridlington til Scarborough var tilbagelagt, valgte Kittel at stå af.</p><p>På det tidspunkt var han i det kuperede terræn kørt over seks minutter bagud, og dermed fortsatte den alarmerende nedtur for en af de seneste sæsoners mest succesrige himmelstormere på den globale scene.</p><h3>Herlige minder fra Yorkshire</h3><p>Da Tour de France i 2014 startede i Yorkshire, slog Kittel til med det samme og erobrede den gule førertrøje på færden fra Leeds til Harrogate, og selv om han blev stødt fra tronen allerede dagen efter af italieneren Vincenzo Nibali (Astana), udviklede verdens mest prestigemættede styrkeprøve sig til en jubeloplevelse for tyskeren.</p><p>Han sejrede igen på 3. etape til London og på 4. straks efter ankomsten til Frankrig, ligesom han satte et forrygende punktum på Champs-Élysées.</p><p>Da facit for året gjordes op, var Kittel noteret for 13 førstepladser, og dermed blev han nr. 4 på vinderstatistikken efter landsmanden André Greipel (Lotto Soudal) med 16, franskmanden Arnaud Démare (FDJ) med 15 og nordmanden Alexander Kristoff (Katusha) med 14.</p><h3>Kunne ikke følge op på lovende optakt</h3><p>Eftersom han de foregående tre sæsoner ligeledes havde markeret sig som en af de mest vindende, var der også stillet store forventninger til hans indsats i år.</p><p>Og det tegnede fra første færd da også lovende, idet han straks slog til i det gadeløb i Adelaide, der traditionelt går forud for det australske WorldTour-arrangement Tour Down Under i januar, men som ikke tæller med i de officielle opgørelse.</p><p>Det skulle imidlertid vise sig, at den bedrift kom til at stå i skærende kontrast til de efterfølgende præstationer. Hverken i Tour Down Under eller i Tour of Qatar straks efter, formåede Kittel at blande sig i spurterne, men sluttede på hovedparten af etaperne langt bagude.</p><h3>Virus nødvendiggjorde en lang pause</h3><p>Da opgaven i Qatar var overstået, meddeltes det fra Giant-Alpecin-lejren, at Marcel Kittel var plaget af en virus og derfor var tvunget til at holde en pause, som altså først i dag blev afbrudt kortvarigt.</p><p>Der har under tyskerens lange pause verseret rygter om, at han skulle være ramt af en art burnout-syndrom, som blev forstærket af den svage sæsonstart.</p><p>Med dagens mislykkedes forsøg på at komme i gang igen, melder spørgsmålet sig nu, om Kittel overhovedet når at blive klar til Tour de France, som efterhånden kun ligger godt to måneder ude i fremtiden.</p><h3>Skabt i kølvandet på Tour-begejstring</h3><p>Tour de Yorkshire er opstået i kølvandet på den begejstringsbølge, der skyllede ind over England under sidste års Tour de France-besøg, og de franske arrangører er da også stærkt involveret i den aktuelle begivenhed, som strækker sig over tre dage.</p><p>Formede starten sig som en trist affære for Marcel Kittel, mundede den til gengæld ud i en forrygende succes for nordmanden Lars Petter Nordhaug (Team Sky), da vandt spurten, da fem mand nåede samlet til mål.</p><p>Det britiske storhold var i overtal i kvintetten, eftersom det også havde ireren Philippe Deignan med, og de to Sky-ryttere udnyttede da også denne fordel til at trætte de tre andre med gentagne angreb i finalen.</p><p>Det betød, at Nordhaug kunne suse først over stregen foran den franske veteran Thomas Voeckler (Europcar), dennes landsmand Stephane Rossetto (Cofids), den tidligere OL-guldvinder, spanieren Samuel Sanchez (BMC) og Deignan.</p><h3>Tilbage hos Sky efter to års fravær</h3><p>Belgieren Greg Van Avermaet (BMC) vandt spurten i den efterfølgende gruppe 1.10 minut senere, og i det hele taget skabtes der allerede på denne 1. etape så markante tidsforskelle, at kampen om den endelige førsteplads sandsynligvis kommer til at stå mellem de fem, der var i front i dag.</p><p>Lars Petter Nordhaug er i år vendt tilbage til Sky, hvor han indledte sin professionelle karriere i 2010. I 2013 valgte han at prøve lykken på hollandske Belkin, men nu forsøger han sig altså igen i de vante britiske omgivelser.</p><p>For tre år siden vandt nordmanden en etape i Post Danmark Rundt, og samme sæson hjemførte han karrierens hidtil fornemste gevinst, da han strøg til tops i WorldTour-løbet Grand Prix Montreal.</p><h3>Cult Energy ikke med fremme</h3><p>Fem mandskaber med WorldTeam status – foruden Sky, Giant Alpecin og BMC er det Lotto-Jumbo og IAM – er at finde blandt de 18 hold i Tour de Yorkshire. Dansk Cult Energy er et af de seks fra 2. division,. Men 1. etape gave ikke sportschef Michael Skeldes tropper lejlighed til at brillere.</p><p>Englænderen Russel Downing førte som nr. 16 an i et felt på cirka et dusin ryttere, der nåede til mål med et minus på 2.21 minutter og her befandt sig også luxembourgeren Alex Kirsch og svenskeren Gustav Larsson.</p><p>Cult Energys to danskere Martin Mortensen og Rasmus Quaade sluttede henholdsvis 3.49 og 14.49 minutter bagude, mens den tredje danske deltager Marc Hester, der kører for det britiske 3. divisionshold One Pro Cycling, som ejes af cricketstjernen Matt Prior, nåede til vejs ende i sidste gruppe 16.52 minutter bagude.</p><p class=" bl-elem">Løbets absolut største navn den tidligere engelske Tour de France-vinder Bradley Wiggins stiller op for sit eget nyetablerede Team Wiggins, og han fuldførte med et minus på 15.02 minutter.</p>	
</div>

</div></body></html>
