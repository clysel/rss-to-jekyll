---
layout:     post
title: 	    "Brøndby slog OB på to gyldne minutter"
post_author:	    
post_date:	    Sun, 03 May 2015 21:01:11 +0200
post_site:	    politiken.dk 
post_link:	    http://politiken.dk/sport/fodbold/ECE2653223/broendby-slog-ob-paa-to-gyldne-minutter/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Der var kun spillet et kvarter. Men OB’s spillere rendte rundt på egen 
halvdel, som var de en groggy bokser og tog bare imod og imod fra et 
sjældent set solidt Brøndby-hold, der tæskede boldene rundt om de forvildede 
fynboer i skarpe kombinationer. 
</p><p>
På bare to minutter, i det 10. og det 12., havde Brøndby knust OB med to 
eminente angreb. 
</p><p>
Først scorede venstrebacken Riza Durmisi, da Johan Larsson kom igennem i højre 
side og slog et godt indlæg, der endte hos Ferhan Hasani. Makedonerens skud 
blev blokeret, og bolden røg ud til Durmisi, der trykkede den flot ind med 
venstrebenet. 
</p><p>
To minutter senere var det så Durmisi, der var regissør til Hasani. Lebogang 
Phiri var trukket ned ved siden af Daniel Agger i opspillet, og den lille 
sydafrikaner slog en perfekt aflevering frem til Durmisi, der var pilet helt 
op til feltet i venstre side. 
</p><p>
Durmisi tog et skarpt træk på førsteberøringen ind i banen og lagde bolden 
fint til rette for Hasani. 
</p><h3>
Sæsonens bedste halvleg 
</h3><p>
På det tidspunkt og resten af halvlegen var Brøndby totalt dominerende. På den 
central midtbane var Brøndbys tre spillere, Hasani, Christian Nørgaard og 
Lebogang Phiri komplet overlegne i forhold til Hallgrimur Jonasson og Azer 
Busuladzic, der heller ikke fik meget støtte fra kanterne, Rasmus Falk og 
Mikkel Desler. 
</p><p>
Og de to forreste hos OB, Emil Larsen og Martin Spelmann, hang slet ikke 
sammen med resten af holdet i presset. 
</p><p>
På kanterne fræsede Riza Durmisi og Johan Larsson konstant op og ned for 
Brøndby, og Daniel Agger var det han er: En overlegen spiller i Superligaen 
langt over de andres niveau. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/sport/fodbold/superligaen/ECE2653130/fck-holder-esbjerg-nede-i-nedrykningssumpen/">FCK holder Esbjerg nede i 
nedrykningssumpen</a></p><p>
Landsholdsanføreren var suveræn i sin boldomgang og lyste hele banen op med 
sin autoritet. 
</p><p>
Da der var spillet 25 minutter havde Brøndby haft bolden 65 procent af tiden. 
Da halvlegen var slut, havde Brøndby haft seks afslutninger. OB nul. 
</p><h3>
OB bedre med 
</h3><p>
I anden halvleg vendte billedet langsomt. Desværre for Agger og Brøndby måtte 
den skrøbelige stopper – igen - lade sig udskifte i pausen med en mindre 
skade. OB satte sig mere og mere på spillet, og med et kvarter igen begyndte 
chancerne så småt at komme. 
</p><p>
Det hjalp især, da den tidligere Superliga-topscorer Thomas Dalgaard kom på 
banen for fynboerne og gav noget tyngde i angrebet. 
</p><p>
Brøndby-spillerne blev en anelse for passive og kom for langt tilbage, og det 
lå i luften, at OB skulle score. Det var tættest på, da Emil Larsen flot 
kastede sig frem på et indlæg fra højre side og headede bolden ned i det 
venstre hjørne af målet. 
</p><p>
Men som så mange gange i denne sæson kom den finske målmand Lukas Hradecky 
flyvende og viftede bolden forbi mål med en klasseredning. 
</p><h3>
Giver gode løfter 
</h3><p>
Tættere kom fynboerne ikke på en scoring, og trods den lidt tynde anden 
halvleg, vandt Brøndby fuldt fortjent og holdt for sjette gang ud af de 
seneste syv kampe det andet hold fra at score. 
</p><p>
Det lover godt for de sidste kampe om den så vigtige tredjeplads, hvor 
vestegnsholdet næste gang møder AaB i Brøndby. 
</p><p class=" bl-elem">
Og første halvleg giver også Thomas Frank nogle rigtige gode argumenter, når 
han snakker om, at Brøndby er ved at bygge et hold op, der hører til i den 
absolutte top i Superligaen. 
</p>	
</div>

</div></body></html>
