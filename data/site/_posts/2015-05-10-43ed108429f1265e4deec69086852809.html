---
layout:     post
title: 	    "Rune Lykkeberg: Hvem er dumme?"
post_author:	    
post_date:	    Sun, 10 May 2015 09:23:17 +0200
post_site:	    politiken.dk 
post_link:	    http://politiken.dk/kultur/ECE2662613/rune-lykkeberg-hvem-er-dumme/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Man kan godt sige, at det er dumt og infantilt. At det er unødvendigt, når 200 
mennesker samles i Texas for at præmiere tegninger af profeten Muhammed. Det 
er ikke muslimer, som mødes for at hylde deres gud, men folk fra en 
forening, som kaldes »Stop Islamiseringen af Amerika«. 
</p><p>
Muhammed er ikke så vigtig for dem, som han er for muslimerne, men alligevel 
bruger de meget tid på tegninger af profeten. Skulle det virkelig være 
revelant? 
</p><div class="art-quote article-box">
<p class="quote"/>
<blockquote>
<p class="quote-txt">
Det ligner et ungdomsoprør, der er blevet barnligt
</p>
</blockquote>
</div><p/><p>
Den hollandske politiker Geert Wilders ser da også dum ud, når han med hår som 
en ridder i en B-film dukker op over hele kloden for at deltage i alle 
mulige latterliggørelser af muslimernes gud. Han ligner en fanatiker, som 
har fået held med at gøre sin fanatiske sag til et spørgsmål om hele Vestens 
overlevelse. 
</p><p>
Skulle sådan en højreradikal tegneseriefigur virkelig være vores 
frihedskæmper? 
</p><p>
Det er ikke umiddelbart det Vesten, man er stolt af. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/ECE2507322/rune-lykkeberg-vold-og-terror-virker-paa-os/">Rune Lykkeberg: Vold og terror 
virker på os</a></p><p>
Man kan da også godt sige, at det er dumt, at den svenske kunstner Lars Vilks 
tegner Muhammed som en hund. Det er ikke, fordi tegningen i sig selv er 
noget stort kunstværk, eller fordi den kaster helt nyt lys over fænomenet 
Muhammed. Man kunne få den mistanke, at det vigtigste er selve det at tegne 
Muhammed som hund og ikke kvaliteten af den færdige tegning. 
</p><p>
Skulle det virkelig være en nødvendig provokation? 
</p><p>
Og man kan på samme måde sige, det virker dumt, at det franske satiremagasin 
Charlie Hebdo bliver ved med at lave alle mulige frække tegninger af guder 
og autoriteter. Det ligner et ungdomsoprør, der er blevet barnligt. Som om 
det stadig skulle være en gevaldig lussing til hele borgerskabet at lave en 
tegning af paven, der dyrker analsex, eller præsidenten med en lille 
tissemand. 
</p><p>
Man kan blive ved med at spørge, om det er relevant, hver gang profeten 
Muhammed bliver tegnet, karikeret eller kritiseret. Den kan tages videre til 
Jyllands-Posten, Lars Hedegaard, Yahya Hassan og mange flere. Og man kan 
sige, at de, der gør det, er dumme og barnlige, og deres handlinger er 
unødvendige. Det bliver underforstået af kritikerne, at man selvfølgelig 
tager afstand fra terror og attentater på tegnere, men at de også selv burde 
overveje, om deres aktioner nu også er vigtige. 
</p><p>
Men lige præcis det synspunkt har skandaløse konsekvenser. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/ECE2548741/rune-lykkeberg-terror-vender-vores-samfunds-principper-imod-os/">Rune Lykkeberg: Terror vender 
vores samfunds principper imod os</a></p><p>
For det første giver man ofrene for attentaterne et medansvar for 
forbrydelserne. Det svarer lidt til, at man giver kvinder, som er berusede 
eller går nedringet klædt, et medansvar for, at de bliver udsat for chikane 
eller endda voldtaget. Det er pinligt banalt, men tilsyneladende alligevel 
relevant at slå fast, at vold og terror er og bliver voldsmandens og 
terroristens ansvar. 
</p><p>
For det andet fører dette synspunkt til den konklusion, at kun dannede bør 
ytre sig, mens de dumme og vulgære bør holde sig tilbage. Det hører man for 
eksempel fra dem, der mener, at Salman Rushdies kritik af islam er legitim, 
fordi han er en anerkendt romanforfatter, mens Jyllands-Postens 
satiretegninger er uberettiget, fordi de ikke er kunstnere. 
</p><p>
Det er ikke et spørgsmål om jura og rettigheder, for alle har tilladelse til 
at ytre sig, men antydningen er, at nogle nok burde holde sig tilbage. 
Selvfølgelig skal man ikke være enig med det, andre siger, for at forsvare 
deres ret, og naturligvis kan man til enhver tid diskutere, hvad der er 
fornuftige holdninger, tegninger og udtalelser. Men forestillingen om et 
ytringshierarki mellem de dannede, som man gerne lytter til, og de dumme, 
som man helst ikke hører efter, fører til et kulturelt formynderi, som 
demokratisk set er uacceptabelt. 
</p><p>
Det minder om gamles dage herredømme af latinskolelærere, hvis en overklasse 
af dannede skulle sidde og afgøre, hvem der er for dumme til at blande sig i 
den offentlige debat. 
</p><p>
For det tredje underkender man, at prisen for din egen frihed i et liberalt 
samfund er, at du skal leve med, hvad de andre stiller op med deres frihed. 
Hvis du selv vil have frihedens privilegier, skal du kunne udholde dit 
ubehag ved andres udfoldelser. Geert Wilders, Lars Vilks, Charlie Hebdo og 
tegnere er ikke uacceptable figurer i et frit samfund. Og hvis vi bliver 
bange for deres tilstedeværelse, er det ikke dumheden, som er problemet. 
</p><p class=" bl-elem">
Det er terroren og volden, man taler sig væk fra, når man gør dumheden til 
problemet. Hvis alle i den tilstand makkede ret og tiede stille af frygt, 
ville der blive meget stille. Og det ville være det rigtigt dumme. 
</p>	
</div>

</div></body></html>
