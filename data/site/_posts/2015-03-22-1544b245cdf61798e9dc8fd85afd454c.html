---
layout:     post
title: 	    "Rockeren der sang om sine gamle venner"
post_author:	    
post_date:	    Sun, 22 Mar 2015 11:49:38 +0100
post_site:	    politiken.dk 
post_link:	    http://politiken.dk/magasinet/fortaelling/ECE2597285/rockeren-der-sang-om-sine-gamle-venner/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<h2 class="bread-text-header first">
1. Celledeling med chefen 
</h2><p><b class=" bl-elem">Martin Fryd Petersen har været med i AK81i et par år, da han får en dom på 
otte måneders fængsel for besiddelse af narko og en pistol. Han er sendt til 
afsoning i Politigårdens Fængsel i København. Det giver ham en uventet 
mulighed for ’karrierepleje’ over for den mest kendte HA’er, Jørn Jønke 
Nielsen, rockergruppens talsmand.</b></p><p>
Der var gået et par uger, da han en dag var på vej til toilettet og så fire 
fængselsbetjente stå uden for den bageste celle på gangen. 
</p><p>
Celledøren stod åben, så Fryd strakte hals for at se, hvad der foregik 
derinde. 
</p><div class="art-fakta article-box">
<header><h4 class="fallback">fakta</h4>
<h5>
Martin Fryd Petersen</h5>
</header><div class="fakta-body" data-buildingblock="embedded_factboxlink">
<p><b>Martin Fryd Petersen var 28 år</b>, da han ved årsskiftet 2013/2014 
holdt op med at eksistere. Hans navn, hans cpr-nummer, hans tilknytning til 
forældre og bekendte – alt blev slettet. I dag lever han et sted i verden 
med nyt navn, ny baggrund og måske med nye ansigtstræk efter plastiske 
operationer. Han blev for flere år siden indrulleret i PETs 
vidnebeskyttelsesprogram, fordi han havde fortalt politiet om en lang række 
rockeres kriminelle synderegister – drab, drabsforsøg, voldelige overfald, 
våbenbesiddelse mv. 
</p><p><b>Selv havde han ikke holdt sig tilbage.</b> Han kom fra et godt hjem i 
Roskilde, men havde kort lunte, overfaldt folk for et dårligt ord og så sig 
gal på indvandrerne. Han blev tiltrukket af Hells Angels og var med, da HA 
stiftede ungdomsgruppen AK81. De unge blev sat til at gøre det beskidte 
arbejde, og da Fryd blev anholdt i 2010, tilstod han fem drabsforsøg og 
nogle tilfælde af alvorlig vold. 
</p><p><b>Han fik 12 års fængsel, men slap endda billigt</b>, fordi han 
blev politiets kronvidne i drabs- og voldssager mod over en snes 
fremtrædende medlemmer af HA, der siden er idømt samlet over 200 års 
fængsel. Både by- og landsret anså Fryd for et troværdigt vidne, men 
rockerne blev kun dømt, hvis der også var andre beviser, blandt andet 
telefonaflytning, overvågningsbilleder, dna-spor eller lignende. 
</p><p/><p/><p/><p/><p/><p class=" bl-elem"/>
</div>
</div><p> Der sad Jønke. 
</p><p>
På vejen tilbage fra toilettet vinkede Fryd hen over randen af 
fængselsbetjente uden for celledøren. Jønke kiggede op og lignede en, der 
prøvede at komme i tanke om, hvem den unge fyr mon var. 
</p><p>
Fryd greb chancen. Så snart han kom tilbage til sin egen celle, tog han den 
seddel, han hver dag fik udleveret til at skrive fællesskabsønske på. 
</p><p>
»Jønke«, skrev han, noterede cellenummeret og afleverede sedlen til vagterne. 
</p><p>
Dagen efter kom overvagtmesteren forbi for at tale om mulighederne for 
fællesskab. 
</p><p>
»Hvornår kan jeg få fællesskab?«. 
</p><p>
»Det er ikke til at sige, der er ikke så mange af dine egne på gangen, der er 
jo kun indvandrere heroppe«. Fryd slog ud med armen med en bedrevidende 
mine: 
</p><p>
»Jamen, Jønke sidder jo derhenne. Så giv mig fællesskab med ham«. 
</p><p>
»Det ved jeg nu ikke«, sagde vagtmesteren. 
</p><p>
Fryd tolkede hans tøven som et udtryk for, at heller ikke fængselsbetjentene 
var upåvirkede af Jønkes kendisstatus, og at de derfor ikke uden videre 
ville sætte hvem som helst, der bad om det, sammen med ham. 
</p><p>
Ikke desto mindre blev Fryd endnu mere sur over, at han ikke bare kunne få sin 
vilje. Han råbte op og sparkede til køleskabet. 
</p><p>
»Nu slapper du af, ellers får du peberspray«, advarede vagtmesteren. Han ville 
vende tilbage senere, lovede han, inden han låste døren efter sig. 
</p><p>
Der gik nogle timer, så kom overvagtmesteren igen. Nu havde han talt med 
Jønke, og han ville godt have fællesskab med Fryd. Men det kunne tidligst 
blive dagen efter. 
</p><p>
Der skulle være styr på det, når to fanger blev sat sammen. Dagen efter blev 
Fryd fulgt op til den overvågede gård på taget, hvor personalet kunne følge 
med i, hvad der foregik. 
</p><div class="art-fakta article-box">
<header><h4 class="fallback">fakta</h4>
</header><div class="fakta-body" data-buildingblock="embedded_factboxlink">
<p><span class="img-contimg-fl-right"><img class="image inlineLightBox" src="http://multimedia.pol.dk/archive/00922/Guldfuglen_922562w.jpg" alt="" border="0"/></span></p><p><b>’Guldfuglen – i krig med AK81’</b> er på næsten 500 sider 
og udkommer på tirsdag, 24. marts. 
</p><p><b>Forlaget, People’s Press, fik i 2013</b> en henvendelse fra personer 
med tilknytning til Martin Fryd Petersen, om forlaget ville udgive hans 
historie. Bogen er skrevet af journalist Marie Louise Toksvig, der gennem 
mange, mange timer over fem måneder i 2013 interviewede ’Guldfuglen’. 
</p><p class=" bl-elem"><b>Forfatteren understreger i forordet</b>, at det er Martin Fryds historie, 
og at hun ikke har efterprøvet hans oplysninger. Fryd har givet fuldmagt til 
en person til at godkende bogens tekst, mens Københavns Politi har læst 
manuskriptet for at sikre, at oplysninger ikke uforvarende kunne udsætte 
Fryd eller andre for en sikkerhedsrisiko. 
</p>
</div>
</div><p/><p/><p>
Jønke var allerede ude i buret, han vadede rundt i ring og stoppede op, da 
Fryd blev lukket ud til ham. 
</p><p>
»Dav, jeg hedder Jørn«, sagde han. 
</p><p>
»Jeg kender dig godt, vi har også mødt hinanden før«. 
</p><p>
»Nå ja, nu du siger det. Dig kan jeg godt huske«. 
</p><p>
»Jeg hedder Martin, jeg er nede fra South End (HA’s afdeling i Ishøj, red.)«. 
</p><p>
Det var mærkeligt at stå over for ham. Helt surrealistisk og overvældende på 
én gang. Og så kunne han oven i købet kende Fryd. Så var man sgu alligevel 
noget. (...) 
</p><p>
Fryd var 23 år, Jønke var 48. De faldt godt i snak. 
</p><p>
Det var næsten som at komme i skole. Jønke talte og talte om Hells Angels: den 
største bikerklub i verden. Han hev et verdensatlas frem og kunne udpege 
samtlige afdelinger af klubben i hele verden. Han fortalte om Canada, hvor 
klubben strakte sig fra kyst til kyst, om kampe med rivaliserende klubber 
derovre, hvor de største <i>takeovers</i> af andre klubber var sket. 
</p><p>
Det var spændende, og Jønke var en god fortæller. Han stak også Fryd et par af 
de bøger, han selv havde skrevet om sit liv i Hells Angels. 
</p><p>
Fryd havde ikke læst en bog, siden han gik ud af skolen, men Jønkes ’Mit liv’ 
slugte han. Gennem bøgerne følte han, at han lærte Jønke bedre at kende, og 
han blev endnu mere betaget af manden, især hans levende beretning om det 
drab, han begik, året før Fryd blev født. Det var ikke noget, de talte om, 
og Fryd kunne ikke drømme om at spørge. 
</p><p>
Fryd kunne stadig ikke fatte, at han sad der sammen med den berømte morder. 
Han gjorde sig umage for at opføre sig respektfuldt og passe på, hvad han 
sagde. Selv personalet behandlede Jønke med en helt anden respekt, end de 
normalt udviste over for indsatte. 
</p><p>
Det var nærmest, som om de stod skoleret, når de skulle tale med Jønke. De 
vidste, at han kendte alle regler og systemer mindst lige så godt som 
fængselsbetjentene. 
</p><p>
Fryd var imponeret og ivrig efter at vise sig som en værdig insider. Så da 
Jønke en dag brokkede sig over, at nogle HA’ere fra provinsen var blevet 
taget af politiet for kokainhandel, stemte Fryd hurtigt i: 
</p><p>
»Det er jo mafia, det hele, mand«, udbrød han begejstret. 
</p><p>
Jønke satte ham på plads: 
</p><p>
»Hør her, min fortabte søn. Hells Angels er ikke nogen mafia, det er en 
bikerklub, og det skal du altid huske«. 
</p><p>
Han talte tit på den der lidt højtidelige måde, og han faldt hurtigt ned og 
blev god igen. 
</p><p>
Men Fryd kunne mærke, at han havde meget at lære. Han var ikke i tvivl om, 
hvor alvorligt Jønke mente det, han sagde, når han talte om sin klub. Han 
var virkelig klubbens mand. Det måtte man tage hatten af for, selv om det 
godt nok lød lidt gammeldags, når han talte henført om at køre på 
Harley-Davidson, eller når han prædikede om, at det med at sælge kokain var 
at tjene sine egne interesser til skade for klubben. Han så helst, at 
medlemmerne havde arbejde. 
</p><p>
Fryd kunne ikke andet end respektere manden, når han talte om idealerne om at 
sætte klubben først og den slags. At det skulle være manden, der bar vesten, 
og ikke omvendt. Det lød ægte og smukt. (...) 
</p><p>
Fryd og Jønke nåede at være fællesskabsmakkere i omtrent halvanden måned. En 
dag, de sad i cellen og så gamle amerikanske sitcoms i fjernsynet, nikkede 
Jønke eftertænksomt henne fra sin briks. 
</p><p>
»Din fremtid, Fryd … Jeg er sikker på, at der sidder en kommende HA’er på den 
stol«. 
</p><p>
Fryd sagde ikke noget, han var helt stum og stolt. Det var den største ros, 
han kunne få – fra det største forbillede, han kunne have. De var kommet tæt 
på hinanden efter de mange uger alene i hinandens selskab. Men at Jønke på 
den måde åbnede døren og sagde, at Fryd en dag kunne blive en del af Hells 
Angels – det havde han aldrig selv forestillet sig. 
</p><p>
Han blev nærmest euforisk ved tanken. Det var jo en helt ny vej. <br/><br/></p><h2 class="bread-text-header ">
2. Øretæver fra præsidenten 
</h2><p><b class=" bl-elem">Martin Fryd Petersen bliver løsladt og som andre fejret med en stor fest i 
klubhuset i Ishøj. Det udarter, og en skæv og fuld Fryd pander Kølle – en 
anden AK81’er – ned.</b></p><p>
Han vidste, at han måtte regne med en eller anden form for konsekvenser efter 
balladen med Kølle, og han gik lidt og ventede på, at en af HA’erne ville 
ringe og levere skideballen, enten til ham selv eller til Thor. Alt var 
sådan set ved det gamle: Fryd og Thor hang sammen som siamesiske tvillinger, 
og hvis man ville have fat i en af dem, kunne man lige så godt ringe til den 
ene som den anden. 
</p><p>
Denne gang var det Thor, der fik besked et par uger efter løsladelsesfesten. 
Han skulle sørge for, at Fryd kom til klubmøde dagen efter, andet fik de 
ikke at vide. Men Fryd var klar over, hvad det handlede om. 
</p><p>
På den ene side vidste han godt, at han igen havde overtrådt reglen om ikke at 
tæve sine egne, så han var parat til at modtage en eller anden straf. Men på 
den anden side havde fyren selv været ude om det – han kunne have ladet være 
med at irritere. Og det var jo ikke, fordi folk ikke vidste, hvordan Fryd 
var, når han fik sprut. 
</p><p>
Inden mødet røg Thor og Fryd noget hash, som de plejede, hjemme i lejligheden, 
men ikke mere, end at Fryd stadig var nogenlunde klar i hovedet, da de kørte 
til klubben sidst på eftermiddagen. 
</p><p>
Alvoren greb ham allerede på vej ind i klubhuset. Basker-Hans (præsidenten for 
HA i Ishøj, red.) stod i døren til kælderbaren og tog imod Fryd og Thor, da 
de kom ned ad trappen. Inde bag ham sad alle AK81-medlemmerne og ventede. 
</p><p>
»Dav, Hans«, hilste Fryd og gik videre ind til de andre. 
</p><p>
Han stoppede op for at hilse og nikkede rundt til flokken af klubkammerater på 
de røde bænke: 13 stykker – både gamle venner og nye ansigter, der var 
kommet til, mens Fryd havde siddet i fængsel. 
</p><p>
De lignede ham selv: store, godt pumpede mænd mellem 20 og 30 år i bluser, der 
sad tæt om de svulmende overkroppe. Tykke guldkæder om halsen, store 
armbåndsure og masser af tatoveringer. Kølle selv var der ikke, for han var 
kun prøvemedlem i AK81. 
</p><p>
Det var ikke noget helt almindeligt klubmøde i AK81. 
</p><p>
Fryd sank en klump i stilheden. Han havde allermest lyst til at stikke hovedet 
i den nærmeste busk som en anden struds og håbe, at det hele bare ville gå 
væk. 
</p><p>
Ingen sagde noget. Fryd vendte sig om mod Basker-Hans og nåede lige akkurat at 
se knytnæven, der kom farende. 
</p><p>
Basker-Hans’ første slag ramte ham i ansigtet. 
</p><p>
»Er du så færdig med at slå på folk, din bøsse?«, brølede han. 
</p><p>
Fryd gik i knæ og holdt armene op foran hovedet, mens én tanke stod helt klar 
i hans hoved: Ikke slå igen! Hvis han først gik til modangreb på 
præsidenten, ville de andre kaste sig over ham. 
</p><p>
Han mærkede slagene, hørte Basker-Hans råbe og skrige, men koncentrerede sig 
bare om at undertrykke sin instinktive reaktion. Han tog imod afstraffelsen 
uden at forsvare sig. De andre sad helt stille og så på. Det tog kun et 
øjeblik – otte-ni slag, så stoppede Hans. Fryd rejste sig med blodet silende 
fra næsen. Han trak på skuldrene og slog slapt ud med armene for at 
signalere overgivelse. 
</p><p>
Nu handlede det kun om at holde facaden. Adrenalinet pumpede i ham, men han 
stod med et skævt smil og sagde ingenting. Basker-Hans blev ved at slynge 
ydmygelser og skældsord ud over ham. Ingen andre rørte sig. Det virkede 
ikke, som om tilskuerne havde været forberedt på, hvad der skulle ske. 
</p><p>
»Nu er det op til jer at afgøre hans skæbne i klubben«, lød Basker-Hans’ 
afskedssalut til flokken, inden han forlod lokalet sammen med de to andre 
HA’ere. 
</p><p>
Før AK81’erne kunne komme i gang med at votere, måtte Fryd en tur ud på 
toilettet og skylle blodet væk. Thor og Jannick gik med ham og ventede, mens 
Fryd vaskede sig i ansigtet og proppede toiletpapir op i næsen for at stoppe 
blodet. Han var blevet ramt flere gange i ansigtet, men kunne ikke rigtig 
mærke smerten. 
</p><p>
Vennerne var chokerede. Thor blev ved med at sige, at han var ked af det og 
forsikrede Fryd om, at han altså ikke havde vidst, hvad Basker-Hans ville 
gøre. 
</p><p>
Fryd grinede for at berolige dem. Faktisk var han lettet over, at det ikke var 
gået værre. Mens slagene faldt, havde han i et glimt nået at tænke, at det 
kunne ende med hvad som helst. Han kendte både Basker-Hans’ temperament og 
rocker-miljøets ry for at straffe og straffe hårdt. Men han havde aldrig før 
selv oplevet det i klubben. 
</p><p>
Han var både rystet og ydmyget over at få tæv på den måde. Men allermest var 
han stolt over, at han havde klaret det: at han havde taget det som en mand. 
</p><p>
Nu skulle han så ind til alle de andre og finde ud af, hvad de mente om ham og 
hans fremtid i klubben. 
</p><p>
Fryd selv sagde ikke noget, mens medlemmerne diskuterede, om han skulle smides 
ud. (...) 
</p><p>
Da udsmidningen blev nedstemt, var næste forslag en midlertidig degradering – 
et formelt skub ned i hierarkiet. Det var der flertal for, 11 tatoverede 
arme røg i vejret, og efter mere snak frem og tilbage blev straffen gjort 
tidsbestemt: tre måneder som prøvemedlem. 
</p><p>
Reelt ville det ikke have den store betydning, tænkte Fryd, ud over at han 
ville slippe for klubmøderne, og det passede ham sådan set udmærket. Møderne 
handlede alligevel mest om, hvor og hvornår der skulle festes, og hvem der 
var med, alt for meget snak og ævl, som kedede ham. 
</p><p>
(...) 
</p><p>
Da han havde hørt om degraderingen, vendte Basker-Hans sig mod Fryd: 
</p><p>
»Nå, men du er her jo stadig. Vi skal lige tale sammen, os to«. 
</p><p>
Hvad nu, tænkte Fryd, da han fulgte efter præsidenten ud af lokalet. Da de var 
kommet uden for hørevidde, lagde Hans hånden på hans skulder. Al hidsigheden 
var forsvundet, Hans var helt kammeratlig. 
</p><p>
»Det var jo ikke, fordi det var noget, der huede mig. Men jeg var nødt til at 
statuere et eksempel over for de andre«, forklarede han. 
</p><p>
»Sket er sket«, svarede Fryd med et skuldertræk, stadig lidt forvirret over 
udviklingen. 
</p><p>
Men et eller andet sted gav det mening: Han havde faktisk brækket næsen på en 
af de andre. Godt nok havde fyren mere eller mindre selv været ude om det, 
men AK81’ere skulle jo ikke rende og slå hinanden ned. De skulle holde 
sammen. Det var det, Basker-Hans havde benyttet lejligheden til at slå fast 
for dem alle sammen. 
</p><p>
Det var netop det sammenhold, der betød noget for Fryd. Det var derfor, han 
var der, for fællesskabet og den ubrydelige loyalitet. Det var det, han 
havde søgt og fundet i AK81. Nok havde han stadig lidt kontakt med enkelte 
af de gamle venner i Roskilde, men det var i klubben, hans liv og hverdag 
var nu. Det var i klubben, han var noget. 
</p><p>
Som han stod der med blodigt toiletpapir i næsen sammen med den mand, der 
først slog og nu forklarede sig med hånden på hans skulder, kunne han mærke, 
at han blev endnu mere stædig og opsat på at vise, hvad han duede til. 
</p><p>
Det var, som om Hans også kunne mærke det: 
</p><p>
»Fryd, jeg ved, du er en sej gut. Hvis der er nogen, der kan blive Hells 
Angels, er det dig«, sagde han. 
</p><p>
Fryd kunne næsten ikke tro, at han hørte rigtigt. Men det lød, som om Hans 
virkelig mente det: at han trods alt havde respekt for Fryd og for, at han 
var mødt op og havde været mand nok til at tage sin straf uden at kny. <br/><br/></p><h2 class="bread-text-header ">
3. Ordre til drab 
</h2><p><b class=" bl-elem">AK81’erne er Hells Angels’ stormtropper. De skal udføre de ordrer, HA’erne 
udstikker. Nu er det blevet Fryds tur. </b></p><p>
En dag i sensommeren blev AK81’erne kaldt sammen til et møde langt fra 
klubben. Det var et af de møder, hvor man bare fik besked om, at »vi kører 
en tur«, og sørgede for at slukke sin telefon eller efterlade den i klubben, 
så teleselskabernes oplysninger fra sendemasterne ikke kunne tegne et spor 
af éns bevægelser. 
</p><p>
De kørte i kortege ud af byen fra Svanevej (HA’s rockerborg på Nørrebro, red.) 
og endte ved en sø i et stille villakvarter nord for København. Selv om der 
ikke var synlige klubmærker, ville de fleste nok have kigget en ekstra gang, 
hvis de havde set gruppen af brede tatoverede mænd på græsplænen bag hækken. 
</p><p>
Der var en ny opgave på dagsordnen: En fyr, der hed Ali, som vist var en af de 
ledende skikkelser fra Blågårds Plads, havde åbnet en kiosk i Skelbækgade på 
Vesterbro. Det var uacceptabelt, at han på den måde etablerede sig langt 
uden for bandens sædvanlige territorium. Det var man nødt til at sætte en 
stopper for. Han skulle nakkes. Fryd hørte efter med et halvt øre, han stod 
og småstenede i sin egen verden, skæv som sædvanlig. Skelbækgade var et af 
de ganske få vejnavne i København, han kendte. Det var lige over for 
Fisketorvet, vidste han. 
</p><p>
»Og det er dig, Fryd, der gør det«. 
</p><p>
Så vågnede Fryd. 
</p><p>
»Øh, o.k., hvad siger du?«. 
</p><p>
»Er du klar? Du skal bare nakke en inde i den kiosk, o.k.?«. 
</p><p>
Fryd sagde ikke noget, han nikkede automatisk, mens alvoren langsomt begyndte 
at sive ind. Denne gang skulle han ikke bare sidde og vente i en bil, mens 
andre gjorde arbejdet. Han havde set op til dem og været med til at juble 
over deres resultater, og nu skulle han selv tage det afgørende skridt op på 
førsteholdet. 
</p><p>
Han havde aldrig rigtig forestillet sig, hvordan det ville være selv at skyde 
sådan i virkeligheden. 
</p><p>
På et teoretisk plan ville han være helt frisk på tanken om at gå forrest. Men 
nu, da det kom til stykket og blev en helt konkret ordre om at skyde et 
andet menneske, var der noget, der vred sig i ham. Han havde overhovedet 
ikke lyst. Men det var der jo ikke noget, der hed. (...) 
</p><p>
Han holdt facaden. Der var ikke andet at gøre. For selv om han var ret sikker 
på, at de fleste af de kammerater, der stod rundt om ham, dybest set også 
ville have vægret sig ved at få sådan en opgave, var han lige så sikker på, 
at det var udelukket at sige nej. Det var ikke engang en mulighed, han 
overvejede. På det punkt var den verden, han var en del af, helt enkel: Man 
var med 110 procent eller ude. Kujoner gik det ikke godt for. 
</p><p>
»Hvad med våben«, blev der spurgt. 
</p><p>
En fyr, der havde sin gang i klubhuset uden at være medlem nogen steder, 
mente, at der var en pistol i Jægersborggade, som man kunne få fat i. Det 
var godt nok kun en kopi af en Sig Sauer, men han var sikker på, den 
virkede. 
</p><p>
Så var det på plads. Mødet var slut. Fryd sagde stadig ikke noget. I de 
seneste 10 år havde han tævet, sparket og smadret andre mennesker for et 
godt ord eller et forkert blik. Han havde gået rundt med en pistol, han 
havde hjulpet til, når andre skulle ud og skyde. Men det her var bare noget 
andet. Nu skulle han dræbe. <br/><br/></p><h2 class="bread-text-header ">
4. Attentatet, der gik skævt 
</h2><p><b class=" bl-elem">Martin Fryd skal skyde en indvandrer, har han fået at vide. Men manden i 
kiosken, som Fryd får på sigtekornet, er pæredansk. </b></p><p>
Fryd stak hånden ind under sit sæde. Der lå pistolen. 
</p><p>
Uden for bilen passerede folk forbi på cykel, i bil, til fods. Det føltes, som 
om hele verden gloede på dem, som de sad der med sorte huer over hovedet. Så 
kørte de. Men trods dagens grundige rekognoscering kom de ned ad en forkert 
sidevej. 
</p><p>
Fryd begyndte at skælde ud. 
</p><p>
»Hvad fanden laver du? Det er sgu da ikke her«. 
</p><p>
Men pludselig kunne han kende forretningerne igen. De var på rette vej og 
kunne dreje op ad Skelbækgade. 
</p><p>
Fryd tog ladegreb på pistolen. 
</p><p>
Mørket trykkede om det yderste af hans synsfelt, snævrede det ind, som om 
skyklapper spærrede for hans perifere syn, så han slet ikke kunne se til 
siderne. Kun lige fremad. 
</p><p>
»Du holder med motoren kørende, o.k.? Og lad min dør stå åben, så jeg kan 
hoppe lige ind igen«. 
</p><p>
»Klart nok«. 
</p><p>
Der var lys i kiosken. Lars bremsede ude foran. Døren stod åben. Det så ikke 
ud, som om der var nogen derinde. 
</p><p>
Fryd steg ud af bilen. Han så ikke nogen af de mennesker, der gik på gaden, de 
ludere, der ventede på næste kunde i mørket. Han var fuldstændig fokuseret 
på sin mission, bevægede sig som en fjernstyret robot. 
</p><p>
Jeg vil ikke det her, hviskede det inde i ham. 
</p><p>
Hvad tror du, der sker med dig, hvis du nægter? Det skal bare gøres, 
kommanderede en anden stemme. 
</p><p>
Så trådte han ind i kiosken. 
</p><p>
Han havde begge hænder om pistolens skæfte og holdt den ned foran sig ligesom 
på film. Han kiggede rundt i butikslokalet. Der var ingen derinde. Disken, 
hylderne med cigaretter, slik og chips, køleskabet med øl og sodavand – det 
var, som om han så det hele gennem et langt rør. Der kom en lyd inde fra 
baglokalet. Han gik hen mod døren, listede et par trin op ad en lille trappe 
og kiggede ind. 
</p><p>
Det lignede et kombineret lagerrum og kontor. Der stod en mand og rodede ved 
en computer på et skrivebord, han havde ikke opdaget Fryd i døren. 
</p><p>
Så kiggede han op. 
</p><p>
Han lignede ikke en, der hed Ali. Han så dansk ud. Han sagde ikke et ord. 
</p><p>
Fryd hævede pistolen og pegede direkte på ham. Lukkede øjnene og trykkede på 
aftrækkeren igen og igen. 
</p><p>
Skuddene smældede som høje brag i det lille baglokale. Det sidste gik vist 
direkte op i loftet. Da han åbnede øjnene igen, lå fyren på gulvet. Han 
stirrede på Fryd med vidt opspærrede øjne. Fryd stirrede tilbage. Der var 
ikke noget blod, men Fryd vidste, at han var ramt. 
</p><p>
Hvad fanden har du lavet? 
</p><p>
Han løb ud til bilen uden at ænse de mennesker på fortovet, der så på ham. Han 
sprang bare ind og smækkede døren. Lars hamrede speederen ned. 
</p><p>
»Kør, kør, kør!«, råbte Fryd og rev elefanthuen af. (...) 
</p><p>
Fryd vidste ikke, hvor mange skud han havde fyret af, han havde bare trykket 
og trykket på aftrækkeren. Han var sikker på, at fyren var blevet ramt, men 
det var ikke til at vide, hvor alvorligt han var såret. 
</p><p>
Var han død? Var Fryd et monster nu? Sådan en, der slog mennesker ihjel? 
</p><p>
Det føltes, som om han havde krydset en grænse. Han kunne nærmest mærke det, 
allerede da han løb ud af kiosken, som om et eller andet bristede. 
</p><p>
Ude ved søen havde der været noget i ham, der vred sig, han havde sgu ikke 
lyst til det der. Hele den foregående dag, da det stod klart for ham, at de 
mente det alvorligt, havde han forsøgt at presse det ud af hovedet 
alligevel. Og hele dagen i dag, mens metode og flugtrute blev skåret ud i 
pap, havde han haft den der genstridige følelse af, at det bare var helt 
forkert. 
</p><p>
Men nu havde han gjort det. Han havde haft en forestilling om, hvor sejt og 
spændende det var, når han havde set på de andre, der havde skudt folk. Dem, 
der bar de mærker på vesten, der viste, at de var gået hele vejen og 
fortjente respekt for deres gerninger. 
</p><p>
Han havde aldrig rigtig tænkt over, hvad det i virkeligheden betød, hvad det 
gjorde ved én. Han havde i det hele taget omhyggeligt undgået at tænke ret 
meget, mens han tævede folk i en endeløs række, slog og sparkede uden at 
mærke andet end den intense nydelse, når blodet flød, og tænder røg rundt i 
luften. Det havde han altid gjort. 
</p><p>
Men det her var noget andet. Det var for meget, for voldsomt, for endegyldigt. 
</p><p>
Hvad fanden er det for en verden, du er med i? Hvad har du gjort? Skulle han 
være stolt? Han følte sig bare tom. 
</p><p>
Måske var han i en slags chok. Alting roterede rundt inden i ham, den der 
mærkelige tomhed, forvirrede tanker og hvirvlende følelser i ét rod, som han 
slet ikke kunne overskue. Der var et eller andet, der mindede ham om noget, 
han ikke havde følt længe – noget, han for længst var holdt op med at lytte 
til, men som nu bankede et sted dybt inde. 
</p><p>
Det lød som samvittighed, helt fremmed og alligevel gammelkendt. 
</p><p>
Det føltes faktisk, som om han skammede sig. <br/><br/></p><h2 class="bread-text-header ">
5. En vest som belønning 
</h2><p><b class=" bl-elem">Efter skudattentatet i Skelbækgade har Fryd kun én ting i hovedet: Hvornår 
får han HA-vesten? Det sker en aften, da der er fest, og han selv er 
bartender. Men først bliver han holdt på pinebænken.</b></p><p>
Fryd forsøgte at skjule, hvor skuffet han var over, at det åbenbart alligevel 
ikke skulle være den særlige aften, han havde set frem til. 
</p><p>
Han skar tænder, mens han kæmpede sig vej gennem festen og tilbage til sin 
plads bag bardisken. Nå, det var så det, tænkte han bittert, da han så flere 
af de ældre medlemmer fra Copenhagen ankomme. 
</p><p>
Pludselig stod Dennis Brodthagen (ledende HA’er, red.) ved baren. 
</p><p>
»Hey, Fryd. Kom lige her, mand«, kaldte han. 
</p><p>
Hvad nu, tænkte Fryd surt og møvede sig ud. Brodthagen stod sammen med de 
andre. Han holdt den ene hånd på ryggen. 
</p><p>
»Her, Fryd«, sagde han så og kastede en bylt i brystet på ham. 
</p><p>
Det var Jimmis gamle vest. Og de havde fået syet det lille rød-hvide mærke på. 
Copenhagen East stod der. 
</p><p>
Nu myldrede Copenhagen-medlemmerne om ham. De hujede og puffede til ham fra 
alle sider. Alle ville dunke ham i ryggen og sige tillykke. 
</p><p>
Han var helt mundlam over at blive hyldet, nærmest tiljublet, på den måde. Der 
havde de godt nok taget røven på ham, tænkte han og tog vesten på. Det var 
ikke, fordi den slidte lædervest passede særlig godt ind i hans garderobe af 
moderigtige T-shirts, jeans og dyre sneakers. 
</p><p>
Og selvfølgelig havde han set flottere versioner i slangeskind og den slags – 
men han havde også set dem langt værre, sådan nogle, der mere signalerede 
gammel spritter end hardcorerocker. Denne her var trods alt ret flot, syntes 
han. 
</p><p>
Han havde ikke følt sig så glad i meget lang tid. (...) 
</p><p>
Nattens anerkendelse fra klubkammeraterne havde boostet hans tro på sig 
selv og sin plads i fællesskabet. Han kunne næsten ikke huske, at han 
overhovedet havde været i tvivl. Der havde da været skuffelser undervejs, 
men Fryd havde altid været god til at glemme dårlige oplevelser og se 
fremad. 
</p><p>
Og nu havde han fået et synligt bevis på, at det havde været det hele værd, 
tænkte han, da han lå i hotelsengen og kiggede over på vesten. 
</p><p>
Han var officielt prøvemedlem i Hells Angels, verdens største og stærkeste 
klub. Hvor mod blev belønnet, loyalitet værdsat, og brutalitet betalte sig. 
Det var mænd, han så op til. 
</p><p>
Voksne, magtfulde mænd, der havde vejet ham og fundet ham værdig til at blive 
budt velkommen i deres broderskab. 
</p><p>
Han kunne alligevel ikke ændre det, han havde gjort, så han kunne da lige så 
godt høste frugterne. 
</p><p>
Han havde jo ikke andet. <br/><br/></p><h2 class="bread-text-header ">
6. Rockeren, der sang af fuld hals 
</h2><p><b>Politiet finder spor i flere rockeropgør, der peger mod Martin Fryd, og han 
bliver</b><b class=" bl-elem">anholdt. Som andre rockere og bandemedlemmer vil han ikke tale 
med politiet. Men da hans kæreste og forældre bliver afhørt, ændrer han 
holdning. Og efter at have talt med sin advokat samarbejder han med 
efterforskerne. </b></p><p>
Da han igen var alene i sin celle, begyndte de seneste års oplevelser at rulle 
som en film for hans indre blik: alt det, han havde gjort uden nogensinde at 
stille spørgsmål. Den sorte samvittighed, som havde gnavet i ham. 
Selvfølgelig var han skyldig. Men han ville jo aldrig have gjort det, hvis 
de ikke havde bedt ham om det. 
</p><p>
Han havde troet på Hells Angels. På sammenholdet og broderskabet. Han havde 
set sig selv om en, der ikke fandt sig i noget, men i virkeligheden havde 
han fundet sig i det hele. Han havde slugt fornærmelser og uretfærdigheder, 
i forventning om at regnskabet ville gå op til sidst. Han havde været naiv, 
tænkte han bittert. En marionetdukke. 
</p><p>
Hvis han tilstod nu, havde han intet andet tilbage end brændte broer og udsigt 
til mange år i fængsel uden den status og beskyttelse, Hells Angels kunne 
give. Tværtimod. Kujoner går det ikke så godt for, havde de sagt. Og Fryd 
var allerede gået for langt. (...) 
</p><p>
Næste formiddag blev Fryd hentet i sin celle og ført til det samme kedelige 
kontor som dagen før, hvor Bjørn Caning (Fryds forsvarsadvokat, red.) 
ventede på ham sammen med de to efterforskere og deres chef. Advokaten 
spurgte, om politifolkene måtte være til stede og høre, hvad Fryd havde 
besluttet sig for. 
</p><p>
Det havde han ikke noget imod, han ville gerne hurtigt videre i teksten. 
</p><p>
»Jeg har valgt mulighed B, som du forklarede om i går«, sagde han. 
</p><p>
Der var stille i kontoret. 
</p><p>
Politifolkene virkede afventende, som om de ikke rigtig vidste, hvad de skulle 
regne med. Bjørn Caning så alvorligt på Fryd et øjeblik, så vendte han sig 
mod politifolkene. 
</p><p>
»Min klient vil gerne lægge kortene på bordet«, sagde han og bad om, at der 
straks blev taget kontakt til Københavns Politis chefanklager. 
</p><p>
Efterforskningschefen og den ene af hans mænd gik, så Fryd sad tilbage med 
Caning og den anden efterforsker. Ham, der den første aften havde spurgt, 
hvordan det var at fylde Dans mave med bly. 
</p><p>
Nu var hans blik anderledes, og tonen var rolig og venligt interesseret, da 
han så på Fryd og stillede sit første spørgsmål: 
</p><p>
»Hvad så med det i Skelbækgade, var det dig, der skød?«. 
</p><p>
Caning slog ud med hånden, som om han ville sige ’kom bare’ til Fryd. 
</p><p>
»Ja. Det var mig, der skød ham«, svarede Fryd. 
</p><p>
Det føltes, som om en prop blev trukket op fra bunden af et fyldt badekar, og 
vandet endelig kunne strømme ud. 
</p><p>
Politimanden kommenterede ikke tilståelsen, han spurgte bare, om Fryd ville 
have en kop kaffe, og gik ud for at hente den til ham. (...) 
</p><p>
Fryd fortalte, hvad han selv havde gjort, men også, hvad han havde set og hørt 
om fra andre. Han holdt ikke noget tilbage. Han havde gjort op med sig selv, 
at han hverken kunne eller ville holde hånden over nogen. Det ville være 
utroværdigt, og de måtte sgu stå til ansvar for det, de havde gjort. Det var 
alt eller intet, og han valgte alt. Bunken af oplysninger om navne, 
overfald, gerningsmænd og forpurrede attentatplaner, som politiet ikke havde 
anet noget om, voksede, og sagerne måtte fordeles mellem flere 
efterforskere. Men det var hele tiden de samme to, der afhørte ham. 
</p><p>
Han prøvede at være fair, når han talte om, hvordan de andre var; hvem der var 
totalt liderlig efter at komme ud og skyde, og hvem der dybest set virkede 
helt malplaceret i miljøet. Han gav politiet de billeder, han havde af de 
gamle klubkammerater, satte navn og rang på hver eneste af ansigterne på 
julekortet fra South End. Han forklarede og beskrev rutiner, planer og 
begivenheder, tegnede skitser af våben, bygninger og steder. 
</p><p>
Han vidste, at konsekvenserne for ham selv og hans nærmeste ville være 
alvorlige. Han kunne godt regne ud, at han aldrig selv ville kunne komme til 
at leve et normalt liv i Roskilde og omegn med fast arbejde og 
søndagsmiddage hos sine forældre. Han ville være nødt til at forsvinde og 
kappe alle forbindelser til det liv, han havde haft. 
</p><p>
»HA’erne plejer ikke at forulempe folks familie«, sagde efterforskerne. 
</p><p>
Men han var stadig bange. 
</p><p class=" bl-elem"><i class=" bl-elem">Publiceret 21. marts 2015</i></p>	
</div>
</div></body></html>
