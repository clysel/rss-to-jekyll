---
layout:     post
title: 	    "Nyt radiosystem fejler på københavnsk brandstation"
post_author:	    Christian Østergaard
post_date:	    Thu, 16 Apr 2015 10:31:00 +0000
post_site:	    ing.dk 
post_link:	    http://ing.dk/artikel/nyt-radiosystem-fejler-paa-koebenhavnsk-brandstation-175434
---
<html><body><div><section class="body">
			<p>Signaler fra flere master kan få beredskabernes nye digitale radioer til at havne i et limbo, hvor de ikke kan kommunikere med nogen radiomast. Det viser tekniske undersøgelser fra Københavns Brandvæsen, der er plaget af dårlig dækning på en af byens syv brandstationer.</p>
			<p>Brandvæsen, politi, ambulancer redningshelikoptere og alle andre dele af beredskabet bruger nu det samme, digitale radionet baseret på tetra-standarden. Tetra-netværk er i lighed med mobilnetværk baseret på, at hver radio skal skifte mellem forskellige sendemaster, når brugeren bevæger sig. Det er netop denne funktion, der volder problemer når de københavnske brandfolk bruger det nye tetra-baserede Sine (SIkkerhedsNEt).</p>
			
			<blockquote>
			  <p>Alle mener, at nettet virker som det skal, men den stakkels brandmand kan bare ikke få det til at få det til at virke når det gælder. Det er et mareridt, som man først kigger ned i, når man begynder at bruge det.</p>
			</blockquote>
			<p>I det område, hvor to eller flere masters signaler overlapper kan nogle typer tetra-radioer ifølge Københavns Brandvæsen have problemer med at vælge en brugbar sendemast. Netop sådan et område ligger Fælledvej Brandstation i.</p>
			<p>»Alle mener, at nettet virker som det skal, men den stakkels brandmand kan bare ikke få det til at få det til at virke, når det gælder. Det er et mareridt, som man først kigger ned i, når man begynder at bruge det. Det er rigtig uheldigt at dette her sker på en brandstation, for det kan jo give problemer med alarmeringen,« mener it-chef i Københavns Brandvæsen, Kurt Christensen.</p>
			
			<h2>Politi: Ingen dækningsproblemer</h2>
			<p>Det er det nyoprettede Center for Beredskabskommunikation (CFB) hos Rigspolitiet, der er ansvarlige for at implementere og koordinere arbejdet med Sine. Her lægger sekretariatschef Peter Carpentier vægt på, at Sine-netværket har ualmindeligt god dækning i forhold til lignende netværk i andre lande, og at problemerne på eksempelvis Fælledvej ikke handler om manglende dækning. Tværtimod overlapper Sine-signalet med fuldt overlæg for at modvirke døde områder.</p>
			<p>»Man kan godt have problemer med radiodækningen, som er udtryk for de fysiske forhold, radioer arbejder under. Der er et øjeblik, hvor radioerne ikke er tilgængelige, når de bevæger sig mellem master. Det er ikke nødvendigvis en fejl.«</p>
			
			<p><em>Om du kalder det en fejl eller ej, så er det vel et problem når beredskabsfolk ikke kan få radiokontakt?</em><br/>
			»Lad os kalde det en uhensigtsmæssighed. Der er ikke manglende dækning på brandstationen. Det handler om, at overdækningen giver problemer. Der kan både være teknologiske løsninger og andre ting man kan gribe til. Det er blandt andet den slags problemstillinger, vi hjælper beredskaberne med,« siger Peter Carpentier.</p>
			<p>På grund af overlappet mellem flere master er signalstyrken på Fælledvej heller ikke dårlig. Ifølge Peter Carpentier skyldes problemet snarere, at Fælledvejens brandstation ligger i en gyde og derfor får indirekte signaler fra flere master, som reflekteres på væggene i gyden. Modsat Kurt Christensen mener han derfor, at problemerne er kortvarige og kun varer i det øjeblik, hvor der skiftes sendemast fordi man bevæger sig rundt på brandstationen.</p>
			
			<p><figure class="plugin right zoomable"><img data-original-image="http://ing.dk/sites/ing/files/images/56682.jpg" src="http://ing.dk/sites/ing/files/styles/w1120_media_right/public/images/56682.jpg?itok=aimgDxjE" alt=""/><figcaption>Beredskabernes nye kommunikationssystem Sine har været undervejs i omkring ti år. I dag er radioerne, der bruger den udbredte Tetra-standard implementeret blandt 35.000 beredskabsfolk. Den ledsagende softwareløsning, der skal skabe overblik over ressourcer og skadesteder er stadig undervejs. </figcaption></figure><br/>
			Området er tværtimod dækket fra flere sendemaster, hvilket har gjort det sværere at finde årsagen til problemet, påpeger Kurt Christensen.Netop på grund af, at dækningen teoretisk set er god, kan problemerne let forveksles med forkert betjening af de nye radioer.</p>
			<p>Af samme grund er Kurt Christensen derfor ikke sikker på, at fejlen var blevet fundet, hvis ikke Københavns Brandvæsen var stort nok til at have egne radiofolk. Under deres undersøgelser fandt teknikerne blandt andet ud af, at der er forskel på, hvor godt de forskellige SINE-godkendte radioer håndterer problemet.</p>
			
			<p>»Man er meget påpasselige rundt omkring med at postulere noget om dækningen fordi de færreste beredskaber har radioteknikere, der kan måle på problemerne, som vi har,« siger han.</p>
			<h2>Brandfolk bruger walkie-talkie-funktion</h2>
			<p>Tetra-standarden er designet til beredskabsbrug og har derfor en funktion, der gør radioerne i stand til at tale med andre radioer i nærheden, selv om der ikke er adgang til netværket - en funktion, der får de nye radioer til at fungere som gammeldags walkie-talkies.</p>
			<p>Denne funktion, kaldet Direct Mode Operation (DMO), benytter brandfolk sig typisk af, når de bliver indsat i en bygning eller et område, hvor SINE-nettet ikke rækker. På Fælledvej Brandstation må brandfolkene imidlertid ofte bruge funktionen hele dagen.</p>
			
			<p>»På morgenprøven tester man udstyret og finder ud af om man skal blive i DMO den dag. Der bliver man så, også når man kører væk fra fælledvejens brandstation. Det betyder, at vi ikke kan få fat på dem fra centralt hold eller lytte med på hvad der sker på et skadested,« forklarer Kurt Christensen.</p>
			<p>»Det nye i Sine-radioerne skulle jo være, at man også kan tale hjem til en central med samme radio, men det fungerer så ikke nødvendigvis. Vi har sat strukturen op, så vi ikke behøver tale hjem, men det var jo ikke meningen med det nye system.«</p>
			<p>Hos CFB fremhæver Peter Carpentier DMO som en funktion, som den nye standard giver mulighed for i netop situationer uden brugbar dækning.</p>
			<p>»En af de features, der ligger i tetra-standarden er netop Direct Mode Operation. Det betyder, at beredskabet kan bruge radioerne som en gammeldags walkie talkie, hvis der ikke er umiddelbar dækning. Så er de fuldt på højde med de radioer vi har haft tidligere,« siger Peter Carpentier.</p>
			<p>Han understreger dog, at han ikke forholder sig specifikt til, hvordan funktionen bruges på Fælledvej.</p>
			
			<h2>Højttalere og bippere er backup</h2>
			<p>Brandfolkene i Københavns Brandvæsen har, for at sikre at alle opkald når frem, beholdt brandstationernes gamle højttaleranlæg, der gør brandfolkene opmærksomme på en ny opgave, hvis de befinder sig på brandstationen.</p>
			<p>»Hvis vi ikke havde det, kunne man godt risikere, at man ikke fik kaldet af den ene eller anden årsag. Der, hvor det er rigtig uheldigt er, hvis vi ikke kan være sikre på at et signal når frem,« siger Kurt Christensen.</p>
			<p>Hvis køretøjernes radioterminaler for eksempel svigter på brandstationen får brandfolkene ikke en adresse tilsendt og de er derfor afhængige af at kunne huske adressen fra højttalermeddelelsen på brandstationen. Køretøjernes radioer er dog mere pålidelige end de håndholdte radioer på grund af de store, fastmonterede antenner på køretøjerne.</p>
			
			<p>Hos andre brandvæsener har man sikret den samme redundans ved at bære gammeldags bippere, der kan modtage tekstbeskeder og syntetiseret tale.</p>
			<p>Hos Københavns Brandvæsen er Kurt Christensen overbevist om, at problemerne på Fælledvej vil blive løst efter, at Center for Beredskabskommunikation har lovet at hjælpe brandvæsenet med en løsning. Til gengæld efterlyser Kurt Christensen et bedre overblik over, hvor de øvrige handover-zoner i brandvæsenets område findes.</p>
			<p>»Sådan nogle zoner rammer vi i hele byen, både indendørs og udendørs, men vi ved i øjeblikket ikke hvor de er,« siger han.</p>
			
			<p>»Det bedste for os ville være at få et kort over randzonerne. Det ville være smart at kunne beslutte ud fra et kort om man skal gå i DMO med det samme, men jeg ved ikke om CFB overhovedet kender alle randzonerne selv,« siger Kurt Christensen.</p>
			<p>Han understreger, at radiodækningen under alle omstændigheder skal undersøges næste gang Københavns Brandvæsen skal placere en ny brandstation.</p>
			<p>Sine er i dag udbredt til landets omkring 35.000 beredskabsfolk, som benytter omkring 21.000 radioer i samme netværk. Langt de fleste brugere findes blandt brandfolk, politifolk og ambulancereddere.</p>
		</section>
		  </div></body></html>
