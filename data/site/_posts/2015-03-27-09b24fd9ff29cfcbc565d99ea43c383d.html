---
layout:     post
title: 	    "Kongerigets mest selvforelskede tv-show fandt sin vinder"
post_author:	    
post_date:	    Fri, 27 Mar 2015 23:45:32 +0100
post_site:	    politiken.dk 
post_link:	    http://politiken.dk/kultur/ECE2608021/kongerigets-mest-selvforelskede-tv-show-fandt-sin-vinder/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Der var kort sagt ingen af dommerne, der havde hørt noget lignende, da dette 
års X Factor-finale fandt sted i Jyske Bank BOXEN i Herning. 
</p><p>
Det er også noget nær et år siden, det sidst var finaletid i kongerigets mest 
elskede – og selvforelskede – tv-show. Og så bliver det store retorikskyts 
nu engang kørt i stilling. 
</p><p>
Men ret skal være ret. Det har været en god sæson. Undskyld, en helt 
fantastisk rejse, som man siger, og tilmed en af dem, der havde den rigtige 
vinder. Valget stod mellem den 15-årige Emilie Esther og den 25-årige 
færing, Jógvan. Og selv om sidstnævnte havde den bedste vindersang, var der 
ikke noget at stille op mod det nordjyske naturfænomen af en ret vidunderlig 
stemme. 
</p><p>
Som da også af hendes egen dommer, Remee, blev udråbt til at være selve 
frugten af de samfulde otte sæsoner af X Factor, der er løbet over skærmen 
de seneste år. Det fik annonceringen af en ny omgang X Factor i 2016 til at 
blegne bare en smule. Men igen: det er nok glemt igen næste år. Også selv om 
Emilies stemme absolut lyder af mere. 
</p><p><b>Klicheen om rockmusikeren</b></p><p>
Årets nummer to, Jógvan, skulle repræsentere rockmusikken. En genre, som 
programmet imidlertid stadig har en besynderlig måde at omgås på. 
</p><p>
I hvert fald er det en skam, at et så populært tv-show, der tilmed gerne vil 
være fremme i bussen i sine musikvalg, samtidig også er med til at 
reproducere den tåbelige gammelmandsidé om, at rockmusikeren med sine skinny 
jeans og bekymrede øjenbryn er feltets rigtige sande kunstner, som Jógvan 
til hudløshed er blevet beskrevet af et begejstret dommerfelt. 
</p><p>
Det samme gælder finalens beskrivelse af rockmusik som den eneste musik, der 
bliver spillet med sjælen. Sådan blev det i hvert fald fremført af netop 
Jógvan, der dog ikke helt kunne finde ud af, om Ulige Numre spillede med 
hjertet eller sjælen, og i to forskellige klip fik sagt, at de spillede med 
begge dele. 
</p><p>
Men modsat hvem? Stine Bramsen eller Julias Moon, der også spillede? Det 
virkede underligt tilbageskuende, at rockbandet skulle være de eneste, der 
har en sjæl i deres musik. Kom nu med ind i 2015, DR. 
</p><p>
Nogen, der til gengæld er så 2015, at det næsten svier i øjnene, er dette års 
store X Factor-overraskelse, den kække duo Citybois. 
</p><p><b>Fænomenet gik nummer 1</b></p><p>
Drengeduoen fra det nordlige Sjælland, der fredag gik nummer 1 på dansk iTunes 
med deres debutsingle og som med dommernes ord er blevet »et fænomen«. 
</p><p>
De har i hvert fald fået de helt unge pigeseere til at græde op til flere 
gange, og har fyldt godt i billedet i den 8. årgang af X Factor. Det har 
også for det meste været en fornøjelse at se en gruppe i X Factor, der ikke 
enten kørte en fodformet aftenskolevokalgruppestil eller ganske enkelt blot 
var med på en badebillet. 
</p><p>
De kom med en optimisme, som deres dommer Thomas Blachmann udtrykte det i 
finalen. Og fred være med hvis den optimisme skulle ende på en ladvogn foran 
Hvidovre Centret. I det mindste var det sjældent kedeligt. 
</p><p>
Det samme kan man ikke helt sige om årets anden populære gruppe med det 
mildest talt borgerlige navn Ivarsson, Bang &amp; Neumann, der blev skabt af 
Blachmann ud af tre udstemte solister. En velsyngende trio, men også et 
noget glat foretagende, der ind imellem har lignet landets mest kælent 
smilende advokatfirma. 
</p><p>
I hvert fald indtil Blachmann for rullende kameraer forsøgte at opfordre de 
unge mennesker til at skrive deres egne sange, hvor teksterne i øvrigt 
skulle have en politisk kant, fordi »det er der brug for«. Da bredte der sig 
et strejf af slet skjult skræk i blikket på de tre ansigter. Et ædelt nok 
ønske fra Blachmanns side, men også et ømtåleligt virkeligt bevis på, at 
lykken måske ikke altid er dommerskabte marionetgrupper. 
</p><p><b>Rørende øjeblikke</b></p><p>
Når alt det er sagt, så er der ingen andre tv-shows, der med samme 
seeropbakning kan skabe rørende musikmagi i primetime, som X Factor kan, når 
programmet er bedst. 
</p><p>
Som da den 15-årige Baraa Qadoura fra Gellerupparken i Aarhus med de 
palæstinensiske rødder sang om Gaza og Israel i sin fortolkning af Alicia 
Keys’ ’We Are Here’. 
</p><p>
Eller da dette års vinder ramte Rihannas passager i ’FourFive Seconds’ så de 
små hår rejste sig. Her var det stort anlagte fjernsynscirkus alle pengene 
værd. 
</p><p class=" bl-elem"><span class="img-contimg-fl-right"><img class="image inlineLightBox" src="http://multimedia.pol.dk/archive/00924/_____Intet_navn_____924518y.jpg" alt="" border="0"/><span class="caption"><span class="f-img-caption">Fan. 
</span>Inden vinderen blev udråbt, optrædte finalisterne med forskellige danske kunstnere. Emilie Esther stod på scenen sammen med sangerinden Stine Bramsen. Foto: Morgens Flindt</span></span></p>	
</div>
</div></body></html>
