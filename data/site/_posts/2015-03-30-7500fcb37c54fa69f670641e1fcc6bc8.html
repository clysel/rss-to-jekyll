---
layout:     post
title: 	    "Islændinge vil befri brystvorterne: »Op i røven med jeres patriarkat« "
post_author:	    
post_date:	    Mon, 30 Mar 2015 18:28:41 +0200
post_site:	    politiken.dk 
post_link:	    http://politiken.dk/kultur/medier/ECE2609725/islaendinge-vil-befri-brystvorterne-op-i-roeven-med-jeres-patriarkat/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
17-årige Adda Þóreyjardóttir Smáradóttir var egentlig tæt på at sove, da hun i 
stedet besluttede sig for at poste et billede af sin brystvorte på Twitter. 
</p><p>
Klokken var lige blevet halv et natten til onsdag i sidste uge, huset i 
Reykjavik var stille og den islandske teenager var kun vågen, fordi hun 
tweetede med en af sine venner. Vennen, en fyr fra skolen, postede først 
lidt i sjov et billede af sin brystvorte og skrev »#freethenipple«. 
Hashtagget er en del af en international bevægelse fra USA, der kæmper for 
kvinders ret til selv at bestemme, hvornår deres bryster skal seksualiseres 
og imod dobbeltmoralen ved at seksualisere og derefter censurere kvinder 
brystvorter - for eksempel på sociale medier som Facebook. 
</p><p><b class="ext-link">LÆS OGSÅ:</b><a class="embeddedlink" href="http://politiken.dk/forbrugogliv/digitalt/internet/ECE2317505/facebook-fjerner-forbud-mod---nogle---brystbilleder/">Facebook fjerner forbud mod - 
nogle - brystbilleder</a></p><p>
Adda Þóreyjardóttir Smáradóttir var træt af, at hendes brystvorter skulle 
tillægges noget sexet, som hendes vens brystvorte slet ikke fik tillagt. 
Derfor zoomede hun den nat ind på sin lyserøde areola, trykkede ned på 
iPhonens kameraknap og lagde billedet op på Twitter med hashtagget 
#FreeTheNipple. 
</p><p>
Kort efter postede hun endnu et tweet: 
</p><p>
»I aften siger jeg fuck you til samfundet. Og til alle de mennesker, der vil 
skrive negative ting om det her billede: Rend mig i røven«, skrev hun og 
lagde kortvarigt endnu et billede op af hele sit ene bryst. 
</p><p>
Så lagde hun sig til at sove. 
</p><p>
»Det var faktisk en ret let beslutning at lægge de billeder op. Og da jeg 
havde gjort det, følte jeg mig så stærk. Jeg ville have lov til at gøre 
præcis det samme som mine mandlige venner«, siger Adda Þóreyjardóttir 
Smáradóttir over telefonen fra Reykjavik, hvor hun snart er på vej i skole. 
</p><h3>
Ondskabsfulde reaktioner 
</h3><p>
Det var først, da hun kom over i skolen morgenen efter sit tweet, at 
reaktioner på hendes brystvortebillede tikkede ind. 
</p><p>
Andre elever på skolen og teenagere fra hele Island begyndte at skrive 
kommentarer til hendes billede. De første mange kommentarer var 
ondskabsfulde, kommenterede brystets udseende negativt og hånede hende for 
bare at ville have opmærksomhed. 
</p><p>
Men så begyndte en kraftig modreaktion på de sociale medier. Islandske piger 
og kvinder begyndte at blotte brystvorten i solidaritet og hashtagget 
#FreeTheNipple begyndte at trende helt vildt på Twitter. 
</p><h3>
Politiker: »Det her er skabt til at amme«
</h3><p>
En af dem, som løftede op i blusen, er Althings-politikeren Björt Ólafsdòttir 
(det islandske parlament, red.) Hun gik rundt derhjemme i sin pyjamas onsdag 
aften, da hun opdagede teenagepigernes solidaritet med Adda Þóreyjardóttir 
Smáradóttir på Twitter. 
</p><p>
»Det var virkelig en <i>no-brainer</i>«, fortæller Björt Ólafsdòttir over 
telefonen om billedet af sit ene bryst, som hun på Twitter gav 
billedteksten: 
</p><p>
»Det her er skabt til at amme babyer. Op i røven med jeres patriarkat«. 
</p><p>
»Kvinder har af sociale og historiske grunde ikke haft lov til at opføre sig 
som mænd. Vi er nødt til at censurere vores kroppe på en måde, mænd ikke 
behøver. Derfor var det klart, at jeg blev nødt til at støtte op om de unge 
kvinders oprør mod den forældede tankegang«, siger Björt Ólafsdòttir. 
</p><h3>
#Free the Nipple-dag på skolen 
</h3><p>
På Adda Þóreyjardóttir Smáradóttirs skole blev der dagen efter hendes 
Twitter-post afholdt en #FreeTheNipple-dag, hvor pigerne kunne komme i skole 
uden bh. Hvor meget de ville vise, var helt op til dem selv, fortæller hun. 
Nogle elever, både piger og drenge, støttede hende ved at komme i bluser med 
hashtagget skrevet over brystet, og aktionen bredte sig til fire andre 
skoler på Island. 
</p><p>
Adda Þóreyjardóttir Smáradóttir er medlem af skolens feministiske klub, og hun 
har længe set sig selv som feminist. I skolens blad har hun skrevet om 
hævnporno, som hun synes hænger sammen med Free the Nipple-kampagnen. 
</p><p>
»Flere af mine veninder er blevet udsat for, at et billede af deres bryster 
blev delt blandt tusinder på Facebook mod deres vilje. Min ene veninde blev 
først virkelig deprimeret, men til sidst endte hun med at poste billedet 
selv. På den måde tog hun magten tilbage over sin egen bryst og krop - 
ligesom vi gør i #FreeTheNipple«, siger Adda Þóreyjardóttir Smáradóttir. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/udland/ECE1875524/16-kvinder-sagsoeger-haevnporno-site/">16 kvinder sagsøger 
hævnporno-site</a></p><p>
Hævnporno er en meget udbredt tendens både på Island og herhjemme. Det dækker 
typisk over mænd eller drenge, som deler nøgenbilleder af kvinder, som de 
oprindeligt er blevet tilsendt i fortrolighed. For nogle uger siden blev det 
herhjemme afsløret, at der florerede en såkaldt 'Viborg-mappe', hvor drenge 
og mænd deler helt ned til 13-årige pigers private nøgenbilleder på nettet 
og via USB-stick. 
</p><h3>
Hævn-porno og skam 
</h3><p>
Den mest markante debattør og bekæmper af hævnporno herhjemme er den danske 
feministiske aktivist og redaktør på magasinet Friktion Emma Holten. 
</p><p><b class="ext-link">LÆS INTERVIEW: </b><a class="embeddedlink" href="http://politiken.dk/indland/ECE2588185/ung-feminist-det-er-ret-stramt-at-vaere-kvinde-i-danmark/">Ung feminist: »Det er ret 
stramt at være kvinde i Danmark«</a></p><p>
For nogle år siden fik hun hacket sin mail og et nøgenfoto blev stjålet og 
spredt på nettet. I flere år modtog hun trusler og hånende emails og følte 
sig skamfuld og magtesløs. Men så besluttede hun sig for at gøre noget helt 
andet. Emma Holten lavede en billedserie, hvor hun er nøgen, men i 
almindelige hverdagssituationer, der intet har med sex at gøre. På et af dem 
børster hun tænder, på et andet sidder hun i en vindueskarm og læser. 
</p><p>
»Magten ligger i skammen. Hvem der får lov til at skamme, og hvem, der skal 
skamme sig. På internettet er det den nøgne kvinde, der får at vide, hun 
skal skamme sig«, siger Emma Holten.
</p><p>
Hun ser ligesom Adda Þóreyjardóttir Smáradóttir masser af ligheder mellem sit 
eget projekt og #FreeTheNipple. 
</p><p>
»Det handler om, at jeg skal have ret til at bestemme, hvornår kroppen er 
seksuel, og hvornår den ikke er det. Der er intet galt med, at man synes, at 
bryster er sexede. Men de skal ikke tilskrives betydning mod min vilje. Når 
man lægger #FreeTheNipple-billeder ud, siger man samtidig: Jeg nægter, at 
andre mennesker skal bestemme over min krop«, siger hun. 
</p><p>
På Island er Adda Þóreyjardóttir Smáradóttir stadig glad for, at hun den nat 
trykkede 'tweet' på sin telefon og lagde billedet af sin brystvorte ud. 
</p><p class=" bl-elem">
»Det er okay for kvinder at pushe deres bryster op eller have en <i>side 
boob </i>(når man kan se siden af brystet, red.), men når det kommer til en 
piges brystvorte, så går hele verden amok. Det er dobbeltmoralsk og 
hyklerisk. Med det billede føles det rigtig meget, som om jeg har taget 
kontrollen over min brystvorte tilbage«. 
</p>	
</div>

</div></body></html>
