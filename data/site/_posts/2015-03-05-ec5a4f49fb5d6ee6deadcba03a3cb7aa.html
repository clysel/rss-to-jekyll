---
layout:     post
title: 	    "Dansk forsker: Cocktaileffekt øger risikoen for kræft markant"
post_author:	    Martin Bernth
post_date:	    Thu, 05 Mar 2015 07:04:00 +0000
post_site:	    ing.dk 
post_link:	    http://ing.dk/artikel/dansk-forsker-cocktaileffekt-oeger-risikoen-kraeft-markant-174547
---
<html><body><div><section class="body"><p>Når kræftfremkaldende stoffer blandes sammen, øges giftigheden markant, viser ny dansk forskning. Dermed er det ikke kun for hormonforstyrrende stoffer, at den såkaldte ‘cocktaileffekt’ er gældende. Det kan betyde, at grænseværdierne for kræftfremkaldende stoffer er sat for højt. <a href="http://videnskab.dk/krop-sundhed/cocktail-af-kemikalier-oger-risiko-kraeft">Det skriver Videnskab.dk</a></p>
			<p>»Vores studie viser, at hvis man ikke tager højde for cocktaileffekten, når man fastsætter grænseværdier for potentielt kræftfremkaldende stoffer, kommer man til at sætte grænseværdien for højt. Cocktaileffekten af potentielt kræftfremkaldende stoffer er så stor, at grænseværdierne skal endnu længere ned, hvis vi vil have den ønskede sikkerhedsmargin for koncentrationen af stofferne,« siger Kristian Syberg, adjunkt ved Institut for Miljø, Samfund og Rumlig Forandring på Roskilde Universitet til Videnskab.dk.</p>
			<p>Han er forfatter til <a href="http://www.tandfonline.com/doi/abs/10.1080/15287394.2014.983626?journalCode=uteh20#abstract">det nye studie</a>, hvor han i sine forsøg har sammensat to kræftfremkaldende pesticider med akrylamid, som findes i blandt andet chips, og målt skadevirkningerne på dna.</p>
			<p>Forsøgene viste, at cocktailen af potentielle kræftfremkaldende stoffer forvolder store skader på dna, selv ved koncentrationer af de enkelte stoffer, som er så lave, at stofferne hver for sig ikke har nogen effekt.</p>
			<p>Ifølge Kristian Syberg er studiet udført som et ‘proof-of-concept’ for, at cocktaileffekterne i det hele taget findes for kræftfremkaldende stoffer, fordi området er underbelyst, mener han. Koncentrationerne af de kræftfremkaldende stoffer har således været ekstra høje, fordi eksponeringstiden i forsøgene kun varede 48 timer.</p>
			<p>Eva Cecilie Bonefeld-Jørgensen, professor i toksikologi og centerleder ved Center for Arktisk Sundhed på Aarhus Universitet, er begejstret for det nye studie.</p>
			<p>»Studiet er et godt eksempel på, hvorfor vi ikke bare kan tro, at den samlede giftige effekt af en række stoffer er lig med den giftige effekt af stofferne lagt sammen. De enkelte stoffer siger os reelt set ikke noget, da vi aldrig kun udsættes for et stof ad gangen,« siger hun til Videnskab.dk</p>
		</section></div></body></html>
