---
layout:     post
title: 	    "Kalenderkoks i Outlook: Pinsen falder på en torsdag"
post_author:	    Jesper Stein Sandal
post_date:	    Fri, 20 Feb 2015 12:40:54 +0000
post_site:	    www.version2.dk 
post_link:	    http://www.version2.dk/artikel/kalenderkoks-i-outlook-pinsen-falder-paa-en-torsdag-81965?utm_medium=feed&utm_source=version2.dk&utm_campaign=it_nyheder
---
<html><body><div><section class="body"><p>Hvis du bruger Outlook og skal til at planlægge ferie i maj, så bør du nok lige tjekke datoerne en ekstra gang, inden du bestiller flybilletterne. Hvis du bruger Outlook 2010 eller Outlook 2007 kan pinsen i år nemlig falde på en torsdag.</p>

<p>I hvert fald ifølge den kalenderfil med helligdage fra august 2012, som Microsoft frigav til Outlook 2007 og den kalenderfil, der fulgte med Outlook 2010.</p>

<p>For dem, der skulle være i tvivl, falder pinsen de fleste år på en søndag, og det er også tilfældet i 2015 - blot ikke ifølge Microsofts helligdagsoptegnelse.</p>

<p>Microsoft har siden rettet fejlen i den opdaterede udgave af filen med helligdage, men Microsofts danske afdeling oplyser til Version2, at Microsoft ikke har mulighed for at opdatere brugernes kalendere.</p>

<p>Hvis man sidder på en firma-pc med Outlook 2010 eller 2007, så er der altså en god chance for, at kalenderen benytter den forældede udgave af helligdagsfilen.</p>

<p>I så fald vil 1. pinsedag falde torsdag den 28. maj i stedet for den korrekte dato søndag den 24. maj. Tilsvarende vil 2. pinsedag falde fredag den 29. maj i stedet for mandag den 25. maj.</p>

<p>Microsoft har rettet fejlen i Outlook 2013, men hvis man vil rette den i ældre udgaver af kalenderen, skal man enten fjerne de forkerte helligdage eller rette i selve helligdagsfilen og importere den, <a href="http://support2.microsoft.com/kb/2764690/da">skriver Microsoft i en supportmeddelelse</a>.</p>
  </section></div></body></html>
