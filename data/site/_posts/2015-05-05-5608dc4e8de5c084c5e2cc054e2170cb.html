---
layout:     post
title: 	    "Multiresistent svine-MRSA: Landmænd mødes med frygt alle steder"
post_author:	    
post_date:	    Tue, 05 May 2015 22:32:11 +0200
post_site:	    politiken.dk 
post_link:	    http://politiken.dk/forbrugogliv/ECE2656545/multiresistent-svine-mrsa-landmaend-moedes-med-frygt-alle-steder/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Det burde ellers være udramatisk, da Lene Bohn-Jespersens kærestes datter 
sidste år skulle have foretaget en korsbåndsoperation på et privathospital. 
</p><p>
Da den unge kvinde var lagt i narkose, opdagede lægen pludselig en lille vabel 
på hendes knæ. Tilsyneladende uskyldig, men da kvinden ved indlæggelsen 
havde oplyst, at hun kommer fra en gård, der producerer svin, blev hun brat 
taget ud af narkosen. Uden operation. 
</p><h3>
Følte sig som en spedalsk 
</h3><p>
Vablen blev undersøgt, for hvis hun var smittet med den multiresistente 
bakterie svine-MRSA – som er resistent over for de typer af antibiotika, man 
normalt bruger til infektioner, og som kan give vabler – skulle hun i 
isolation. 
</p><p>
Vablen viste sig at være uskadelig, og kvinden var ikke smittet. Så kunne hun 
komme i narkose igen. Men først ugen efter. 
</p><p>
»I den slags situationer kan man mærke, at MRSA er blevet alvor. Og så kan man 
godt blive lidt frustreret over, at man på hospitalet ikke er så skarp i 
spyttet, at man kan undgå den slags panik. Det var ikke rart«, siger Lene 
Bohn-Jespersen. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/forbrugogliv/forbrug/forbrugersikkerhed/ECE2568278/mrsa-trives-med-populaert-zink-laegemiddel-til-svin/">MRSA trives med populært 
zink-lægemiddel til svin</a></p><p>
Hver fjerde svineproducent har haft oplevelsen af at være udstødt – især i 
forbindelse med kontakt til sygehus, plejehjem, læge eller lignende – på 
grund af frygten for svine-MRSA. Det viser en rundspørge til de 990 
medlemmer af organisationen Danske Svineproducenter, som Politiken Research 
har foretaget. 374 har svaret. 
</p><p>
En af landmændene skriver i rundspørgen: »Kom på skadestuen for at få et par 
sting. Blev kørt ind på et skyllerum, som en anden spedalsk og sad der en 
time! Gad vide, hvorfor de ældre med farlige stafylokokker ikke skal?«. 
</p><h3>
Tilfælde fordobledes sidste år 
</h3><p>
Billedet bekræftes af Tinna Urth, hygiejnesygeplejerske på National 
Rådgivningstjeneste for MRSA fra dyr på Seruminstituttet. 
</p><p>
Hun kan fortælle om landmænd, som er blevet testet MRSA-positive, og som 
direkte afvises som patienter på privathospitaler. Børn fra svinelandbrug – 
også selv om der ikke er påvist smitte på gården – er heller ikke altid 
ønskede i den private dagpleje: 
</p><p>
»Jeg går ind for så stor åbenhed om MRSA som muligt, men jeg kan alligevel 
blive lidt ambivalent over for virkningen af åbenheden, hvis det betyder 
øget risiko for at få dårlig modtagelse på et privathospital eller i en 
børnepasningsordning«. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/forbrugogliv/forbrug/forbrugersikkerhed/ECE2404680/hver-5-pakke-svinekoed-er-fyldt-med-mrsa/">Hver 5. pakke svinekød er 
fyldt med MRSA</a></p><p>
Sidste år fordobledes antallet af registrerede bærere af svine-MRSA til 1.276 
tilfælde. Og det skønnes at op mod 12.000 er bærere uden at vide det. 
</p><p>
Det har også fået landbrugsorganisationerne til at erkende, at svine-MRSA er 
kommet for at blive de næste mange år. Hver tiende eller flere af de 
registrerede smittede har ikke haft kontakt med svin, så der er smitteveje 
fra gårdene ud i resten af samfundet. 
</p><h3>
Få fortæller naboer om smitte 
</h3><p>
I forrige uge enedes partierne i Folketinget om en plan mod svine-MRSA for de 
næste fire år, hvor hygiejnen på gårdene skal strammes og forbruget af 
antibiotika skal ned med 15 procent. 
</p><p>
Formanden for Danske Svineproducenter, Henrik Mortensen, mener, at 
ambitionerne i planen er urealistiske. Han er ikke i tvivl om, at oplevelsen 
af udstødelse er reel: »Der mangler en ensretning i sundhedsvæsnet, hvor man 
i dag takler problemet meget forskelligt. Mange steder er der styr på det, 
andre steder overreagerer man voldsomt«. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/debat/profiler/poulaaroee/ECE2409966/multiresistente-bakterier-er-kun-en-forsmag-paa-fremtiden/">Multiresistente bakterier er 
kun en forsmag på fremtiden</a></p><p class=" bl-elem">
Af Politikens rundspørge fremgår det også, at de landmænd, der har fået 
konstateret svine-MRSA i familien eller blandt ansatte, ofte kun vælger at 
fortælle om det til familie og måske venner – mens kun få beretter om 
smitten til naboer, skole, daginstitution og lignende. 
</p>	
</div>

</div></body></html>
