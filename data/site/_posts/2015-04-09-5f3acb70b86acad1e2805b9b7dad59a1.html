---
layout:     post
title: 	    "Bramfrie udtalelser giver Superligaen kulør - men de kan godt gå for langt"
post_author:	    
post_date:	    Thu, 09 Apr 2015 16:00:44 +0200
post_site:	    politiken.dk 
post_link:	    http://politiken.dk/sport/fodbold/superligaen/ECE2621251/bramfrie-udtalelser-giver-superligaen-kuloer---men-de-kan-godt-gaa-for-langt/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="clearfix w220 art-present-box fl-right">
<p class="cup-box-title">Superligaen</p>
<p class="last-res">Seneste kampe</p>

<p class="period">Stillingen</p>






</div>
<p>
Med stenansigt trak Daniel Agger let på skuldrene og sagde: »Nå. Han er 
åbenbart hurtigere på tasterne, end han er på fodboldbanen«. 
</p><p>
Det var mandag aften kort tid efter rivalopgøret Brøndby-FC København, og 
kommentaren var rettet mod Erik Sviatchenko. I løbet af slaget om 
hovedstaden havde FC Midtjylland-forsvareren ytret på Twitter, at Daniel 
Agger skulle have haft rødt kort for at ramme en modspiller i ansigtet med 
sin arm. Det virkede Brøndby-profilen med stenansigtet altså ikke synderlig 
imponeret over. 
</p><p>
Nogle vil nok tolke Daniel Aggers kommentar som kontroversiel, måske endda 
kritisabel. Det var trods alt landsholdets anfører, der indirekte kaldte en 
nybagt debutant på nationalmandskabet langsom – få dage efter at Sviatchenko 
havde optrådt ret uheldigt i rødt og hvidt. På Aggers plads. 
</p><h3>
Den kommende mestertræner kan godt lide modige spillere 
</h3><p>
Reaktionen fra store dele af fodboldfolket var dog en ganske anden. Nogle var 
kritiske, men lige så mange – hvis ikke flere – hyldede snarere, at Agger 
talte bramfrit. 
</p><p>
En af dem er Glen Riddersholm, træner for Sviatchenko i FCM. 
</p><div class="art-quote article-box">
<p class="quote"/>
<blockquote>
<p class="quote-txt">
Fodbolden er et koncept, hvor vi appellerer til et publikum - og underholdning 
er en vigtig del af det
</p>
<p class="sender">
Glen Riddersholm, FCM-træner 
</p>
</blockquote>
</div><p>
»Rigtig mange har travlt med at fortælle, at fodboldspillere er grå og 
kedelige, og at de er for skolede i at være politisk korrekte. Så det er da 
rart med kant og personlighed. Fodbolden er et koncept, hvor vi appellerer 
til et publikum – og underholdning er en vigtig del af det, så vi skal være 
glade for, at vi stadig har spillere, der er modige nok til at give udtryk 
for deres mening«, siger Riddersholm. </p><div class="art-fakta article-box">
<h4 class="">
Kontroversielle ord</h4>
<h5>
Det sagde de</h5>
<div class="fakta-body" data-buildingblock="embedded_factboxlink">
<p><i class=" bl-elem">»Fansene kan ikke lide mig, og jeg kan ikke lide dem. Sådan er det jo«</i></p><p><b>Emil Larsen</b>, OB, efter massiv tilskuerkritik under kampen mod FC 
Vestsjælland
</p><p><i class=" bl-elem">»Åh, det er irriterende. Det er den værst tænkelige spiller, der 
kan score. Fred være med, hvis nogen af de andre scorer, men han er en 
irriterende person, og så laver han tre mål imod os ... Ja, det er en 
katastrofe« </i></p><p><b>Michael Jakobsen</b>, Esbjerg, om sin tidligere holdkammerat Martin Pusic, 
som scorede hattrick for FC Midtjylland i seneste kamp mod vestjyderne
</p><p><i class=" bl-elem">»Nå. Han er åbenbart hurtigere på tasterne, end han er 
på fodboldbanen«</i></p><p><b>Daniel Agger</b>, Brøndby, om FCM’s Erik Sviatchenko, der på Twitter havde 
skrevet, at Agger burde have fået rødt kort for at slå FCK’s ’Zanka’ i 
hovedet 
</p><p><i class=" bl-elem">»Anders Poulsen??? Undlader rødt til Gislason, derefter billigt 
straffe. Skal han dømme i Kbh.??«</i></p><p class=" bl-elem"><b>Lars Søndergaard</b>, træner i SønderjyskE, om dommeren i en 
kamp mellem FCK og Randers – fik karantæne for ytringen på Twitter
</p>
</div>
</div><p>
Daniel Aggers kommentar var langtfra den eneste kontroversielle udtalelse 
efter den seneste superligarunde. Også OB’s Emil Larsen kom i søgelyset, da 
han sagde, at han ikke »kan lide« klubbens fans. Og Esbjergs Michael 
Jakobsen, da han kaldte FCM’s Martin Pusic »irriterende«. </p><h3>
Den anakronistiske tavshedslov 
</h3><p>
Generelt set er det godt for opmærksomheden omkring dansk fodbold, at nogle 
spillere losser den politiske korrekthed ned, mener Bo Kampmann Walther, 
fodboldskribent og lektor i medievidenskab ved Syddansk Universitet. 
</p><p>
»Alle er efterhånden klædt på til at møde pressen og tør dårligt sige buh 
eller bæh uden at have øvet sig foran spejlet. Derfor ser jeg gerne, at 
nogen stikker snuden frem. Og derfor glæder jeg mig, når jeg ser en 
modsætning til den der tåbelige, futile, anakronistiske tavshedslov og den 
der kannibalistiske konsumering af alt, der stikker ud over det kønsløse og 
forudsigelige«, siger han. 
</p><p>
»Det kan også være godt for fortællingen om Superligaen, at det hele ikke bare 
altid er det samme«, konkluderer han. 
</p><p>
Både han og Glen Riddersholm understreger dog, at der er en grænse. For FC 
Midtjyllands træner ligger den der, hvor kommentarerne bliver personlige. 
</p><p>
»Efter min smag gik Michael Jakobsen over grænsen, fordi han angreb selve 
personen i stedet for en handling. Det er for småligt. Jeg skal ikke gøre 
mig til dommer over folks tolerancetærskel, og hvordan man generelt skal 
agere, men jeg ville i hvert fald kalde sådan en spiller ind til en 
samtale«, siger Glen Riddersholm. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/sport/fodbold/superligaen/ECE2619355/intern-uro-i-ob-efter-splid-mellem-stjerne-og-fans/">Intern uro i OB efter splid 
mellem stjerne og fans</a></p><p>
Umiddelbart har hverken Jakobsen eller Agger mødt konsekvenser for deres 
kommentarer, men det har Emil Larsen. Han var i går til samtale hos OB’s 
sportsdirektør, Jesper Hansen, som tog afstand fra spillerens kritik af 
fansene. 
</p><p>
Lige præcis at gå imod klubbens tilhængere kalder Bo Kampmann Walther for 
»helligbrøde«. Kommentaren ramte da også fansene hårdt – selv om en del af 
dem selv havde været hårde ved Larsen. 
</p><p>
»Vi vil gerne have mere kulør ind i Superligaen, for generelt er den nok 
blevet for kønsløs. Men i mine øjne er Emil Larsens udtalelse for 
kontroversiel, da han går imod sine egne og skærer alle fans over samme 
kam«, siger Stig Stubgaard, formand for fanklubben De Stribede. 
</p><p>
DBU kan tage kontroversielle kommentarer op, hvis de bringer »spillet i 
miskredit«. Det er dog en vurderingssag, hvad det indbefatter. Og det er 
yderst sjældent med disciplinærsager mod spillere, der taler grimt om andre 
spillere eller fans. Til gengæld har offentlig dommerkritik jævnligt medført 
karantæner – senest til SønderjyskE-træner Lars Søndergaard. 
</p><p class=" bl-elem"><b class="ext-link">LÆS OGSÅ</b><a class="embeddedlink" href="http://politiken.dk/sport/fodbold/superligaen/ECE2621051/lars-fra-aalborg-skal-lige-sende-soenderjyske-i-europa-inden-medaljejagten-med-aab-indledes/">Lars fra Aalborg skal lige 
sende Sønderjyske i Europa, inden medaljejagten med AaB indledes</a></p>	
</div>

</div></body></html>
