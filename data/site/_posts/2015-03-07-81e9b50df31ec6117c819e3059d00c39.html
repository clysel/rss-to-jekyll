---
layout:     post
title: 	    "Vi tiltrækkes af foto af lille pige på grund af gåden - og en anden dødskultur"
post_author:	    
post_date:	    Sat, 07 Mar 2015 12:05:59 +0100
post_site:	    politiken.dk 
post_link:	    http://politiken.dk/kultur/ECE2577413/vi-tiltraekkes-af-foto-af-lille-pige-paa-grund-af-gaaden---og-en-anden-doedskultur/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Et er at vise et fotografi af et dødt barn. Det hænder i nyhedsdækningen, og 
helt aktuelt viser Årets Pressefoto 2015 Politikens pressefotograf Martin 
Lehmann netop en død, lille pige. 
</p><p>
Men det usædvanlige ved det 1800-tals-fotografi, der helt uventet blev ugens 
mest sete blandt læserne, er, at pigen på det gamle fotografi ikke alene er 
død (formoder man). 
</p><p><b class="ext-link">LÆS HISTORIEN </b><a class="embeddedlink" href="http://politiken.dk/kultur/ECE2572726/hvad-er-der-med-pigen-i-midten-paa-dette-fotografi/">Hvad er der med pigen i midten 
på dette fotografi?</a></p><p>
Hun er også, helt atypisk for dansk tradition, iscenesat, som om hun var 
levende og anbragt i en gruppeopstilling med levende børn. Og hun blev den 
mest læste historie på politiken.dk i denne uge. 
</p><p>
Lektor på IT-Universitetet Lisbeth Klastrup er i øjeblikket i gang med at 
forske i, hvad der »går viralt«, som det hedder, når en historie spreder sig 
nærmest eksponentielt på nettet, og hun var selv med til at dele billedet af 
den lille pige via Twitter. 
</p><p>
»Det, der slår igennem, er det, der vækker følelser, enten positive eller 
negative. Og så er det noget, vi ikke har set før: Vi kender ikke fænomenet 
og fascineres. I begge tilfælde ser vi ofte høj, viral attention eller 
opmærksomhed«, siger hun og understreger, at det også handler om forskellige 
dødskulturer, der støder sammen. 
</p><p>
»For os i dag er der noget skræmmende og lidt uappetitligt over at vise døde 
mennesker på den måde, men fænomenet har været udbredt i andre lande i den 
viktorianske tid, hvor man havde et mere offentligt forhold til døden. Man 
fotograferede de døde og holdt pompøse ligtog gennem gaderne, og man bar 
sørgedragt offentligt, mens vi i dag holder døden ret privat og holder igen 
på sorgen«. 
</p><p>
Og så er der gåden, pointerer hun: Er pigen død eller ikke? 
</p><p>
»Der er en slags indbygget quiz-del, og man taber ikke ansigt ved at gætte, 
for ingen kan modsige en«. 
</p><p><b>Værst med foto </b></p><p>
Hvis man kunne svare entydigt på, hvad der tricker folk og får en historie til 
at gå viralt, ville reklamebranchen overhælde en med guld, understreger 
professor i formel filosofi ved Københavns Universitet Vincent Fella 
Hendricks. Men der er alligevel nogle karakteristiske træk, der går igen. 
</p><p>
»Når vi er vrede, indignerede eller føler stærk sympati for noget, er vi ikke 
til at bremse«. 
</p><p>
»Derudover er der noget makabert over historien her. Og så har historier om 
børn og især små piger, der udsættes for overgreb eller for noget grumt, 
altid været stærke, og billeder er endnu værre: Her kan vi fortolke ret 
frit«, siger filosofiprofessoren. 
</p><p><b>Lidt Lars von Trier-agtigt</b></p><p>
Forfatter og ekspert i sociale medier Peter Svarre forsøger også gerne at 
forklare, hvorfor et måske 150 år gammelt sort-hvid foto af tre ukendte børn 
får net og læsertal til at eksplodere og redaktionelle mailbokse til at gå i 
sænk. 
</p><p>
»Det virker nærmest lidt creepy og Lars von Trier-agtigt på os. Der er noget 
spøgelsesagtigt og mystisk over det, og det vækker stærke følelser hos os, 
at man har placeret en død pige i en stol, så hun ser ud, som om hun stadig 
levede«, siger han. 
</p><p>
Fotografiet er en del af en større fotosamling, der netop er dukket op i 
Kolding, hvor samlingen kan være med til at skrive både foto- og 
lokalhistorie. Men det er billedet af den sært stirrende pige, der har vakt 
den brede interesse, og det er ikke alene døden, der får læserne til at 
klikke, mener Peter Svarre. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/ECE2574200/laeserne-om-foto-af-lille---maaske-doed---pige-saadan-et-har-jeg-ogsaa-hjemme-i-mit-familiealbum/">Læserne om foto af lille - 
måske død - pige: »Sådan et har jeg også hjemme i mit familiealbum«</a></p><p>
Også han understreger, at gåden i billedet tiltrækker os. 
</p><p>
»Det handler om det tvetydige. Hvis pigen stensikkert havde været død, havde 
det ikke været en lige så god historie, og den havde ikke haft den samme 
gennemslagskraft. Her åbnes for en diskussion, fordi ingen ved, hvad der er 
rigtigt«, siger han. 
</p><p class=" bl-elem">
»Folk elsker at tale om det uafsluttede og fortælle videre på en historie. Det 
minder om historien om kjolen for nylig, der var blå eller hvid. Det var 
noget andet, men også her diskuterede man, hvad der var rigtigt: Hun er død, 
mener den ene. Nej! Hun er levende, mener den næste«. 
</p>	
</div>
</div></body></html>
