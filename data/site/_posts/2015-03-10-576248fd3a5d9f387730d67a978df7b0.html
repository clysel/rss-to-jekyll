---
layout:     post
title: 	    "Få km fra EU's ydre grænse synes man at EU er en klub for bøsser"
post_author:	    
post_date:	    Tue, 10 Mar 2015 11:42:34 +0100
post_site:	    politiken.dk 
post_link:	    http://politiken.dk/magasinet/feature/ECE2581106/faa-km-fra-eus-ydre-graense-synes-man-at-eu-er-en-klub-for-boesser/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
I disse dage har vestlige regeringer deres øjne stift rettet mod det østlige 
Ukraine. Vil den nyligt indgåede våbenhvile mellem de russiskstøttede 
separatister og den ukrainske regering holde, eller vil det endnu en gang 
vise sig, at man ikke kan stole på Vladimir Putin i Rusland, spørger 
regeringerne sig selv. 
</p><p>
Derimod er der ikke nær det samme fokus på et mindre område i bunden af 
Moldova, selv om denne del af det sydøstlige Europa meget nemt kan komme til 
at danne ramme om endnu en krig, hvis konflikten i Ukraine breder sig. 
</p><div class="art-fakta article-box">
<header><h4 class="">
Moldova</h4>
</header><div class="fakta-body" data-buildingblock="embedded_factboxlink">
<span class="img-contimg-fl-right"><img class="image inlineLightBox" src="http://multimedia.pol.dk/archive/00919/nyMoldovaJ15098_cop_919523w.jpg" alt="" border="0"/></span>
</div>
</div><p/><p/><p>
Gagausien hedder det, og her er det svært at møde en indbygger, som ikke 
frygter, at gaderne i områdets mange små byer snart kan give genlyd af 
skudsalver og granatnedslag. 
</p><p>
»Jeg er virkelig bekymret for, at der bliver krig. Men jeg håber, at Rusland 
vil komme og beskytte os«, siger den 55-årige Maria Monastirli, der sidder 
under et billede af jomfru Maria i det lille kontor, hvorfra hun holder øje 
med, hvem der går ud og ind ad døren i en nedslidt fabriksbygning. 
</p><p>
Mens regeringen i Moldova er venligt stemt over for EU, er holdningen helt 
modsat, når man efter to timers kørsel fra Moldovas hovedstad, Chisinau, 
passerer et lille monument, som markerer, at man nu er kommet ind i regionen 
Gagausien. 
</p><p>
Her strækker markerne sig smukt, så langt øjet rækker – kun afbrudt hist og 
her af små klynger af lave huse. Men den landlige idyl snyder, for i de små 
byer ulmer en vrede af den type, der mange gange før i historien har fået 
mennesker til at gribe til våben. I Gagausien er EU ikke en ven, men en 
truende fjende, der allerede har sat nabolandet Ukraine i brand. Derimod er 
Rusland og i særlig grad den russiske præsident, Vladimir Putin, den store 
beskytter. 
</p><p>
Om et par uger skal der vælges en ny guvernør for Gagausien, og på 
valgplakater konkurrerer de forskellige kandidater om at vise, hvem der er 
tættest på Kreml. 
</p><p>
På en plakat toner en kvindelig kandidat frem med et tørklæde om halsen i de 
russiske nationalfarver. På den modsatte side af vejen på en anden plakat 
trykker en anden håbefuld kandidat hånd med en mand foran Kreml i Moskva, 
mens en tekst på plakaten forklarer, at manden er en af Vladimir Putins 
»mest betroede« partifæller. 
</p><p>
På landsplan udgør gagauserne kun omkring 4,5 procent af befolkningen, mens de 
i Gagausien tæller omkring 80 procent. De er af tyrkisk oprindelse og taler 
derfor tyrkisk. Men de taler også russisk, fordi mange har familie i 
Rusland, og fordi det er almindeligt, at især unge mennesker tager til 
Rusland i nogle år, hvor de kan tjene bedre penge og derfor få råd til at 
købe en lejlighed, når de vender tilbage til Gagausien. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00919/Regionen_Gagausien__919531" data-id="919531" data-imgtype="jpg" data-caption="Et par flag og et monument viser, at nu er man i Gagausien, hvor størstedelen af indbyggerne holder med Rusland og ser EU som en trussel, der vil fratage dem deres kultur og identitet. Foto: Lasse Kofod"/><p>
For Gagausien selv er fattigt. Vejene er fyldt med huller og ofte ikke 
asfalterede, hestevogne er stadig almindeligt brugt, og i mange huse og 
lejligheder har beboere sat plast for vinduerne for lidt bedre at holde den 
stadig bidende vinterkulde ude. 
</p><p>
Situationen i Gagausien ligner på mange måneder den, der herskede i det 
østlige Ukraine for blot et år siden. Her begyndte konflikten med, at mange 
i det østlige Ukraine var imod, at den ny regering i Kijev førte landet 
tættere mod EU og samtidig vendte Rusland ryggen. 
</p><h3>
EU er en klub for bøsser 
</h3><p>
I Gagausien findes præcis de samme strømninger. EU får skylden for krigen i 
Ukraine og bliver opfattet som en damptromle og et instrument for vestlige 
magthavere, der også kan true Gagausien. Den dominerende frygt er, at EU vil 
udkonkurrere de lokale bønder og områdets sparsomme industri og – næsten 
endnu værre – presse sine værdier ned i halsen på indbyggerne og dermed 
fratage dem deres kultur og identitet. I dette konservative og 
russiskortodokse hjørne af Europa ser man med stor skepsis på de 
rettigheder, især homoseksuelle har opnået i EU, og EU bliver ofte 
fremstillet som en forsamling af bøsser. 
</p><p>
De lokale politikere gennemførte sidste år en vejledende folkeafstemning, hvor 
indbyggerne i Gagausien blev spurgt, om regionen skulle gå i retning af 
EU-integration. Et andet spørgsmål lød, om Gagausien skulle tilslutte sig 
den toldunion, som Rusland har lavet med Hviderusland, Armenien og 
Kasakhstan. 98,4 procent stemte for toldunionen, og 97,2 procent stemte imod 
integration med EU. Afstemningen blev senere afvist af forfatningsdomstolen 
i Moldova, som slog fast, at kun landets nationale regering har kompetence i 
udenrigspolitikken. Derimod anser politikerne i Gagausien fortsat 
afstemningen for legitim, men har dog foreløbig ikke søgt om optagelse i 
toldunionen. 
</p><p>
I Gagausien findes der ikke mange, som udtaler sig kritisk om de politiske 
understrømme, der går gennem regionen. Men en af dem er Mihail Sirkeli, 
leder af organisationen Piligrim-Demo. Den arbejder bl.a. med amerikansk 
hjælp på at sikre større demokratisk gennemsigtighed. 
</p><p>
Mihail Sirkeli mener også, der en reel risiko for, at krigen i det østlige 
Ukraine kan brede sig til Gagausien, men i modsætning til den dominerende 
antagelse i området peger han på Vladimir Putin og ikke EU som den reelle 
aggressor. 
</p><p>
»Risikoen for krig afhænger af, hvor langt Vladimir Putin er parat til at gå, 
og hvor provokeret han føler sig over den moldoviske regerings ønske om at 
tilslutte sig EU. Ligesom Ukraine er Moldova en del af den russiske baghave, 
som Putin ønsker at kontrollere«, siger han. 
</p><h3>
Dominoeffekt 
</h3><p>
Mihail Sirkelis største skrækscenarie er, at de prorussiske separatister i det 
østlige Ukraine udvider deres territorium og indtager den ukrainske havneby 
Odessa, hvor der også tidligere har været uroligheder. Odessa ligger kun 
omkring 300 kilometer fra hovedbyen Komrat i Gagausien. 
</p><p>
»Hvis krigen når til Odessa, risikerer vi, at det kun vil tage en til to 
måneder, før den også kommer hertil«, siger han. 
</p><p>
Mihail Sirkeli mener, det formentlig vil ske på den samme måde, som det skete 
i det østlige Ukraine, hvor det var russisk militær, der med lokal opbakning 
satte gang i konflikten. 
</p><p>
En ekstra gnist kan være, at der kun få hundrede kilometer fra Gagausien 
ligger en anden region, Transdnjestr, der i 1992 ved en blodig krig løsrev 
sig fra Moldova, og hvor følelserne ligeledes er varme over for Rusland. For 
at beskytte Transdnjestr har Rusland i flere år haft en såkaldt 
fredsbevarende styrke på et par tusinde soldater stående permanent i 
udbryderrepublikken. 
</p><p>
»Det betyder, at der er masser af våben i Transdnjestr, og det vil være nemt 
at få nogle af dem fragtet til Gagausien«, siger Mihail Sirkeli. 
</p><p>
Han mener, at der dog også er den mulighed, at Putin er tilfreds, hvis blot 
Kreml kan kontrollere politikerne i Gagausien og få dem til at agere som 
modvægt til den moldoviske regering. 
</p><p>
Mihail Sirkeli peger på, at Rusland allerede nu har stor indflydelse på det 
kommende guvernørvalg. 
</p><p>
»Folk i Gagausien bruger i helt overvejende grad russiske tv-kanaler til at få 
al deres information. De lokale medier er små og uden indflydelse. De 
russiske medier dækker intensivt guvernørvalget og sikrer dermed, at ingen 
røster bliver hørt, der er skeptiske over for Kreml«, siger han. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00919/Regionen_Gagausien__919529" data-id="919529" data-imgtype="jpg" data-caption="Ansatte på en tekstilfabrik i byen Ciadir Lungar i Gagausien lytter til den nuværende viceguvenør Valeriu Ianioglo, som håber på at blive valgt til regionens nye guvenør. Foto: Lasse Kofod"/><p>
Det er heller ikke kritik af Rusland, der ligefrem præger de valgmøder, som kandidaterne 
til guvernørvalget holder rundt om i Gagausien. På en tekstilfabrik i byen 
Ciadir Lungar forsøger den nuværende viceguvernør, Valeriu Ianioglo, at 
overbevise de ansatte om, at han fremover skal stå i spidsen for Gagausien. 
Ud over at love bedre veje og rindende vand i alle landsbyer samt mere 
understøttelse til gravide kvinder tordner han mod EU. 
</p><p>
»Jeg vil arbejde på at bevare freden, men EU skal ikke tvinge os til at blive 
fjender af Rusland. Jeg har fortalt alle EU’s ambassadører, at EU ikke skal 
prøve at presse os til at acceptere europæiske værdier«, siger han. 
</p><h3>
Putin skal hjælpe 
</h3><p>
Det er tydeligvis den slags tale, som de ansatte kan lide at høre, da de i den 
store fabrikshal stimler sammen om den nuværende viceguvernør. 
</p><p>
»Jeg stoler ikke på EU. Jeg ser tit russisk tv, og Putin virker til at være en 
god leder. Jeg ville ønske, at nogen ville bede ham om at komme og hjælpe os 
mod EU«, siger den 31-årige syerske, Sakale Liuda. 
</p><p>
»Jeg vil foretrække, at Gagausien bliver et selvstændigt land eller en del af 
Rusland«. 
</p><p class=" bl-elem"><i class=" bl-elem">Publiceret 10. marts 2015</i></p>	
</div>
</div></body></html>
