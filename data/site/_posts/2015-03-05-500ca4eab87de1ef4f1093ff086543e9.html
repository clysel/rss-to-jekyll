---
layout:     post
title: 	    "Kronik: Kun industrialisering af byggeriet kan give os billige boliger"
post_author:	    37996
post_date:	    Thu, 05 Mar 2015 22:41:25 +0000
post_site:	    ing.dk 
post_link:	    http://ing.dk/artikel/kronik-kun-industrialisering-af-byggeriet-kan-give-os-billige-boliger-174507
---
<html><body><div><section class="body"><p>Byggeriets produktivitet er stagneret siden 1960’ernes montagebyggeri, mens kostpriserne til gengæld er steget konstant, modsat de faldende priser på typiske industrivarer.</p>
			<p>Nybyggeriets manglende udvikling har store samfundsmæssige konsekvenser, f.eks. kan en gennemsnitsfamilie med to børn ifølge en <a href="http://finans.dk/artikel/ECE6833465/Hver-fjerde-kommune-lukket-for-familier">analyse</a> fra Nykredit ikke betale en gennemsnitsbolig i storbyområderne. Hver fjerde kommune er lukket land for disse familier, som derfor må flytte til periferien og pendle til arbejdet.</p>
			<p>Den gamle byggeproces kan simpelt hen ikke længere bringes til at bygge billige boliger, heller ikke når almene boligselskaber er bygherre. I dag er hverdagsbyggeriet så økonomisk presset, at samfundet må kompensere for byggeriets manglende udvikling ved at øge de offentlige subsidier til byggeriet.</p>
			<p><figure class="plugin right"><img src="http://ing.dk/sites/ing/files/styles/w1120_media_right/public/images/63439.jpg?itok=RTYC9gm8" alt=""/><figcaption>Erik Kærgaard Kristensen er forsker, forfatter, ph.d., cand. arch., HD-U </figcaption></figure></p>
			<p>Det er næppe forkert at sige, at byggeriets krise er blevet en kronisk sygdom, hvor patienten overlever på statens medicin, dvs. de mange direkte og indirekte subsidier, der gives til byggeriet. Tænk blot på rentefradraget, tilskud til opførelse af almene boliger og til køb af byggegrund i de større byer, huslejetilskud til lejere, håndværkerfradrag for boligejere, kørselsfradrag etc. Men medicinen helbreder ikke, den stiller smerten, er vanedannende og udsætter pinen. Det er en dyr ‘løsning’, der fastholder byggeriet på et førindustrielt stade.</p>
			<p>Hvis samfundet vil have billigere byggeri, er der ingen vej uden om at øge produktiviteten, og det vil i praksis sige at industrialisere den gamle byggeproces. Det er den bæredygtige løsning, der også kan udvikle byggeriet til at stå på egne ben.</p>
			<p>Men hvad betyder det at industrialisere byggeriet? Almindeligvis opfattes industribegrebet som erstatningen af manuelt arbejde med maskiner, der udnytter dampkraft, elektricitet etc. - men det er ikke hele sandheden. Industrialiseringen havde nemlig to sider: Dels en ny indkøbsmåde, dels den teknologiske udvikling. Sidstnævnte fik opmærksomheden, mens den første gik i glemmebogen, fordi den blev så stor en succes, at den senere blev taget for givet.</p>
			<p>Den glemte side var imidlertid den vigtigste forudsætning for selve overgangen til industrimodellen, fordi den indebar, at måden ting købtes på blev ændret fra en køber-styret til en sælger-drevet forretningsmodel. Udviklingen gik fra, at en opdragsgiver startede og bestemte over fremstillingen, til at der opstod rigtige virksomheder i nutidig forstand, der selv igangsatte produktion af varer, som solgtes til ukendte kunder, der ikke havde andre pligter end at betale den aftalte pris.</p>
			<p>Sådanne byggevirksomheder har vi endnu ikke i byggeriet, hvor det stadig er bygherren, der igangsætter, sammensætter og formelt leder sit byggeprojekt, der organiseres som en utidssvarende, opsplittet fremstillingsproces med mange forskellige deltagere, som desuden skifter fra projekt til projekt, mens industriens forretningsmodel kan gøre brug af én samlet rutineproduktion med én fælles ledelse.</p>
			<p>Det var netop industriens nye sælger-drevne forretningsmodel, som kom til at udgøre industriprocessens DNA, der muliggjorde den kommercielle udnyttelse af dampmaskinen og erstatningen af håndværk med industriproduktion. Denne model er normen i samfundet i dag, undtaget byggeriet, som aldrig har knækket koden til den industrielle verden. Mens industriens kunder kan høste gevinsten af den ene teknologibølge efter den anden, kan byggeriet kun i begrænset omfang gøre brug af ny teknologi.</p>
			<p>I dag kan nybyggeriet industrialiseres, uden at bygningernes formudtryk og variationsmuligheder begrænses, men det kræver, at den gamle byggeproces skrottes og at det erkendes, at industrialisering <em>ikke</em> handler om en bedre og billigere byggeproces. De sidste 50 års forsøg på at reparere og modernisere den, har ikke båret frugt.</p>
			<p>Det handler i stedet om at afskaffe byggeprocessen gennem at industrialisere den – på samme måde som alle andre håndværksbaserede erhverv er blevet det. Men det er lettere sagt end gjort, for byggeerhvervet har været gode til at udsætte og forhale processen, hvilket ses af, at investeringerne i kapitalapparat, it og uddannelse er så beskedne, at de stort set intet har betydet for byggeriets produktivitet i de seneste 50 år.</p>
			<p>Så længe byggeriet er håndværksmæssigt, er det naturligt, at produktivitet er meget lavere end industriens, og så længe det forholder sig sådan, er det <em>ikke</em> ny teknologi, der mangler i byggeriet, men erkendelsen af betydningen af at bryde med den forældede byggeproces og erstatte den med den industrielle forretningsmodel.</p>
			<p>De fleste ved godt, at en håndbygget bil koster ‘25 gange’ så meget, som den vi køber hos forhandleren. Det er da en god grund til at begynde diskussionen om, hvordan byggeriet mest hensigtsmæssigt industrialiseres.</p>
			<p>Mere abstrakt beskrevet handler industribegrebet om, at produktion og salg bliver hinandens forudsætninger, mens byggeriet er stivnet som en simpel købsproces, hvor det altid er bygherren, der starter og styrer den gamle fremstillings-, tilbuds- og kontraktmodel, hvis organisation, ledelse og tankegang er håndværksbaseret ind i sin kerne.</p>
			<p>I industrien har det længe været normen, at virksomheder tilfredsstiller ukendte kunders behov ved at producere og markedsføre varer, som er tiltænkt bestemte kundesegmenter, afhængig af virksomhedens markedsanalyse og valg af målsegment. Kunderne skal kun vælge et produkt fra hylden og betale den aftalte pris.</p>
			<p>Industriens rutineproduktion foregår indendørs i kontrollable omgivelser, hvor der er forudseelige forhold, som muliggør brugen af management, der var hovedårsagen til industriens stigende produktivitet i efterkrigsperioden.</p>
			<p>Byggeriet organiserer derimod alt i projektform, i en stærkt opsplittet byggeproces, der for en stor dels vedkommende foregår på byggepladsen, hvor processen er præget af usikkerhed og et ukontrollabelt miljø, der bevirker, at branchen ikke kan bruge industriens produktions-, organisations- og managementmetoder. Byggeriet er derfor henvist til at bruge den gamle uddelegerede ledelse, hvor hver entreprise leder sig selv, samtidig med at bygherren formodes at lede den samlede proces.</p>
			<p>I byggeriet er det køberen (bygherren), der finder sælgerne (rådgiverne og entreprenørerne) på kontraktmarkedet, der har meget høje transaktionsomkostninger, blandt andet fordi processen starter forfra hver gang. I industrien er det omvendt sælgeren, der påvirker køberne og ad den vej finder kunderne, som på forhånd er ukendte.</p>
			<p>Tilsvarende fungerer konkurrencen forskelligt: Byggeriet præges af, at der typisk kun er én køber (bygherren), der bestemmer betingelserne for de mange små sælgere (rådgiverne og alle entreprenørerne), altså det klassiske monopson. I industrien bestemmes prisen af udbud og efterspørgsel, med mindre mange købere står over for én sælger, der har et monopol – monopsonets modsætning</p>
			<p><em>Erik Kærgaard Kristensen er aktuel med bogen ‘Byggeriets industrialisering: Mere BYGGERI for mindre’, forlaget Hovedland. Bogen er en forskningsbaseret grundbog i byggeriets praksis og i dets industrialisering.</em></p>
		</section></div></body></html>
