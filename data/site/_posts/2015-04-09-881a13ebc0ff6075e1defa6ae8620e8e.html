---
layout:     post
title: 	    "Afkom fra klonede dyr er sandsynligvis i danske kølediske"
post_author:	    Thomas Djursing
post_date:	    Thu, 09 Apr 2015 03:00:10 +0000
post_site:	    ing.dk 
post_link:	    http://ing.dk/artikel/afkom-fra-klonede-dyr-er-sandsynligvis-i-danske-koelediske-175281
---
<html><body><div><section class="body">
			<p>Kød fra afkom af klonede dyr er med stor sandsynlighed slet ikke en fjern fremtidsvision, men derimod en mulig realitet i danske butikker og restauranter.</p>
			<p>For selvom landbruget hverken i Danmark eller EU bruger kloningsteknikker til at avle de mest “effektive” dyr, så bliver kloning stadig mere udbredt i flere lande, herunder USA, Canada, Argentina og Brasilien. I dag importerer EU f.eks 2,5 procent af al tyresæd til avlsproduktion og for nogle medlemslande er det helt op til 20 procent.</p>
			<p>»En stor del kommer fra Nordamerika, hvor netop kloningsteknikker er blevet mere udbredte,« lyder det fra blandt andre den danske professor Henrik Callesen fra Aarhus Universitet, der til daglig kloner dyr i forskningsøjemed.</p>
			<p>Dermed er dna fra klonede dyr med stor sandsynlighed allerede spredt ud over det europæiske marked.</p>
			<p>»Jeg kan med sikkerhed sige, at kød fra første generation af et klonet dyr ikke findes i danske butikker. Men afkom fra klonede dyr er der formentlig allerede,« sagde Hanne Boskov Hansen, specialkonsulent i Fødevarestyrelsen, for nylig under en debatdag i Zoologisk Have med overskriften "Bør fødevarer fra klonede dyr forbydes?".</p>
			<p>Det betyder dog ikke, at man som forbruger skal bekymre sig om fødevaresikkehed. Alle undersøgelser fra både de europæiske fødevaremyndigheder EFSA og amerikanske myndigheder FDA viser, at kød og mælk fra afkom af klonede dyr er ufarligt, fordi det netop er identisk med eksisterende kød og mælk. Men netop heri ligger så også problemet, hvis man - som dele af Europa-Parlamentets medlemmer - ønsker at få mærket sit kød.</p>
			<p>I f.eks USA og Canada er der nemlig ingen regler for mærkning af kød fra afkom af klonede dyr, og det er umuligt at udpege dem, da de genetisk ikke adskiller sig fra andre. Det gør også, at en eventuel mærkningsordning i EU vil kræve en omfattende registrering af alle producerede og avlede dyr, hvis man vil mærke fødevarer og give forbrugerne mulighed for at vælge mellem et klonet og ikke-klonet dyr.</p>
			<p>Netop omkostningerne ved en mærkningsordning bliver i øjeblikket undersøgt gennem en konsekvensanalyse, som skal fremlægges for EU-kommissionen inden slutningen af året. Herefter vil EU igen tage stilling til omfanget af et kommende forbud mod kloning til landbrugsformål.</p>
		</section>
		  </div></body></html>
