---
layout:     post
title: 	    "Præsident Obama lavede grin med Hillary Clinton - og sig selv"
post_author:	    
post_date:	    Sun, 26 Apr 2015 13:47:37 +0200
post_site:	    politiken.dk 
post_link:	    http://politiken.dk/udland/int_usa/ECE2643823/praesident-obama-lavede-grin-med-hillary-clinton---og-sig-selv/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Præsident Barack Obama lavede i går grin med både politiske venner og fjender 
under den årlige middag for journalister og korrespondenter i Det Hvide Hus, 
hvor spøg og skæmt er en del af traditionen.
</p><p>
For mange af dem, der arbejder i Washington, er middagen for journalister, 
politikere og kendisser i de senere år blevet et af årets festligste 
højdepunkter, og der er altid store forventninger til navnligt præsidentens 
tale.
</p><p>
Da Obama kom til mikrofonen, fastslog han, at mange amerikanere lever i en tid 
med mange forandringer og stor usikkerhed.
</p><p>
»Jeg har en ven, som for blot nogle uger siden tjente millioner af dollar. I 
dag bor hun i en autocamper i Iowa«, sagde han med henvisning til Hillary 
Clinton, som netop har indledt sin valgkampsturné i Iowa.
</p><h3>
Obama: Jeg er så gammel
</h3><p>
Præsidenten nævnte også en af de republikanske præsidentkandidater, nemlig Tea 
Party-aktivisten Ted Cruz.
</p><p>
»Ted Cruz har sagt, at den kendsgerning, at han fornægter klimaforandringerne, 
har gjort ham til en form for Galileo. Men det er en dårlig sammenligning. 
Galileo mente, at Jorden gik rundt om solen. Ted Cruz tror, at den går rundt 
om Ted Cruz«, sagde Obama.
</p><p>
Men Obama var også morsom på sin egen bekostning. Han har siddet i Det Hvide 
Hus i over seks år og har kun omkring halvandet år tilbage som USA's leder. 
Han nævnte, hvor meget præsidentembedet har ældet ham.
</p><p>
»Jeg ser så gammel ud nu, at John Boehner (Republikanernes flertalsleder i 
Repræsentanternes Hus, red.) allerede har inviteret Netanyahu til at tale 
ved min begravelse«, sagde han med henvisning til den israelske 
premierminister, som for nylig talte i Kongressen efter at være inviteret af 
Obamas politiske modstandere.
</p><p class=" bl-elem">
Omkring 2.600 personer deltager i middagen, som er knyttet til en række andre 
presseaktiviteter og events hen over en weekend.
</p>	
</div>

</div></body></html>
