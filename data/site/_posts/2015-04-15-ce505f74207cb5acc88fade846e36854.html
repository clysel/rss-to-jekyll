---
layout:     post
title: 	    "Vivaldikoncert fundet i kloster handler om »alt det, der ligger nedenunder«"
post_author:	    
post_date:	    Wed, 15 Apr 2015 19:01:02 +0200
post_site:	    politiken.dk 
post_link:	    http://politiken.dk/kultur/musik/ECE2627001/vivaldikoncert-fundet-i-kloster-handler-om-alt-det-der-ligger-nedenunder/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-quote article-box">
<p class="quote"/>
<blockquote>
<p class="quote-txt">
Det er op til musikerne selv at udlægge noderne, de er ingen bibel
</p>
<p class="sender">
Peter Spissky 
</p>
</blockquote>
</div><p>
»Prøv lige at høre«, siger han og sætter violinen til hagen. Han spiller en 
serie toner. Jeg danser ikke ligefrem. 
</p><p>
»Det er ikke så meget noderne, jeg er vild med«, forklarer han og holder 
violinen ud fra sig. »Det er alt det, der ligger nedenunder«
</p><p>
Han spiller lidt igen. 
</p><p>
»Ikke sandt? Det er lige som at sætte sig ind i en bus, klippe sin billet og 
finde et sæde«. 
</p><p>
»Men ...«, og det er det store men. Peter Spissky spiller videre, og der 
folder sig en verden ud om os med fin, dansende sensualisme, rytmisk 
definition, dufte og anelser. Noderne er de samme. 
</p><p>
»Nu sker der noget under busturen, kan du høre det? En drejning, noget 
uventet«, og det er, som om violinen spiller af sig selv. Som om musikken er 
blevet selvbesmittende, som om den befrugter sig selv. 
</p><p>
Musikken, Peter Spissky spiller, er af Vivaldi, fra en genopdaget 
violinkoncert. som han vil opføre sammen med orkestret Camerata Øresund. Der 
findes allerede en senere version af samme koncert, men den her er for nylig 
blevet fundet i et kloster i Slovakiet, det gamle Tjekkoslovakiet, Spisskys 
fødeland. Men som altid med musik fra den tid er der intet, der er hugget i 
sten. 
</p><p>
»Der er nogle passager i den senere udgave, der er så smukke, at jeg ikke kun 
drømme om at droppe dem!«, slår han fast. »Jeg snupper det bedste fra dem 
begge. På Vivaldis tid var noden altid bare et udgangspunkt for kreativ 
fortolkning, og han ændrede selv konstant sine værker, når han selv opførte 
dem. Det er op til musikerne selv at udlægge noderne, de er ingen bibel«. 
</p><h3>
Barokkens bastard 
</h3><p>
»Rent historisk kan vi ikke vide, hvordan det har lydt i 1720, men ligesom 
hvis man lærer sig et sprog som tysk, så får man den erfaring, der gør en i 
stand til at lægge de mange ting til, der ligger 'under' teksten, ting som 
man kender til rent kulturelt. Langt størstedelen ligger under overfladen«. 
</p><div class="art-fakta article-box">
<h4 class="">
Blå bog</h4>
<h5>
Peter Spissky</h5>
<div class="fakta-body" data-buildingblock="embedded_factboxlink">
<p>
Violinist, f. Bratislava 1966.
</p><p>
Studerede i Tjekkoslovakiet og Sverige.
</p><p>
Bor i København, hvor han er koncertmester i barokensemblet Concerto 
Copenhagen.
</p><p>
Dannede i 2010 orkestret Camerata Øresund.
</p><p>
Underviser i barokviolin ved Musikhøjskolen i Malmø, Det Kgl. Danske 
Musikkonservatorium i København og ved masterclasses rundt om i Skandinavien.
</p><p class=" bl-elem"/>
</div>
</div><p/><p>
Ligesom tysk er mere end 'Guten Tag' og 'Hände hoch', er centralnerven i 
barokkens nodesystem en underskov af impulser og indlejrede betydninger. Men 
i århundreder - faktisk indtil 1980'erne og ikke mindst 90'erne - spillede 
man den samme lille buket Vivaldikoncerter, og man spillede dem på den samme 
måde. Og så gjorde det i øvrigt ikke noget, hvis man kunne få dem til at 
lyde som Brahms eller i det mindste Mozart. De godt 200 år efter Vivaldis 
død var ikke nådige ved udførelsen af hans musik, og at 'De fire årstider' 
overhovedet overlevede i de bastardiserede, ubarokke måder, den blev 
fremført på, er mirakuløs. 
</p><p>
Peter Spissky blev født og gik på konservatoriet i Tjekkoslovakiet, og hverken 
han eller hans generation af musikere havde lov til at rejse udenlands. Og 
på konservatoriet holdt man endnu dengang i 80'erne strengt på at fremføre 
den klassiske musiks store værker, som man altid havde gjort, det vil sige i 
et par hundrede år. Massivt, svulstigt, tyktflydende. Barokkens fine 
ciseleringer, dens delikate dufte fik ikke en chance. Men ude i det vestlige 
Europa var nogle pionerer begyndt at spille barokkens musik på barokkens 
egne instrumenter - eller i det mindste violiner, tangentinstrumenter med 
mere, som var tro kopier af instrumenter fra 1700- og det tidlige 1800-tal. 
Og pludselig lød den gamle musik som fra før den fik vokseværk og blev en 
slags tredjerangs-Brahms. 
</p><h3>
De forbudte trin 
</h3><p>
»Jeg gik til en violinbygger med tegningen af en barokviolin, og han byggede 
den ud fra sådan en lille tegning«, siger Spissky. »Men det er noget, jeg 
gik stille med. Vi blev opdraget i den russiske musikskole med dens helt 
særlige ideer om en muskuløs fremførelse af musikken, men vi fornemmede, at 
den metode duede ikke til f.eks. Vivaldi. Det blev for hårdhændet. Og 
ligesom jeg i forvejen spille jazzmusik i al hemmelighed, begyndte jeg nu 
også at lære barokviolinen at kende. Der fandtes sådan nogle cirkler af unge 
mennesker, der dyrkede poesi, jazz og barok, det var en måde at omgå 
systemet på, at udtrykke uenighed på. Da min lærer fandt ud af det, fyrede 
han mig ikke som elev, men han sagde op - han var så skuffet og ulykkelig 
over, at jeg havde svigtet den teknik, han og skolen stod for«. 
</p><p>
Hvis man sammenligner musikfrembringelse med bodybuilding, svarer den russiske 
skole til at stå og flekse sine muskler foran et spejl, alt er spændt og 
hårdtpumpet, og hver gang, en violinist kan få sin violinbue til at vibrere 
af bevægelse, så gør hun det. Det var for så vidt den samme tradition, der 
herskede i resten af Europa og verden. 
</p><p>
Vivaldi skrev cirka 230 koncerter alene for violin og orkester i sine 62 
leveår, der endte i 1741. Det var ikke uden grund, men også lige lovlig 
mageligt, at generationen før os sagde, at har man hørt én Vivaldi-koncert - 
typisk en af de fire, der udgør 'De fire årstider' - har man hørt dem alle. 
I dag, efter at Vivaldi-forskningen er eksploderet, og efter at snesevis af 
glemte eller slet og ret ukendte gamle værker er blevet opdaget, ser vi mere 
nuanceret på det. Flere af de 'nye' værker er langt mere harmonisk ambitiøse 
og musikalsk sofistikerede end de 'gamle', vi kendte. 
</p><p><span class="img-contimg-fl-left"><img class="image inlineLightBox" src="http://multimedia.pol.dk/archive/00928/Peter_Spissky_928325y.jpg" alt="" border="0"/><span class="caption"><span class="f-img-caption">Violinist. 
</span>Peter Spissky. Foto: Peter Hove Olesen</span></span></p><p>
Men nok så afgørende for, at støvet blæser af sommerfuglevingerne med så 
velsignet hast i disse år, er, at musikerne har smidt gamle dages dogmer af 
sig. 
</p><p>
I løbet af 1800-tallet, mere end et halvt århundrede efter Vivaldis død, blev 
orkestrene større i takt med, at borgerskabet voksede. Barokmusikken var 
komponeret af Vivaldi, Bach, Händel og andre, for forholdsvis små orkestre 
til ret små sale, og i løbet af romantikken tilførte man barokken flere og 
flere musikere for at få den til at fylde mere. Jo flere musikere, jo mindre 
fleksibilitet i tempo, og jo længere tid tager det at skifte rytme, og jo 
tykkere tekstur, jo sværere blev det at høre arkitekturen, skelettet i 
kompositionen. 
</p><h3>
Funderet i rytmen 
</h3><p>
»Før år 1800 giver det ikke meget mening at tale om en endegyldig version af 
et musikalsk værk«. siger Peter Spissky. »Ligegyldigt hvor dybt du kigger i 
nodepartituret, ser du kun omridset, modsat hvis du tager et partitur af 
Mahler eller af Dvorák, så er informationerne ekstremt præcise. I 
1700-tallet er det et spørgsmål om fornemmelse og erfaring med 
barokmusikken, nøjagtig hvordan den bør spilles«. 
</p><p>
Mange barokmusikere, inklusive Peter Spissky, står op, når de spiller, hvis de 
overhovedet kan komme til. Ikke blot i populær forstand for at kunne danse 
til en musik, der fundamentalt er meget rytmisk funderet. Det er i kontakten 
med gulvet, at fysikaliteten i musikken opstår, bevægelsen af fødderne mod 
gulvet forlænger en fraser, skærper en accent, og interaktionen mellem en 
håndfuld musikere eller to får et kompakt fysisk format. 
</p><p class=" bl-elem">
Peter Spissky og Camerata Øresund opfører i øvrigt koncerten 'Forår' fra 'De 
fire årstider', en koncert for fire violiner, en for to, en for 
strygerensemble, den slovakiske koncert, der er udgangspunkt for hele denne 
artikel, og en arie for sopran og orkester. Koncerterne finder sted torsdag 
kl. 19 i Koncertkirken, Nørrebro, København, og fredag kl. 17 i 
Frederiksberg Kirke. 
</p>	
</div>

</div></body></html>
