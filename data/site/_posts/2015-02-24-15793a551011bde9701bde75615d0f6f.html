---
layout:     post
title: 	    "Luis Suarez førte an i en mindre magtdemonstration, inden City viste tænder"
post_author:	    
post_date:	    Tue, 24 Feb 2015 22:46:23 +0100
post_site:	    politiken.dk 
post_link:	    http://politiken.dk/sport/fodbold/championsleague/ECE2561801/luis-suarez-foerte-an-i-en-mindre-magtdemonstration-inden-city-viste-taender/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="clearfix w220 art-present-box fl-right">
<p class="cup-box-title">UEFA Champions League</p>
<p class="last-res">Seneste kampe</p>





</div>
<p>
FC Barcelona har efter en mindre magtdemonstration i den første Champions 
League-1/8-finale på udebane mod Manchester City et ben eller måske endda 
halvandet i kvartfinalerne. 
</p><p>
Gæsterne dominerede indledningsvist begivenhederne fuldstændigt og to 
scoringer af Luis Suarez i den første halve time truede med at tage gnisten 
ud af det hypede opgør mellem de engelske mestre og de spanske vicemestre, 
der vandt 2-1. 
</p><p>
Barcelona-mændenes pasninger sad lige i skabet og City-spillerne løb i 1. 
halvleg konstant forgæves i deres jagt på bolden. 
</p><p>
Ved 1-0-målet i 16. minut viste Suarez sin enorme nærkampstyrke mod 
City-kaptajnen Vincent Kompany, der kom ud af balance og måtte se sidste 
sæsons topscorer i Premier League blive den stærke i både den duel og mod 
målmand Joe Hart. 
</p><p>
Lionel Messi flakkede særligt i de første 45 minutter meget ud på fløjene, men 
da han efter en lille halv times spil befandt sig centralt i banen og tog et 
par af sine hurtige ryk, der fuldstændigt satte City-mændene af, lugtede det 
af mål. 
</p><p><b class="ext-link">Minut for minut:</b><a class="embeddedlink" href="http://politiken.dk/sport/fodbold/championsleague/ECE2558934/minut-for-minut-seks-maal-og-to-vindere-i-torino-og-manchester/">Seks mål og to vindere i Torino 
og Manchester</a></p><p>
Den frem til tillægstiden brillante Messi spillede Jordi Alba på 
venstrekanten, hvorfra backen med en sylespids stikning spillede bolden i 
fødderne på Suarez, der klogt ventede med at træde helt frem ind til seks 
modstandere havde position foran ham. En 10 sekunders sekvens af ren 
verdensklasse fra Messi, Alba og Suarez. 
</p><p>
Efter pausen kæmpede City sig tilbage i matchen med klassiske dyder. Fart, 
direkte spil og susende tacklinger førte til en opblomstringsperiode, der 
kulminerede med Sergio Agüeros reducering på David Silvas fornemme oplæg små 
20 minutter før tid. 
</p><p>
Citys aggressive jagt på en udligning fusede dog ud, da Gaël Clichy begik et 
dumt frispark på et relativt ufarligt sted, hvilket betød marchordre efter 
anden advarsel. Derfra kunne Barcelona cruise til den sejr, der gør, at 
Manchester City skal levere et lille mirakel, hvis de sent om aftenen 18. 
marts skal stå som kvartfinalister i dette års udgave af Champions League. 
</p><p class=" bl-elem">
Og havde Joe Hart ikke snuppet Lionel Messis straffespark tre minutter inde i 
tillægstiden, så ville City-spillernes tur til Barcelona om tre uger måske 
været gået forbi paven i Rom for at bede om hjælp fra de højere magter. Nu 
kan de nøjes med et helt almindeligt fodboldmirakel. 
</p>	
</div>
</div></body></html>
