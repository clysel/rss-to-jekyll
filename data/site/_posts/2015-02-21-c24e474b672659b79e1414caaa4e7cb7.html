---
layout:     post
title: 	    "Froome slår hårdt igen og støder Contador fra tronen"
post_author:	    
post_date:	    Sat, 21 Feb 2015 18:17:57 +0100
post_site:	    politiken.dk 
post_link:	    http://politiken.dk/sport/cykling/ECE2557451/froome-slaar-haardt-igen-og-stoeder-contador-fra-tronen/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>Med en uimodståeligt eksplosiv forcering på den sidste kilometer, der mindede om de fornemste opvisninger, han har leveret i Tour de France, tilkæmpede briten Chris Froome (Sky) sig en lynhurtig og magtfuld revanche mod sin spanske rival Alberto Contador (Tinkoff-Saxo) blot døgnet efter tilsyneladende at være sat effektivt på plads af Bjarne Riis’ trumf.</p><p>For efter sammen med sine holdkammerater at have kontrolleret begivenhederne på det meste af den 199,8 km lange 4.etape i Ruta del Sol, var Contador ude af stand til at svare igen, da Froome i sit velkendte lynhurtige tråd tog initiativet i den afsluttende stejle fase af den 4,4 km lange klatretur op mod målet på Alto de las Allenadas i 1.018 meters højde.</p><h3>Kæmpede forgæves for at bevare førertrøjen</h3><p>Umiddelbart forsøgte spanieren at gå med, sad en kort overgang på hjul, men måtte så slippe, og med ansigtet så fortrukket i anstrengelsesgrimasser, at ingen kunne være i tvivl om, at han var presset til det yderste, prøvede Contador derefter at begrænse nederlaget.</p><p>Det lykkedes imidlertid ikke, for efter at Froome jublende havde krydset målstregen, gik der 29 sekunder, før Tinkoff-Saxo-kaptajnen stred sig til vejs ende,</p><p>Eftersom Contadors forspring inden etapen kun lød på 27 sekunder, måtte spanieren se sin rival overtage førertrøjen med to sekunder.</p><h3>Sky overtog kommandoen på stigningen</h3><p>Frem mod den sidste stigning havde Contadors holdkammerater sørget for at holde de to udbrydere, tyskeren Simon Geschke (Giant-Alpecin) og italieneren Mirko Salvaggi (Wanty-Groupe Gobert), i snor, men da det først begyndte at gå opad for alvor, overtog Froomes Sky-tropper fuldstændig kommandoen.</p><p>Mens først den britiske mester Peter Kennaugh – han hentede Salvaggi med en km tilbage – og siden spanieren Mikel Nieve satte tempoet og banede vejen for Froome, koncentrerede Contador sig om at følge konkurrenten som en skygge.</p><p>Det så spanieren en lang overgang ud til at have held med, men da Froome skruede afgørende op, var der udsolgt hos Contador.</p><h3>Positive betragtninger trods nederlaget</h3><p>Denne var dog ikke mere berørt over nederlaget, end at han umiddelbart efter fremkom med særdeles positive betragtninger. </p><p>»I forhold til min planlægning frem mod Giro d’Italia er jeg yderst tilfreds med min aktuelle form«, konstaterede spanieren efter målpassagen.</p><p>»Jeg skulle nok have prøvet at få lidt mere ud af mit forspring i går, for i dag var der ikke noget at stille op mod Froome. Jeg håbede, at han havde satset for hårdt, men han bare fortsatte og fortsatte, og så havde jeg kun det valg at prøve at tabe mindst mulig tid«.</p><p>»Desværre var jeg ikke i stand til at holde trøjen, men jeg synes, Ruta del Sol har været et fantastisk og megert spektakulært løb. Og så har jeg også fået bevis for, at mit hold er virkelig stærkt. Det skaber stor optimisme omkring fremtiden«.</p><h3>Froome og Contador har skilt sig klart ud</h3><p>På pladserne efter Froome og Contador fulgte Nieve med et minus på 49 sekunder, polakken Sylvester Szmyd (CCC) 59, spanieren Benat Intxausti (Movistar) 1.00 minut og hollænderen Wilco Kelderman (Lotto-Jumbo) 1.13.</p><p>Herefter ser top-10 således ud: 1. Froome, 2. Contador 2 sekunder, 3. Intxausti 2.32 minutter, 4. Nieve 2.52, 5. Romain Bardet (Ag2r) 3.13, 6. Kennaugh 3.50, 7. Kanstantin Siutsou (Sky) 5.07, 8. Nicolas Edet (Cofidis) 5.10, 9. Sylvain Chavanel (IAM) 5.30, 10. Sergio Pardilla (Caja Rural) 5.44.</p><p>De øvrige Tinkoff-Saxo-rytteres placeringer: 23. Ivan Basso 9.19 minutter, 65. Jesus Hernandez 30.47, 76. Michael Valgren 36.13, 92. Sergio Paulinho 39.15, 122. Matteo Tosatto 49.51, 128. Jevgenij Petrov 53.40.</p><h3>Fyrer yderligere op under spændingen</h3><p>Nu tyder alt så på, at Froome trækker sig ud af denne duel mellem de seneste sæsoners mest fremtrædende etapeløbsprofiler som vinder,</p><p>Men dysten mellem briten og Contador på landevejene i Andalusien har trods alt været så jævnbyrdig, at der er fyret yderligere op under spændingen til deres næste konfrontation i Tirreno-Adriatico fra 11. til 17. marts.</p><p>At der skulle ske nogen ændringer i klassementet på morgendagens 169,8 km fra Montilla til Alharun de la Torre lidt syd for Malaga, forekommer ikke sandsynligt.</p><p class=" bl-elem">Ganske vist blev det også inden dagens styrkeprøve regnet for nogenlunde givet, at Contador ville blive siddende på tronen, men de terrænmæssige udfordringer, der venter i morgen, er ikke blot tilnærmelsesvis af så krævende en karakter som de netop overståede.</p>	
</div>
</div></body></html>
