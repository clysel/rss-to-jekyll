---
layout:     post
title: 	    "Milliardgæld til staten forældes på grund af it-kaos"
post_author:	    
post_date:	    Thu, 26 Mar 2015 19:42:17 +0100
post_site:	    politiken.dk 
post_link:	    http://politiken.dk/oekonomi/ECE2605906/milliardgaeld-til-staten-foraeldes-paa-grund-af-it-kaos/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Et fejlramt it-system er skyld i, at staten må afskrive mere end en milliard 
kroner af det beløb, som borgerne skylder statskassen.
</p><p>
It-systemet giver nemlig ikke besked, når en gældspost er på vej til at blive 
forældet, og derfor slipper en del af statens skyldnere for at betale.
</p><p>
Indtil videre har man opgjort tabet for 2014 til 1,3 milliarder kroner, og i 
2013 måtte staten afskrive 900 millioner kroner på den konto.
</p><p>
Skatteminister Benny Engelbrecht (S) har allerede bedt om en tilbundsgående 
gennemgang af problemerne med det såkaldte EFI-system, og de seneste tal 
bekræfter ham i, at der er tale om et omfattende problem.
</p><p>
»Vi er nødt til at komme helt til bunds i problemerne og finde løsninger, der 
virker. Samtidig vil jeg godt understrege, at vi har lært af fortidens fejl, 
så vi fremadrettet vil arbejde grundlæggende anderledes med at udvikle 
it-systemer i Skatteministeriet«, siger han.
</p><h3>
Skyldnere kan ikke betale
</h3><p>
EFI-systemet skulle afløse en række gamle inddrivelsessystemer, men i 
overgangsfasen opstod der fejl i forældelsesdatoerne for de enkelte 
fordringer.
</p><p>
Fejlene har betydet, at Skat-medarbejdere manuelt har måttet gennemgå to 
millioner fordringer, men det har altså ikke været tilstrækkeligt.
</p><p>
Selv om den forældede gæld løber op i flere milliarder, så er det reelle hul i 
statskassen dog langt mindre.
</p><p class=" bl-elem">
Skat vurderer, at to tredjedele af beløbet stammer fra skyldnere, som lige nu 
ikke er i stand til at afdrage på gælden. Derfor ville man alligevel skulle 
give afkald på en stor del af pengene, uanset om gælden var blevet forældet 
eller ej.
</p>	
</div>
</div></body></html>
