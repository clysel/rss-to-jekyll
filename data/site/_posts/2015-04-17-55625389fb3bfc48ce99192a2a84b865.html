---
layout:     post
title: 	    "Leder: Forskere efterlyser etisk debat – Frankensteins monster er på vej"
post_author:	    Arne R. Steinmark
post_date:	    Fri, 17 Apr 2015 05:04:09 +0000
post_site:	    ing.dk 
post_link:	    http://ing.dk/artikel/leder-forskere-efterlyser-etisk-debat-frankensteins-monster-er-paa-vej-175464
---
<html><body><div><section class="body">
			<p><strong>Da Det Etiske Råd</strong> blev oprettet i slutningen af firserne som en reak­tion på muligheden for at skabe de reagensglasbørn, der i dag udgør væsentlig del af en årgang, evnede det at engagere offentligheden. Siden da synes indflydelsen at være dalet betydeligt, selv om spørgsmålene er mere påtrængende end nogensinde.</p>
			<p><strong>En teknologisk revolution</strong> er under udfoldelse uden markant offentligt fokus. CRISPR hedder et nyt genværktøj, der gør det muligt at lave hyperpræcise ændringer på baseniveau i dyre- og menneskegenomer; og principielt set også i kønsceller, så nye egenskaber kan nedarves. Forskere forventer at se de første kinesiske artikler om manipulation af menneskefostre inden for et år. Særdesignede nyttedyr er på trapperne. Og i den medicinske verden kan man se frem til forsøg med transplantationer, hvor dødssyge kroppe udskiftes med raske legemer til mennesker, hvor kun de frit­opererede hoveder er tilbage.</p>
			<p><strong>Når hele kroppen</strong> og ikke kun enkelte organer tingsliggøres, og når vi om kort tid kan fremavle mennesker på 2 meter og 10 med knogler som stål, er der behov for alvorlig samtale mellem offentlighed, forskningsverden og virksomheder.</p>
			<p><strong>Det kunne lovgivning og regler</strong>  være med til. Men det lader til, at forskerne på dette område er overladt til egen samvittighed. Det beklager nogle af dem i internationale videnskabstidsskrifter i øjeblikket. Nytten af regler ser vi herhjemme omkring fri abort, hvor paragraffer drøftes offentligt, i takt med at teknologien flytter grænser. Befolkningen er inviteret med i diskussionen om grænsen mellem liv og før-liv.</p>
			<p><strong>Men genrevolutionen foregår</strong> i det stille. Mens californiske genforskere indtænker etik, moral og samfundsspørgsmål i deres projekter, er fokus på vores breddegrader oftest alene på teknologiens nytteværdi i forhold til helbredelse af alvorlig sygdom eller frembringelse af  ekstrasunde fødevarer.</p>
			<p><strong>Planteforædling og avlsarbejde</strong> af husdyr har stået på i tusinder  af år. Vores forfædres hjælpende hænder har over tid givet naturen alt fra højtydende brødhvede til orange pekingesere. Med de genværktøjer, vi råder over nu, vil vores naturforandringer forandre vores verden og os selv i rystende tempo.</p>
			<p><strong>GMO er et område,</strong> hvor det er lykkedes at skabe en vigtig samfundsmæssig debat. Katalysatoren har været engagerede ngo’er langt mere end Det Etiske Råd. Og slet ikke de forskere og virksomheder, der havde interessen for en nuanceret dialog. Resultatet er, at genmani­pulerede afgrøder ikke findes på europæiske marker. I stedet efterspørges i stigende omfang økologiske produkter, godt understøttet af politiske initiativer. Frygt for ukontrollabel spredning af eksempelvis pesticidresistens på tværs af artsbarrierer afskrev helt teknologiens positive muligheder, så etiske forbehold i dag trumfer værdien af GMO’s potentiale til bekæmpelse af sult og underernæring i knap så privilegerede egne.</p>
			<p><strong>På dette medie</strong> tror vi på teknologisk udvikling. Men skal vi undgå flere moratorier, er der akut brug for at gå i dialog med de forskere, der ønsker sig grænser og eftertanke, og vække de andre. Det er næppe på den front, at Kina bliver førende.</p>
		</section>
		  </div></body></html>
