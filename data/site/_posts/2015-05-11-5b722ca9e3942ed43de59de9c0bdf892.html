---
layout:     post
title: 	    "Religion er ikke for sjov i USA"
post_author:	    
post_date:	    Mon, 11 May 2015 14:15:45 +0200
post_site:	    politiken.dk 
post_link:	    http://politiken.dk/magasinet/feature/ECE2664843/religion-er-ikke-for-sjov-i-usa/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
USA fik for en uge siden sin egen terrorsag med baggrund i blasfemiske 
tegninger, da to bevæbnede mænd skød mod et konferencecenter i Texas, hvor 
der blandt andet blev afholdt en konkurrence om at tegne islams profet 
Muhammed. 
</p><p>
Parallelt kørte en intellektuel polemik ved det amerikanske PEN’s gallamiddag, 
hvor det terrorramte franske satireblad Charlie Hebdo fik en 
ytringsfrihedspris. 200 forfattere og skribenter protesterede mod prisen i 
et åbent brev, og de fik kraftig svar på tiltale fra blandt andre Salman 
Rushdie. 
</p><p>
Så nu skulle man i en dansk optik måske tro, at de amerikanske politikere 
diskuterer, hvordan man sikrer det frie ord, at der var fakkeltog på Times 
Square i New York, og at lederskribenter, kulturpersoner og intellektuelle 
har kastet sig ind i en frådende debat om ytringsfrihed, tolerance og 
religion i det offentlige rum. I stil med den debat, der begyndte i Danmark 
og i et vist omfang også i det øvrige Europa, da Jyllands-Posten for knap ti 
år siden trykte de kontroversielle Muhammedtegninger og forstærket af 
vinterens terrorangreb i Paris og København. 
</p><p>
Men sådan er det ikke gået. Terrorangrebet er en mindre historie, der blev 
overskygget af raceurolighederne i Baltimore, og fejden i PEN har mest fået 
liv på kultursider og mere marginale internetmedier. 
</p><p>
Efter angrebene i Paris og København virkede, det som om de amerikanske medier 
havde vanskeligt ved at finde et håndtag på hele polemikken om de 
blasfemiske tegninger af henholdsvis Lars Vilks og Charlie Hebdo – blandt 
andet fordi ingen større medier har vist eller trykt tegningerne, ligesom de 
ikke trykte Jyllands-Postens tegninger. 
</p><p>
Meget af dækningen fokuserede på det antisemitiske spor i de to angreb på 
henholdsvis det jødiske marked og synagogen i Krystalgade. Det had kender 
man i USA, og man har et sprog til at diskutere og fordømme det. Den anden 
ligning er meget sværere tilgængelig for et amerikansk publikum. 
</p><div class="art-quote article-box">
<p class="quote"/>
<blockquote>
<p class="quote-txt">
Det første, man skal huske, er, at konteksten er helt anderledes her. Vi har 
ikke i USA et stort marginaliseret muslimsk mindretal, der bliver undertrykt 
og diskrimineret imod. Det er en virkelig stor del af forskellen
</p>
<p class="sender">
Edward Berenson, professor, New York University 
</p>
</blockquote>
</div><p/><p/><p>
Men hvorfor er debatten om ytringsfrihed, religion i det offentlige rum, 
Charlie Hebdos tegninger og blasfemi så anderledes i USA, end den er i 
Europa? 
</p><p>
»Det første, man skal huske, er, at konteksten er helt anderledes her. Vi har 
ikke i USA et stort marginaliseret muslimsk mindretal, der bliver undertrykt 
og diskrimineret imod. Det er en virkelig stor del af forskellen«, siger 
Edward Berenson. Han er professor i historie på institut for franske studier 
ved New York University. 
</p><p>
»De muslimske immigranters rettigheder er det centrale borgerrettighedsproblem 
i Europa. Det er det ikke her. Her handler det om brutalitet og racisme i 
politikorpset, og at vi trods valget af Obama ikke er kommet over vores 
racemæssige problemer. I sammenligning med det er islam og den muslimske 
befolkning i USA slet ikke på radarskærmen, hvor det selvfølgelig er helt 
anderledes i Europa«, siger Berenson. 
</p><h3>
Gigantisk kulturkløft 
</h3><p>
Men det handler også om en fundamentalt anden tilgang til spørgsmålet om 
ytringsfrihed, mener Jeff Goldberg, der er journalist og kommentator på 
magasinet The Atlantic. 
</p><p>
»I USA har vi på den ene side en meget stærk juridisk beskyttelse af 
ytringsfriheden«, siger Goldberg med henvisning til den amerikanske 
forfatning, der fortolker retten til at udtrykke og fremme de synspunkter, 
man vil, bredere end i Europa. Der er ingen blasfemi- eller 
racismeparagraffer i USA eller forbud mod at benægte holocaust. 
</p><p>
»På den anden siden er vi et mere religiøst land. Vi har flere troende og 
flere, der tager blasfemi seriøst«, siger Goldberg. 
</p><p>
Ifølge Edward Berenson er der desuden en »gigantisk kulturkløft« mellem 
religionsfriheden i USA og Frankrig, selv om begge lande har adskillelsen af 
kirke og stat som en central del af deres selvforståelse. 
</p><p>
»I Frankrig betyder det dybest set frihed FRA religion i det offentlige rum. 
Her i landet er det frihed TIL, at religion kan udtrykkes i det offentlige 
rum. Det virker måske mærkeligt i lyset af 11. september, men islam som 
religion er slet ikke så kontroversiel her, som den er i Europa«. 
</p><p>
For langt de fleste amerikanske aviser var det aldrig en mulighed at trykke 
hverken Jyllands-Postens tegninger eller Charlie Hebdos af Muhammed. 
</p><div class="art-quote article-box">
<p class="quote"/>
<blockquote>
<p class="quote-txt">
Ytringsfrihed har i USA altid været medfulgt at en vis portion selvcensur. Det 
er ubevidst indbygget i amerikansk politisk og journalistisk kultur
</p>
<p class="sender">
Edward Berenson, professor, New York University 
</p>
</blockquote>
</div><p/><p/><p>
»Ytringsfrihed har i USA altid været medfulgt at en vis portion selvcensur. 
Det er ubevidst indbygget i amerikansk politisk og journalistisk kultur. De 
ansvarlige redaktører mener, at de beskytter mod smagløshed, når de lader 
være med at trykke Muhammedtegningerne«, siger Berenson. 
</p><p>
Det var netop argumentet, da New York Times afviste at trykke tegningerne. »Vi 
har længe haft en standard, der passer os godt: Der er forskel på 
fornærmelse og satire. De fleste af disse tegninger er fornærmelser«, sagde 
chefredaktør Dean Baquet til sin egen avis om Hebdo-tegningerne. Han 
erkendte dog samtidig, at det var en vanskelig afgørelse. 
</p><p>
Der er også et element af frygt hos de amerikanske aviser for at få 
medarbejderne placeret i skudlinjen, mener Jeff Goldberg. Men det er ikke 
nødvendigvis den dominerende overvejelse på redaktionsgangene. 
</p><p>
»Der er et ægte ønske om ikke uden årsag at fremmedgøre en befolkningsgruppe, 
som tager deres religiøse værdier meget alvorligt. Jeg mener ikke selv, at 
det er afgørende at gøre grin med folks religion«, siger Jeff Goldberg. 
</p><p>
»Jeg synes ikke, at Charlie Hebdos tegninger er sjove. Jeg synes, at de fleste 
er vulgære. Men jeg forstår, at forskellige kulturer kan have forskellige 
former for humor, og at man må kunne trykke, hvad man vil«, tilføjer han og 
understreger, at han støtter, at det franske magasin fik PEN-prisen. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00935/47636499_-_SOMMER_M_935479" data-id="935479" data-imgtype="jpg" data-caption="Tegning: Mikkel Sommer"/><p/><p>
Edward Berenson ser protesterne mod prisen som et udtryk for en amerikansk 
forståelsesramme, der bliver presset ned over den europæiske situation. 
Ligesom europæere ofte har svært ved at forstå den amerikanske racismedebat, 
er USA’s diskussion om sortes rettigheder i et hvidt domineret samfund et 
dårligt udgangspunkt for at forstå Charlie Hebdo. 
</p><p>
»Der er en del af den amerikanske venstrefløj, der især fokuserer på 
gruppeidentitet – etnicitet, køn, seksualitet og så videre – i stedet for 
det traditionelle fokus på sociale klasser«, siger Berenson. 
</p><p>
»Hvad nu, hvis en stor avis trykte en tegning, der var ekstremt nedladende 
over for sorte, lyder deres argument. Det ville man aldrig få PEN-prisen 
for. Set fra deres udgangspunkt kommer den her selverklærede 
venstreorienterede franske avis og forværrer en situation, hvor muslimer i 
forvejen er undertrykte«. 
</p><h3>
Hebdo vs. Geller 
</h3><p>
Amerikansk PEN understregede ved prisuddelingen, at Charlie Hebdo blev 
belønnet for sin fasthed over for terrorisme og trusler – ikke for de 
kontroversielle tegninger, som mange amerikanske intellektuelle tager 
afstand fra. 
</p><p>
Men hvis man på den måde kan ignorere indholdet af ytringerne og give prisen 
alene for at fortsætte kampen, så kommer man ud på en glidebane, hvor man 
også må belønne mere hårdkogte antimuslimer, der ytrer sig trods trusler, 
lyder modargumentet i fra de kritiske forfattere i PEN. 
</p><p>
For eksempel Pam Geller, der arrangerede sidste weekends konference i Texas. 
Eller Bosch Fawstin, der vandt hovedpræmien på 12.500 dollars for sin 
tegning af Muhammed. Den forestiller en vred profet med turban og sværd, der 
råber: »Du må ikke tegne mig« mod tegneren, hvis hænder ses trække de sidste 
streger på papiret og svarer: »Det er derfor, jeg tegner dig«. 
</p><p>
Det grundsynspunkt – at det er vigtigt at tegne Muhammed, netop fordi man ikke 
må for islamisterne – har Charlie Hebdo netop lagt afstand til på sin 
USA-turne. 
</p><p>
»Det har ikke noget med os at gøre«, siger chefredaktør Gerard Biard. »Pamela 
Geller kører en antiislamisk forening. Vi holder ikke tegnekonkurrencer. Vi 
tegner Muhammed, når han er relevant i nyhederne. Forskellen er, at Pamela 
Geller er besat af islam«. 
</p><p>
Pam Geller er lidt anderledes i sit udtryk, men ligger i sine grundsynspunkter 
tæt på en dansk debattør som Lars Hedegaard: Islam ses som en trussel mod de 
frie samfund og er snarere en fanatisk ideologi end en fredelig religion. 
Man kan efter temperament vælge det danske ‘islamkritiker’ eller det 
amerikanske ’antimuslim’ som betegnelse. 
</p><p>
Netop ordet terror er der stort set ingen, der bruger om angrebet i Dallas, 
selv om det i høj grad ligner angrebet på Krudttønden i København – bortset 
fra den lykkelige omstændighed, at ingen ud over de to gerningsmænd blev 
dræbt i Texas. 
</p><p>
»Pam Geller er en marginal figur og ikke i nærheden af mainstream. Ingen 
toneangivende politiker omfavnede hende eller sprang til for at forsvare 
hende. Hun er noget af en pinagtighed. Så der er ikke ret mange, der følte 
det nødvendigt at forsvare hende. Undtagen – og det er vigtigt – hendes ret 
til at gøre, hvad hun gør«, siger Ed Berenson. 
</p><p>
Selv på den yderste højrefløj i USA har Geller kun mødt meget ringe 
forståelse. Flere kendte værter har langet ud efter arrangementet i meget 
skarpe vendinger: 
</p><p>
»Pas på politiet – lad være med ansvarsløst at udsætte dem for fare. Det var, 
hvad der skete ved muhammedtegningskonkurrencen i Texas«, sagde kommentator 
og Fox-vært Greta Van Susteren i en monolog og lagde et synspunkt til, der 
ikke ligger langt fra noget, der kunne udtrykkes på den danske venstrefløj: 
</p><div class="art-quote article-box">
<p class="quote"/>
<blockquote>
<p class="quote-txt">
Selvfølgelig er der en ret til ytringsfrihed, og den er meget vigtig. Men 
udøvelsen af den rettighed kræver sund dømmekraft
</p>
<p class="sender">
Greta Van Susteren, kommentator og Fox-vært 
</p>
</blockquote>
</div><p/><p/><p>
»Selvfølgelig er der en ret til ytringsfrihed, og den er meget vigtig. Men 
udøvelsen af den rettighed kræver sund dømmekraft«. 
</p><p>
Byggematadoren Donald Trump, der normalt ikke går af vejen for et 
kontroversielt synspunkt, kaldte Gellers handlinger for unødigt 
provokerende, hvilket fik Geller til at sammenligne sig med Rosa Parks, der 
startede de sortes borgerrettighedsbevægelse ved at nægte at sætte sig 
bagest i bussen. 
</p><p>
»Hvad ville han have sagt om Rosa Parks? At hun ikke skulle have sat sig 
forrest i bussen, fordi hun provokerer folk?«. 
</p><p>
Hun anklager Fox News og de øvrige amerikanske medier for at være kujoner: 
</p><p>
»I har givet dem (islamisterne) magten. Hvis alle medierne havde bragt 
tegningerne, hvad skulle de så gøre? De kan ikke slå alle ihjel. Medierne 
krænker mig uden at tøve«, sagde hun. 
</p><p>
»Ville Pam Geller få en pris fra PEN«, spørger Jeff Goldberg og svarer selv: 
»Nej, for det, hun gør, er i mine øjne anderledes«. 
</p><p><i class=" bl-elem">Men er det ikke bare hykleri? Fordi Charlie Hebdo er belejligt fransk og 
belejligt venstreorienteret, og Pamela Geller er amerikaner og på 
højrefløjen?</i></p><p>
»Nej. Charlie Hebdo skaber efter min vurdering rum til kritik af religiøse 
dogmer. Pam Geller siger dybest set, at halvanden milliard muslimer er 
onde«. 
</p><p class=" bl-elem"><i class=" bl-elem">Publiceret 11. maj 2015</i></p>	
</div>
</div></body></html>
