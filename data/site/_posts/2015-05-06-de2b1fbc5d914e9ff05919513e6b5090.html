---
layout:     post
title: 	    "Nyt molekyle kan lagre solenergi i årevis"
post_author:	    Jens Ramskov
post_date:	    Wed, 06 May 2015 08:17:00 +0000
post_site:	    ing.dk 
post_link:	    http://ing.dk/artikel/nyt-molekyle-kan-lagre-solenergi-i-aarevis-175889
---
<html><body><div><section class="body">
			<p>På Københavns Universitet har kemikere fundet og fremstillet et molekyle, som er velegnet til at lagre solenergi. Det skriver universitetet i en <a href="http://nyheder.ku.dk/alle_nyheder/2015/05/kemistuderende-bag-gennembrud-i-solhoest/">pressemeddelelse.</a></p>
			<p>Der er tale om en ny variant af det gule molekyle dihydroazulen (DHA), hvis centrale del består af to forbundne kulstofringe med henholdsvis syv og fem elementer, der under belysning bliver omdannet til det røde molekyle vinylheptafulven (VHF) ved, at 5-ringen åbnes.</p>
			<p>Når VHF igen henfalder termisk til DHA, frigives energien.</p>
			
			<p><figure class="plugin right zoomable"><img data-original-image="http://ing.dk/sites/ing/files/dha_vhf_1.jpg" src="http://ing.dk/sites/ing/files/styles/w1120_media_right/public/dha_vhf_1.jpg?itok=Q-U9FNyy" alt=""/><figcaption> Dihydroazulen (DHA) kan omdannes til vinylheptafulven (VHF), når solenergi åbner kulstofringen med fem elementer. VHF vil termisk henfalde igen til DHA. Molekylerne ses her med to cyanogrupper (CN) og en phenylgruppe (Ph). </figcaption></figure></p>
			<p><figure class="plugin right zoomable"><img data-original-image="http://ing.dk/sites/ing/files/dha_vhf2.jpg" src="http://ing.dk/sites/ing/files/styles/w1120_media_right/public/dha_vhf2.jpg?itok=-o0WyIJb" alt=""/><figcaption> Den nye variant af DHA og VHF indeholder kun en cyanogruppe. Det gør det muligt at øge energitætheden, og får processen til kun at foregå én vej. Energi kan lagres i årevis, men der er endnu ikke en metode til at frigive den igen. Det problem arbejder kemikerne nu på at løse. </figcaption></figure></p>
			<p>Efter at have arbejdet med dette molekyle gennem et par år i en variant indeholdende to cyanogrupper (CN), måtte kemikerne konstatere, at jo mere energi, de lagrede, des dårligere blev molekylerne til at holde på energien.</p>
			<p>»I løbet af en time eller to skiftede VHF tilbage til DHA,« forklarer Mogens Brøndsted Nielsen, der leder Center for udnyttelse af solenergi på Kemisk Institut.</p>
			<p>Teoretiske beregninger viste, at man kunne øge energitætheden og gøre det muligt at lagre energi gennem længere tid, hvis man lavede en variant med kun en cyanogruppe.</p>
			<p>Bachelorstuderende Anders Bo Skov fik til opgave at udforske denne variant. Det var ikke helt let, for molekylerne viste sig at være meget ustabile.</p>
			<p>Det lykkedes dog til sidst for ham at finde en kemisk opskrift, der kunne fremstille stabile molekyler.</p>
			<p>Det viste sig, at de kunne lagre 0,25 MJ pr. kilogram, som er mere end dobbelt så meget som for varianten med to cyanogrupper.</p>
			<p>Det viste sig også, at omdannelsen fra DHA til VHF i overensstemmelse med de teoretiske beregninger kun foregår en vej. Molekylet kan altså lagre energi, men ikke frigive den igen.</p>
			<p>Det gør det selvfølgelig uanvendeligt til energilagring i praksis, men Mogens Brøndsted Nielsen fortæller, at forskerne har gode idéer til, hvordan de skal få energien ud igen. Fremtidig forskning må derfor vise, om det gør molekylet nyttigt til energilagring.</p>
			<p>Forsøg viste, at ved opvarmning til 70 grader Celsius ville halvdelen af energien i VHF frigives på grund af termiske processer i løbet af 160 timer.</p>
			<p>Forskerne vil også gerne øge energitætheden op mod det teoretiske maksimum omkring 1 MJ/kg.</p>
			<p>Forskningsresultatet er offentliggjort i en artikel i tidsskriftet <a href="http://onlinelibrary.wiley.com/doi/10.1002/chem.201500100/abstract">Chemistry - A European Journal</a>.</p>
		</section>
		  </div></body></html>
