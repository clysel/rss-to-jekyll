---
layout:     post
title: 	    "Unikt laboratorium i Danmark booster fremtidens velfærdsteknologier"
post_author:	    Anne Marie Lykkegaard
post_date:	    Sun, 08 Mar 2015 09:00:10 +0000
post_site:	    ing.dk 
post_link:	    http://ing.dk/artikel/unikt-laboratorium-i-danmark-booster-fremtidens-velfaerdsteknologier-174579
---
<html><body><div><section class="body"><p>I Danmark er vi langt fremme, når det gælder brugen af velfærdsteknologier. Borgere kan hjemmefra føre en samtale med lægen via webcam eller indsende blodtryksmålinger, så hospitalet kan se, at alt går, som det skal.</p>
			<p>Problemet er blot, at disse teknologier tager lang tid at udvikle og teste – men det vil det nyåbnede laboratorienetværk CoLab Denmark i Region Syddanmark gerne lave om på.</p>
			<p>I alt er der seks laboratorier, og det ene af dem er helt særligt. Hos CoLab Plug and Play i Odense kan virksomheder, som har en idé til, hvordan man eksempelvis kan indsamle og videresende data om blodtryk, få lov til at teste deres løsning i fire rum. Rummene repræsenterer borgerens hjem, lægen, hospitalet og kommunen, og på den måde kan virksomhederne se, om deres teknologi fungerer hos de rigtige parter.</p>
			<p><figure class="plugin right zoomable"><img data-original-image="http://ing.dk/sites/ing/files/dsc00459.jpg" src="http://ing.dk/sites/ing/files/styles/w1120_media_right/public/dsc00459.jpg?itok=cBst4Mu7" alt=""/><figcaption> Denne clips måler blodtryk samt iltindhold i blodet og kan via en gateway sende data til én selv samt til lægen og hospitalet. (Foto: Anne Marie Lykkegaard) </figcaption></figure></p>
			<p>Det specielle testmiljø betyder, at teknologierne i højere grad er køreklare, inden de testes ude i virkeligheden.</p>
			<p>»Vi har set alt for mange pilotprojekter, som ikke er blevet til noget, når de var færdige. Det, som vi derfor gerne vil have, er, at virksomheder kan få et hurtigere forløb gennem CoLab, hvor de kan teste deres teknologier. Her kan de komme ind og få det hele afprøvet fra start til slut, mens de har adgang til det bedste fra alle verdener,« siger Kenneth Mikkelsen, der er programdirektør ved Syddansk Sundhedsinnovation og en del af CoLab-netværket.</p>
			<h2>»Det er helt unikt«</h2>
			<p>I CoLab Plug and Play i Odense kan virksomhederne blandt andet se, om deres teknologiske løsninger spiller sammen med de It-systemer, der allerede findes i regionens og kommunernes sundhedsvæsen<br/>
			.<br/>
			Virksomhederne kan på den måde opdage fejl eller mangler i deres teknologi, som kan rettes til, inden teknologien skal afprøves på patienter.</p>
			<p>Til laboratoriet er der desuden knyttet et panel af borgere, hospitals- og kommunefolk, som kan kaldes ind, hvis virksomhederne har brug for at lave nogle særlige tests, og det er helt unikt, mener en af partnerne bag CoLab.</p>
			<p>»Jeg har endnu ikke set et sted som dette. Det er helt unikt. Alt står klar til brug, og hvis virksomheden skal gennemgå en proces med en særlig type patient, kan det også lade sig gøre,« siger Claus Flemming Nielsen, der er Business Development Manager ved DELTA, der er et Godkendt Teknologisk Serviceinstitut (GTS) og en af hovedpartnerne bag CoLab sammen med Region Syddanmark.</p>
			<p><aside class="plugin right box">
			  Seks CoLabs</aside></p>
			<p>CoLab Denmark består af seks forskellige laboratorier, som er knyttet til Region Syddanmarks fem store sygehuse. Det sjette CoLab er Odenses Plug and Play lab, som netop er åbnet.</p>
			<p>CoLab Denmark er et væsentligt led i Region Syddanmarks strategi, der skal give bedre løsninger til borgerne og frigive ressourcer til andre patientnære opgaver.</p>
			<p>Bag laboratorienetværket står en række videninstitutioner og innovative virksomheder i Odense, som også er med til at finansiere opstarten.
			</p>
			<h2>CoLab kan understøtte behandling i hjemmet</h2>
			<p>Et af de områder, hvor CoLab kan spille en særlig rolle, er i forhold til udviklingen af teknologier til  behandlinger i eget hjem, vurderer Claus Thor, der er leder af Center for Innovativ Medicinsk Teknologi (CIMT) på Odense Universitetshospital.</p>
			<p>Han fortæller, at det eksempelvis kan give mening, at diabetes-patienter selv indsender deres data til lægen eller hospitalet, som derfra kan vurdere, om der er behov for en konsultation. På den måde kan ressourcerne blive brugt mere effektivt.</p>
			
			<p>»Vi får rigtig mange patienter ind til diabetesmålinger, hvor man lige tjekker op på, hvordan det går. Men ved mange af disse patienter er det ikke nødvendigt, at de møder op, fordi deres tal faktisk ser fine ud, og en eventuel konsultation kunne derfor tages via en videokonference. Spørgsmålet er altså, hvordan vi bedst kan hjælpe folk, og hvor det bedst giver mening at bruge ressourcerne. Det kan vi blandt andet finde ud af, hvis vi lettere kan få adgang til alle de data, som forskellige devices indsamler, og det kan CoLab hjælpe med,« siger Claus Thor.</p>
			<p><figure class="plugin right zoomable"><img data-original-image="http://ing.dk/sites/ing/files/dsc00562.jpg" src="http://ing.dk/sites/ing/files/styles/w1120_media_right/public/dsc00562.jpg?itok=nrT4lSgX" alt=""/><figcaption> Alle disse apparater kan alle sende deres data til relevante parter, så man ikke skal aflæse dem manuelt. (Foto: Anne Marie Lykkegaard) </figcaption></figure></p>
			
			<p>I dag findes der eksempelvis fitness-armbånd, der kan måle, hvor mange skridt du tager, hvor høj din puls er og hvordan du sover, og disse data kan eksempelvis via Bluetooth eller internettet opsamles på computeren eller i en app. Og den slags skal der være mere af i sundhedsvæsenet, mener Claus Flemming Nielsen.</p>
			<p>»Flere og flere devices bliver koblet til internettet, og det skal sundhedsvæsnet også have del i. Det er blandt andet det, vi skal være med til at producere her,« siger han.</p>
			<h2>Kommunikationen mellem sektorerne halter</h2>
			<p>CoLab fokuserer især på at teste løsninger, der kan få kommunikationen mellem borgerne, sundhedsvæsenet og kommunen til at fungere bedre. Her er man nemlig udfordret af, at data bliver indsamlet forskelligt, og derfor ikke kan anvendes i alle sektorer.</p>
			<p><aside class="plugin right box">
			  Også for udlandet</aside></p>
			<p>Det er ikke kun danske virksomheder, der kan få lov til at benytte CoLab. Det er også sat i søen, så udenlandske virksomheder kan afprøve deres teknologier.
			</p>
			<p>»Tidligere var sektorerne meget opdelt, men nu bløder man op og arbejder sammen. Men vi er nødt til at gøre det ud fra en fælles it-struktur og dataopsamling. Det vil i sidste ende give en dybere integration af sektorerne end den elektroniske patientjournal, som anvendes lige nu,« siger Claus Thor.</p>
			<p>Han forklarer, at sundhedsvæsenet har enormt mange data, som bliver opsamlet fra forskellige teknologier, men de spiller ikke sammen.</p>
			<p>»Man taler lige nu meget om ’big data’, men på nuværende tidspunkt har det danske sundhedsvæsen i stedet ’many data’, fordi vores data ikke er ordentligt struktureret, og derfor ikke kan udløse det store potentiale, der ligger i udnyttelsen af de kliniske data. Teknologierne er der, men det er en udfordring at få dem til at spille ordentlig sammen, så vi kan få gavn af de data, de indsamler,« siger Claus Thor.</p>
			<p>Det er Claus Flemming Nielsen enig i.</p>
			<p>»Danmark er pionerer inden for digitalisering, især inden for ældreområdet, men nu skal tingene bindes sammen. Det er der udfordringen ligger,« siger Claus Flemming Nielsen.</p>
			<p>Indtil videre har fire virksomheder skrevet sig op til at få afprøvet deres teknologiske løsninger i laboratoriet i løbet af 2015.</p>
		</section></div></body></html>
