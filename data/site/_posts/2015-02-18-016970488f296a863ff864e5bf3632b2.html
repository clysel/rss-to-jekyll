---
layout:     post
title: 	    "Femern bliver 2,2 milliarder dyrere end ventet"
post_author:	    Martin Bernth
post_date:	    Wed, 18 Feb 2015 05:44:10 +0000
post_site:	    ing.dk 
post_link:	    http://ing.dk/artikel/femern-bliver-22-milliarder-dyrere-end-ventet-174196
---
<html><body><div><section class="body"><p>Femern-forbindelsens samlede omkostninger løber over budget med 2,2 milliarder kroner, efter at entreprenørerne har afgivet sine bud på kyst til kyst-forbindelsen. De var langt højere end forventet og projektets omkostninger ser i øjeblikket ud til at blive 54,9 milliarder kroner.</p>
			<p>Allerede inden anlægslovens vedtagelse ser det dermed ud til, at tunnelen kommer til at bruge hele projektets afsatte reserve og derfor må Femern A/S nu i gang med at forhandle entreprenørerne ned, lyder det fra transportminister Magnus Heunicke (S) <a href="http://www.trm.dk/da/nyheder/2015/nyt-anlaegsbudget-for-femern-baeltprojektet">i en pressemeddelelse.</a></p>
			
			<p>»De priser, der er kommet ind, er betydeligt højere, end Femern A/S har forventet. Det betyder, at der bliver brugt for meget af projektets reserver. Så Femern A/S har en klar opgave med at få forhandlet priserne ned,« lyder det fra ministeren.</p>
			<p>I pressemeddelelsen fremgår samtidig, at ministeren på vegne af regeringen vil fremsætte forslaget til vedtagelsen af anlægsloven den 25. februar i år, men ministeren erkender samtidig, at projektets samlede risikovurdering er blevet værre.</p>
			
			<p>»Lige nu er Femern Bælt-forbindelsen i en afgørende fase, hvor de samlede udfordringer og risici ved projektet er blevet større. Og de udfordringer skal vi have afklaret og reduceret mest muligt, inden byggeriet kan gå i gang,« udtaler Magnus Heunicke.</p>
			<p>I pressemeddelelsen nævnes også projektets endnu uafklarede problemer med at hive de tyske miljøgodkendelser i land, samt uvisheden om størrelsen på den EU-støtte, som økonomien i høj grad er bundet op på.</p>
			
			<p>I øjeblikket er der risiko for, at 18 procent af midlerne i det fælleseuropæiske transportprogram TEN-T, som er den pulje, der skal udmønte støtte til Femern, bortfalder til den såkaldte Juncker-plan.</p>
			<p>Det skælvende økonomiske grundlag betyder derfor, at endelige kontrakter med entreprenørerne ikke kan indgås før til september.</p>
			
			<p>»Konkret betyder det, at Femern A/S ikke kan underskrive kontrakterne med entreprenørerne, før forligskredsen i september har fået forelagt de endelige priser, omfanget af EU-støtte og en status på miljøgodkendelse og jernbaneudbygning i Tyskland og sagt god for, at byggeriet kan gå i gang,« udtaler ministeren.</p>
		</section></div></body></html>
