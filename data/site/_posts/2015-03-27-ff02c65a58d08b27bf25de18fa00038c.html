---
layout:     post
title: 	    "Privacyekspert: Overvågnings-afgørelse saboterer formål med cookielov"
post_author:	    Magnus Boye
post_date:	    Fri, 27 Mar 2015 14:18:44 +0000
post_site:	    www.version2.dk 
post_link:	    http://www.version2.dk/artikel/privacyekspert-overvaagnings-afgoerelse-saboterer-formaal-med-cookielov-120310?utm_medium=feed&utm_source=version2.dk&utm_campaign=it_nyheder
---
<html><body><div><section class="body"><p>Det er ikke imod cookiedirektivet at udføre den trafikovervågning, som det danske selskab Blip Systems har leveret til en række danske kommuner. Det <a href="https://erhvervsstyrelsen.dk/trafikovervaagningssystem-ikke-omfattet-af-cookie-reglerne">afgjorde </a>Erhvervsstyrelsen i går.</p>

<p>Systemet opsnapper den unikke MAC-adresse fra bilisters smartphone gennem Wifi- eller Bluetooth-signalet. Den øvelse er i udgangspunkt omfattet af direktivet og vil normalt kræve brugerens samtykke. Men fordi MAC-adressen krypteres med en algoritme, der skiftes hvert døgn, mener styrelsen ikke, at reglerne gør sig gældende, lyder begrundelsen.</p>



<p>Afgørelse huer ikke it-konsulent og privacyekspert Stephan Engberg:</p>

<p>»Det her er en forkert afgørelse, som saboterer loven,« siger han til Version2.</p>

<p>Hvad systemet gør efter de har opsamlet MAC-adresser er ligegyldigt, mener Stephan Engberg, fordi direktivet i hans øjne udelukkende beskæftiger sig med dataindsamling.</p>

<p>»Vi kan ikke vide, hvad der sker, når data er indsamlet, og det er netop derfor, at e-privacy-direktivet ikke tillader, at man indsamler data i første omgang,« siger it-konsulenten.</p>

<h2>E-Privacy virker – hvis vi holder fast</h2>

<p>Det vigtige ved e-privacy-direktivet er ifølge Stephan Engberg, at man tilskynder dem, der laver teknologien, til at designe på en måde, så brugeren kan være sikker.</p>

<p>»Afgørelsen vil modvirke lovens formål. I stedet for at man ligger pres på teknologidesignet og fx får MAC-adresser anonymiseret under brugerens kontrol, så åbner man for misbrug,« siger Stephan Engberg, der kalder privacy-direktivet for noget af det bedste lovgivning, vi har.</p>



<p>Han fremhæver, at det er vanskeligt at afgøre om data behandles på en sikker og anonym måde, når først den er indsamlet. Derfor kan privacy kun sikres, hvis brugeren får kontrol over den data, der deles. Udviklingen kan både ses hos Apple, der har lavet dynamiske MAC-adresser og i den sidste revision af Bluetooth. Og det er netop den udvikling privacy-direktivet skal understøtte, lyder det fra Stephan Engberg.</p>

<p>»Hvis lovgivningen ikke gennemtvinger designprincipper i teknologien, så er det teknologidesignet, der skriver loven.«</p>

<h2>IT-Politisk Forening: Afgørelse kan åbne for kortlivede tracking-cookies</h2>

<p>Næstformand i IT-Politisk Forening, Jesper Lund, ser ikke noget stort privacyproblem i, at trafikovervågningen kan fortsætte som hidtil, om end han dog til dels giver Stephan Engberg ret: Hvis teknologien var designet ordentligt, så var overvågningen slet ikke mulig.</p>

<p>Alligevel er Jesper Lund bekymret over perspektiverne i Erhvervsstyrelsens afgørelse, fordi den kan åbne for tracking-cookies med begrænset levetid.</p>

<p>Erhvervstyrelsen fremhæver i sin begrundelse, at man med den hashede MAC-adresse ikke kan finde frem til en specifik enhed – og dermed bilist. Men den typiske tredjepartscookie på nettet tildeler brugeren et tilfældigt nummer, som heller ikke kan identificere personen.</p>

<p>»Og det er heller ikke meningen – meningen er at genkende dig. Og det er også det som Blip Systems gør,« forklarer Jesper Lund.</p>



<p>Forskellen er, at trafikovervågningen skifter sin hashing-algoritme hver 24. time. På den måde kan systemet højst genkende den enkelte billist i et døgn, hvilket Erhvervsstyrelsen også ligger vægt på i sin afgørelse</p>

<p>»Men med den tilgang kunne man også have cookies med en levetid på 24 timer,« mener Jesper Lund og tilføjer:</p>

<p>»Min bekymring er, om man med denne afgørelse har givet los for tracking-cookies, der har en begrænset levetid.«</p>

<p>Version2 arbejder i øjeblikket på at få et interview med Erhvervsstyrelsen om afgørelsen.</p>
  </section></div></body></html>
