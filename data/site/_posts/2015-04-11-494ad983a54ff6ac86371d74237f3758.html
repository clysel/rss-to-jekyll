---
layout:     post
title: 	    "Fire møder der formede formanden"
post_author:	    
post_date:	    Sat, 11 Apr 2015 10:40:44 +0200
post_site:	    politiken.dk 
post_link:	    http://politiken.dk/magasinet/fortaelling/ECE2623988/fire-moeder-der-formede-formanden/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<h1 class="bread-text-header first">
1 
</h1><h3>
Vilje til magt 
</h3><p>
Tidligt om morgen 10. februar 2005 sidder Henrik Sass Larsen i S-toget, da 
hans telefon ringer. 
</p><p>
Det er Henrik Dam Kristensen. Den mangeårige minister fortæller sin yngre 
partifælle og allierede, at det bliver et nej. Henrik Dam Kristensen vil 
ikke stille op til kampvalg om formandsposten i Socialdemokratiet mod 
venstrefløjens kandidat, Frank Jensen. Han vil ikke videreføre fløjstriden i 
partiet. Han vil ikke være formand for Socialdemokraterne med de ekstreme 
krav og den voldsomme kritik, der følger med. Han kender vilkårene. Han har 
mærket efter. Han vil ikke. 
</p><p>
Et par timer senere mødes den socialdemokratiske højrefløj – Morgenmadsklubben 
– på partinestor Klaus Hækkerups statelige kontor i stueetagen af 
Christiansborg med udsigt over slottets indre gård. Stemningen er anspændt, 
men rolig. Henrik Sass Larsen briefer partifællerne. De er stadig groggy 
efter den smertefulde vælgerlussing ved folketingsvalget to dage tidligere, 
der fik Mogens Lykketoft til at træde tilbage som formand, men de er helt 
enige om, at de skal finde en kandidat, inden Frank Jensen når at melde sig. 
</p><p>
Da Henrik Dam Kristensen forsinket dukker op, forsøger Klaus Hækkerup og Jan 
Trøjborg at appellere til hans ansvarsfølelse. Men løbet er kørt. Dams mave 
har talt. 
</p><p>
Heller ikke den tidligere forsvarsminister Jan Trøjborg vil. Henrik Sass 
Larsen og Morten Bødskov vurderes ikke som valgbare. Desuden skriger tiden 
på en kvinde. Rundt om mødebordet tror nogle af socialdemokraterne, at den 
tidligere boligminister Lotte Bundsgaard måske er interesseret. Hvis hun er, 
rækker hun ikke ud efter magten, da mange års arvefølge på få højspændte 
minutter falder på plads. 
</p><p>
Det gør i stedet den 38-årige Helle Thorning-Schmidt. 
</p><p>
Det er det nyvalgte folketingsmedlems anden arbejdsdag. Hun har ikke engang 
fået et kontor endnu. Først melder hun sin interesse ud lidt prøvende, 
husker en deltager. Hun søger bekræftelse fra kredsen. Én efter én forsikrer 
de hende i, at hun er den helt rigtige. 
</p><p>
Pludselig ringer telefonen på Klaus Hækkerups skrivebord i hjørnet. Det er den 
tidligere britiske Labour-formand Neil Kinnock, Helle Thorning-Schmidts 
svigerfar. Han vil tale med sin svigerdatter. Bagefter fortæller Helle 
Thorning-Schmidt med et grin, at den britiske toppolitiker advarede hende 
mod at tage jobbet. Hvilket hun ignorerer. 
</p><p>
Flere af de tilstedeværende betragter hendes beslutsomhed, ucamouflerede lyst 
til magten og bemærkelsesværdige fravær af tvivl med en blanding af 
fascination og lettelse. Det er utroligt, at hun tør komme sejlende ind og 
påtage sig at være formand for partiet, bemærker én med et grin til 
sidemanden. Helle Thorning-Schmidt er formentlig den mest uprøvede 
formandskandidat i Socialdemokratiets historie, men hun vil, mens andre 
tøver eller springer fra. 
</p><p>
Flere af de ni Thorning-støtter falder senere ud af hendes inderkreds. Lotte 
Bundsgaard meddeler i 2007, at hun stopper i politik til fordel for en 
karriere som journalist. Klaus Hækkerup og René Skau Björnsson får ikke 
genvalg i 2011. Henrik Sass Larsen forhindres efter valget i 2011 i at blive 
minister efter PET-anmærkninger og tilbringer derefter et par år i et kontor 
langt ude på Christiansborgs tredje sal med en plakat på væggen, hvor Johnny 
Cash giver verden fingeren. Jan Trøjborg bliver borgmester i Horsens indtil 
sin død i 2012. 
</p><p>
En deltager fra mødet på Klaus Hækkerups kontor husker den særlige »coolness«, 
som Helle Thorning-Schmidt stadig besidder godt ti år senere: 
</p><p>
»Det gjorde indtryk, den måde hun ville det og ikke havde kvababbelser ved at 
gå efter formandsposten. Det gik hurtigt og måske for hurtigt. Det kostede 
senere, at hun manglede fornemmelsen for, at man ikke bare er formand på 
egne præmisser, men er båret af en gruppe, der ikke altid føler sig godt 
nurset af den formand, de har peget på. Hvad hun havde af is i maven, 
manglede hun i kendskab til magtspillet. Havde hun haft det, havde vi 
undgået mange af problemerne i de første år«. 
</p><h1 class="bread-text-header ">
2 
</h1><h3>
En historisk alliance 
</h3><p>
Et lille sjak på 11 personer – seks socialdemokrater og fem SF’ere – 
indlogerer sig 27. maj 2008 omkring middagstid på Dansk Metals kursuscenter 
i Jørlunde i Nordsjælland. 
</p><p>
Pressen, offentligheden, selv nære partifæller aner intet om, at der over to 
dage skal smedes en historisk alliance i dansk politik, et genvisit af 
sentressernes samarbejde mellem Socialdemokratiet og Socialistisk 
Folkeparti. Denne gang ikke med Jens Otto Krag, men Helle Thorning-Schmidt 
for bordenden. 
</p><p>
Noget drastisk måtte der også ske. Ved sit første folketingsvalg som S-formand 
havde Thorning i efteråret 2007 bittert erfaret, at hun alligevel ikke kunne 
»slå Anders Fogh«. S-toppen ser nu et potentiale i de fremadstormende 
SF’ere, der modsat Socialdemokraterne formåede at trække stemmer over 
midten. Kunne de tænkes ind i et forpligtende samarbejde, hvor udsigten til 
ministerbiler i en ny regering bliver en del af pakken? 
</p><p>
’Embedsmændene’ Bjarne Corydon (S) og Thor Möger Pedersen (SF) havde forud for 
Jørlunde-mødet arbejdet sig frem til en råskitse, som ingen i hvert fald var 
løbet skrigende bort fra. Nu, rundt om bordet i fagforeningsejendommen, er 
spørgsmålet, om kreative tanker kan omsættes til et egentligt nybrud. Er der 
basis for en formel alliance? 
</p><p>
»Vi kan lige så godt begynde med det sværeste«, lyder åbningen fra Helle 
Thorning-Schmidt. Og det sværeste er ubetinget udlændinge og skat. Alt andet 
end fuldstændigt fodslag om de to emner vil begrave alliancens potentiale. 
For den socialdemokratiske delegation er det altafgørende, at SF’erne pakker 
ambitionerne om at røre ved 24-års reglen og tilknytningskravet sammen. 
Omvendt må Socialdemokraterne selv vinke farvel til deres støtte til Foghs 
populære skattestop. Nu må skatten gerne stige. Populært sagt er bundlinjen, 
at SF rykker til højre i værdipolitikken, mens Socialdemokraterne rykker til 
venstre i fordelingspolitikken. 
</p><p>
Den gemytlige SF-formand Villy Søvndal erfarer hurtigt, hvilken type 
medspiller han har fået i Helle Thorning-Schmidt. En makker af en ganske 
anden støbning. Af og til gør Helle Thorning-Schmidt Søvndal selskab, når 
han i pauserne nyder en smøg ude i solskinsvejret. Vittig og lun som 
forsommervejret er hun. Men modsat Søvndal tager S-formanden på ingen måde 
feel good-stemningen med inden for døren til forhandlingsbordet. Her skifter 
Thorning på få øjeblikke stil – til den benhårde, følelsesløse forhandler, 
beskriver flere. For Thorning er en forhandling ikke hygge. Det er <i>business</i>. </p><p/><p>
Om aftenen, i Metalskolens såkaldte slyngelstue, er stemningen til gengæld 
løssluppen, opløftet, nærmest euforisk. Og dagen efter, da alliancen er en 
realitet, får Villy Søvndal en varm krammer med hjem. Jørlunde mødet og den 
nye alliance i dansk politik bliver holdt forbløffende godt under 
offentlighedens radar. Først i august dukker Søvndal op på det 
socialdemokratiske sommergruppemøde i Silkeborg, hvor partierne præsenterer 
hovedlinjerne i et fælles integrationsudspil. 
</p><p>
En tilsyneladende dynamisk duo bestående af den folkelige, humørfyldte 
folkesocialist og den kontante, kølige socialdemokrat er en realitet. En 
alliance, som medvirker til at gøre Helle Thorning-Schmidt til 
statsminister, og som får hende til at udbryde »vi gjorde det!« på 
valgnatten i september 2011. 
</p><p>
Tømmermændene rammer et par dage senere. Ganske eftertrykkeligt, endda. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00927/Helle_Thorning-Schm_927602" data-id="927602" data-imgtype="jpg" data-caption="Foto: Jens Dresling"/><h1 class="bread-text-header ">
3 
</h1><h3>
Magtopgør på 25. etage 
</h3><p>
En stor del af persongalleriet fra de håbefulde majdage på Jørlunde i 2008 går 
igen, da Socialdemokraterne og SF sammen med Radikale Venstre rykker ind på 
Crowne Plaza i Ørestad kort efter valgsejren i 2011. 
</p><p>
Metalskolens gennemsnitlige konferencelokaler er skiftet ud med luksussuiter 
på 25. etage. Med jacuzzi, komfortable Paustian-møbler og skiftende buffeter 
på gangen – ved siden af de almindelige måltider, naturligvis. Det kunne 
have været en forhandling krydret med håb, optimisme og endda en 
statsministerpost for enden af regnbuen til Helle Thorning-Schmidt. Men de 
to uger i det sorte tårn får en helt anden karakteristik fra en af de 
tilstedeværende: 
</p><p>
»Det var drama og ballade fra morgen til aften. Dag efter dag«. 
</p><p>
Nogen egentlig valgsejr er der da heller ikke tale om. Thorning-Schmidt 
leverer det dårligste socialdemokratiske valgresultat i mere end 100 år. SF 
er på sin side slidt helt ned til sokkeholderne af vælgerflugt og uro på de 
indre linjer. 
</p><p>
Snarere ligger sejren i hænderne på den radikale leder Margrethe Vestager, 
hvis parti går frem ved valget, og som derudover har en helt afgørende 
fordel i forhandlingerne om et nyt regeringsgrundlag. Hun har noget at true 
med. S og SF har langt mere brug for Vestager, end Vestager har brug for 
dem. Det giver de reformglade radikale et afgørende overtag på det 
økonomiske område, hvor Thorning må lide den ydmygelse at skrive 
VK-regeringens politik ind i regeringsgrundlaget som basis for sin egen, 
røde regering. De fælles forhandlinger i det store lokale på 25. sal 
beskrives som opslidende og præget af, at Socialdemokraterne, SF og de 
radikale er dybt uenige på stort set alle områder. 
</p><p>
»Klimadelen var der ikke så meget bøvl med. Men det var vist nærmest også det 
eneste«, lyder beskrivelsen fra en deltager i tårnet. 
</p><p>
Helle Thorning-Schmidt er af natur mere realpolitiker end ideolog. Partifæller 
oplever, at det er den aktuelle magtsituation snarere end indholdet af 
argumenterne, der afgør en tvist. Netop den logik bliver Thorning selv ramt 
af under armlægningen om den kommende regerings politik. Den reelle taktstok 
ligger i mange politiske spørgsmål hos Vestager. 
</p><p>
Personspørgsmål – noget, der notorisk vækker stærke følelser hos politikere – 
bliver i mindre grad debatteret i fællesrummet. I et slags penduldiplomati 
vandrer en kompromissøgende Thorning derfor fra rum til rum gennem den 
tæppebelagte gang i et forsøg på at få kabalen om poster og prestige til at 
gå op. 
</p><p>
Det er under en af disse rundture, at Margrethe Vestager under fire øjne med 
Thorning smider bomben. Den radikale leder vil være finansminister. 
</p><p>
I personspørgsmål har Thorning som kommende statsminister en helt anden 
tyngde, en større magtposition. Stillet over for Vestagers krav sætter hun 
foden ned: Nok er nok. Finansministerposten i en socialdemokratisk ledet 
regering er socialdemokratisk. 
</p><p>
Lige netop her eksploderer en i forvejen dybt anspændt situation. 
</p><p>
Næste morgen melder den radikale delegation, at den ikke agter at dukke op i 
tårnet. På døren til partiets suite 2502 er plakaten med påskriften 
’Foreigners, please don’t leave us alone with the Danes!’ pillet ned. Hele 
lokalet er rømmet. Et udslag af Vestagers lidt sydlandske temperament, som 
en bemærker. 
</p><p>
Den morgen gennemgår de resterende S-SF-politikere tre stadier. Først vantroen 
– kommer de virkelig ikke tilbage? Så galgenhumoren, der kun får lov at 
florere kortvarigt. Og endelig alvoren: Hvad nu? 
</p><p>
En mulighed for den såkaldt kongelige undersøger Thorning er at danne en smal 
S-SF-regering, men ingen af parterne ønsker sig fire år med Margrethe 
Vestager i fri dressur i det politiske landskab. Hun skal pinedød hives 
retur igen. Det er uvist, hvem der finder på løsningen. Men den lyder, at 
Vestager får sæde i et nyoprettet økonomi- og indenrigsministerium, som 
samtidig malker kræfter fra Finansministeriet og SF’eren Ole Sohns kommende 
erhvervsministerium. Thorning græder tørre tårer over, at Sohn reagerer med 
lige dele raseri og desillusion. 
</p><p>
Finansminister bliver Vestager dermed ikke, men det nye superministerium får 
hende tilbage i folden. Sågar inviterer hun hele den trætte gruppe hjem i 
privaten til pizza og rødvin. 
</p><p>
Efter to ugers opslidende drama er det 76 sider lange regeringsgrundlag, ’Et 
Danmark, der står sammen’, en realitet. Officielt er Socialdemokraterne og 
SF makkere, også efter et tumultarisk forløb på Amager. Men de fleste kilder 
er enige om, at ’tårnet’ reelt er begyndelsen til enden på Helle 
Thorning-Schmidts alliance med SF. 
</p><p>
Tvunget af nødvendigheden skifter hun hest, tilbage til det historisk mere 
velafprøvede SR-samarbejde, som bliver stammen i den nye regering. 
</p><h1 class="bread-text-header ">
4
</h1><h3>
Stærk i modvind 
</h3><p>
Det siges ofte om Helle Thorning-Schmidt, at hun er bedst i strid modvind. Jo 
mere man skubber til hende, desto stærkere står hun fast. Jo hårdere man 
angriber hende, desto skarpere svar får man tilbage i hovedet. 
</p><p>
4. maj 2014 er modvinden så stor som på noget andet tidspunkt i hendes 
statsministertid. Og det er grunden til, at den samlede danske verdenspresse 
på det nærmeste belejrer Hotel Christiansminde i Svendborg, hvor Helle 
Thorning-Schmidt skal mødes med den socialdemokratiske hovedbestyrelse og 
partiets kredsformænd. 
</p><p>
Alt er på det tidspunkt gået galt for regeringen i foråret 2014. 
</p><p>
Frasalget af dele af Dong til Goldman Sachs får 200.000 danskere til at skrive 
under i protest og får SF til at gå op i limningen og ud af regeringen. 
Tusindvis af ledige dumper ud af det dagpengesystem, som Thorning modvilligt 
præsiderer over. Socialdemokraterne roder rundt under de 20 procent i 
meningsmålingerne. S-baglandet føler sig koblet af udviklingen og sat uden 
for indflydelse. Og hvad med Thorning selv? Er hun på vej til en EU-toppost 
i Bruxelles? I givet fald: Kan hun så ikke lige så godt smutte med det 
samme? 
</p><p>
Det mener en række lokalpolitikere, der inden mødet i Svendborg i medierne 
lufter kravet om, at Thorning skal gå af. 
</p><p>
Ved ankomsten sørger S-formanden for, at hendes bil kører uden om pressen, 
direkte til indgangen. 
</p><p>
Indenfor i konferencerummet sidder hun flankeret af to solide støtter, 
næstformændene Mogens og Frank med efternavnet Jensen, da hun indleder 
første punkt på dagsordenen, »politisk orientering ved formanden«. 
</p><p>
Thorning giver forsamlingen et dobbelt budskab, som ifølge flere 
tilstedeværende bliver leveret med stor retorisk overbevisning. Jo, jeg har 
fanget signalerne. Jeg og resten af regeringstoppen skal blive bedre til at 
lytte til de socialdemokratiske baglandsstemmer. Men nej, der bliver ikke 
ændret et komma på selve regeringens politik. 
</p><p>
10-12 indlæg i den efterfølgende debat indeholder kritiske ord. Men trykket er 
allerede taget og en modreaktion avlet, da tillidsfolkene ser den glubske 
presse. Mange tager de kritiske ord i sig igen, fordi pressen trods alt ikke 
skal definere indretningen af det socialdemokratiske formandskab. 
</p><p>
Det mediehypede Svendborgmøde illustrerer et gennemgående træk i Helle 
Thorning-Schmidts formandstid. Ofte kommer hun under voldsomt, internt pres 
frem mod konkrete begivenheder som eksempelvis partiets kongresser eller 
vigtige gruppemøder i Folketinget. 
</p><p>
Men ansigt til ansigt med hende folder kritikerne sammen. Mange frygter 
konfrontationen, men et mangeårigt medlem af hovedbestyrelsen har også et 
andet bud på en forklaring, og den skal findes 23 år tilbage, i det bitre 
opgør mellem Poul Nyrup Rasmussen og Svend Auken. 
</p><p>
»Svendborgmødet var repræsentativt for alle de gange, Helle og partiet har 
været i krise. Der er altid krisestemning op til møderne. Oprørstrangen er 
stor. Men når vi så er der, står vi alle sammen og klapper alligevel. Det 
har ikke så meget med hendes evner som samler og leder at gøre. Det har 
noget med partiet at gøre, fordi vi er rædselsslagne for en gentagelse af 
1992«. 
</p><p>
I det år, der er gået siden Christiansminde – især efter sommerferien 2014 – 
har Helle Thorning-Schmidt kunnet nyde en hidtil uset ro omkring sit 
lederskab. Netop nu sidder hun mere uantastet i formandsstolen, end 
tilfældet har været årevis. 
</p><p>
I ti år siden 2005 er Helle Thorning-Schmidt ofte blevet holdt oppe af sine 
støtter eller overstrålet af først Villy Søvndal og siden Margrethe 
Vestager. Nu står hun stort set alene tilbage. Stik imod forudsigelserne for 
bare et år siden er det ikke længere utænkeligt, at hun kan levere et 
comeback af bogstavelig talt historiske dimensioner og overvinde de lammende 
løftebrud og den enorme skuffelse hos mange vælgere, som fulgte efter mødet 
i tårnet. 
</p><p>
Helle Thorning-Schmidt står foran et folketingsvalg, der afgør, om hun skriver 
sig ind i den socialdemokratiske partihistorie som én af de store, eller hun 
ender som kvinden, der nok ville magten mere end de andre, men ikke kunne 
holde fast i den. 
</p><p class=" bl-elem"><i class=" bl-elem">Publiceret 12. april 2015</i></p>	
</div>
</div></body></html>
