---
layout:     post
title: 	    "Riis' millionærstjerne falder sammen med et brag i særpræget løb"
post_author:	    
post_date:	    Sat, 07 Mar 2015 19:17:00 +0100
post_site:	    politiken.dk 
post_link:	    http://politiken.dk/sport/cykling/ECE2577934/riis-millionaerstjerne-falder-sammen-med-et-brag-i-saerpraeget-loeb/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Fra lige indtil 22 km fra mål i allerhøjeste grad at have lignet en mulig 
vinder efter andenpladser to år i træk faldt Tinkoff-Saxos dyrt erhvervede 
millionærstjerne Peter Sagan fuldstændig sammen med et brag – og således 
også det Bjarne Riis-styrede russiske mandskabs forhåbninger om en 
topplacering i den niende udgave af det 200 km lange italienske storløb 
Strade Bianche. 
</p><p>
I stedet scorede sæsonens suverænt mest vindende kollektiv, det belgiske 
Etixx-Quick Step, endnu en gevinst, da den tjekkiske, tidligere tredobbelte 
cykelcrossverdensmester Zdenek Stybar efter en fantastisk medrivende 
forestilling i det idylliske Toscana jublende kunne køre over målstregen på 
Piazza del Campo i Siena som vinder. 
</p><h3>
Alt pegede frem mod succes 
</h3><p>
Alt pegede ellers i den afsluttende fase frem mod en topplacering til den 
25-årige Sagan, som den russiske rigmand Oleg Tinkov op til denne sæson 
engagerede til en årsgage på anslået omkring 30 mio. kr. 
</p><p>
Slovakken sørgede efter stærkt forarbejde af holdkammeraterne for en markant 
udskilning på den syvende og længste – 11,1 km – af de i alt 10 
grusvejstrækninger, som skaber løbets særpræg. 
</p><p>
I første omgang etableredes en frontgruppe på ni mand, hvor den danske 
debutant Magnus Cort (Orica-GreenEdge) fornemt kæmpede sig med, men Cort 
måtte efter nogle km slippe, da der blev forceret. 
</p><h3>
Sagan med i lovende fremstød 
</h3><p>
Sagan holdt sig helt fremme sammen med Stybar, den tidligere dobbelte vinder 
af Strade Bianche, schweizeren Fabian Cancellara (Trek), belgierne Sep 
Vanmarcke (Lotto-Jumbo) og Greg Van Avermaet (BMC), sidstnævntes italienske 
holdkammerat Daniel Oss, spanieren Alejandro Valverde (Movistar), 
italieneren Diego Rosa (Astana) og amerikaneren Nathan Haas 
(Cannondale-Garmin). 
</p><p>
Et temposkift fra Sagans side formåede kun Stybar og Valverde umiddelbart at 
svare igen på, og på et tidspunkt så det faktisk ud til, at denne trio 
skulle lægge rivalerne afgørende bag sig. 
</p><p>
De nåede imidlertid op igen, Oss forsøgte sig alene, men blev hentet af 
Vanmarcke, og da der med lidt over 22 km tilbage flere gange blev rykket, 
sakkede Sagan højst uventet agterud på en af de små stigninger. Han var lige 
ved at få tilslutning igen, men måtte så endegyldigt give sig og havde 
dermed udspillet sin rolle. 
</p><h3>
Trio bragte sig afgørende i front 
</h3><p>
I stedet distancerede Valverde, Van Avermaet og Stybar de øvrige, selv om 
Vanmarcke stred ihærdigt for at nå op igen på den sidste, stejle km op 
gennem Siena smalle gader. 
</p><p>
Her satte Van Avermaet en solooffensiv ind, Valverde sled sig op til ham med 
Stybar på hjul, men da denne angreb kontra knækkede spanieren. Også Van 
Avermaet måtte overgive sig og Stybar kunne nå at nyde den fornemme triumf 
på det solbeskinnede torv i fulde drag, inden belgieren passerede målstregen 
to sekunder efter ham. 
</p><p>
Top-10 i Strade Bianche så i øvrigt således ud: 3. Valverde 18 sekunder, 4. 
Vanmarcke 46, 5. Rosa 56, 6. Oscar Gatto (Androni-Giocattoli) 59, 7. 
Rigoberto Uran (Etixx-Quick Step) samme tid, 8. Fabio Felline (Trek) 1.01 
minut, 9. Przemyslaw Niemiec (Lampre-Merida) 1.03, 10. Damiano Caruso (BMC) 
samme tid. 
</p><h3>
Sagan i mål med minus på 5.13 minutter 
</h3><p>
Umiddelbart efter som nr. 11 ligeledes med et minus på 1.03 minut fulgte 
tjekken Roman Kreuziger som Tunkoiff-Saxos bedste, mens Fabian Cancellara på 
19.-pladsen satte 1.26 minutter til. 
</p><p>
Peter Sagan fightede sig til vejs ende og krydsede stregen som nr. 31 i 
selskab med sin polske holdkammerat Maciej Bodnar 5.13 minutter efter sin 
tidligere følgesvend Zdenek Stybar. 
</p><p>
De øvrige Tinkoff-Saxo-rytteres placeringer blandt de 85 fuldførende 
deltagere: 28. Christopher Juul-Jensen 4.30 minutter, 38. Manuele Boaro 7.35 
– han kom i mål sammen med landsmanden og Tour de France-kongen Vincenzo 
Nibali (Astana), der blev nr. 40 – 61. Daniele Benatti 19.20. Matteo Tosatto 
udgik. 
</p><h3>
Opmuntrende indsats af dansk debutant 
</h3><p>
For Magnu Cort bød Strade Bianchi på en fin indsats efter sidste weekends knap 
så opmuntrende debut på de franske landeveje, hvor han udgik af både Classic 
Sud-Ardèche og La Drôme Classic. 
</p><p>
Den 22-årige dansker kæmpede sig alene i mål som nr. 34 med et minus på 6.13 
minutter efter at have slidt ihærdigt for at bringe sit australske mandskab 
ind i kampen om de attraktive placeringer. 
</p><h3>
Vinderen er helt på toppen efter voldsomt styrt sidste år 
</h3><p>
For den 29-årige Zdenek Stybar var dagens fornemme opvisning en bekræftelse på 
de lovende takter, han har vist lige siden sæsonstarten, og som har 
dokumenteret, at han er kommet sig fuldstændig efter det voldsomme styrt, 
han udsattes for under sidste års Eneco Tour. 
</p><p>
Stybar, der havde vundet 2. etape i det hollandske arrangement, blev i finalen 
på 4. sendt ud på en så barsk lufttur, at det en overgang frygtedes, at han 
havde fået livstruende kvæstelser. 
</p><p>
Han kom sig forbløffende hurtigt og nåede at gøre comeback, inden sæsonen var 
omme uden dog at opnå bemærkesesværdige resultater. 
</p><h3>
Sprang VM i hjemlandet over 
</h3><p>
I samråd med Etixx-Quick Steps ledelse besluttede han at holde pause hele 
vinteren, selv om verdensmesterskaberne i hans oprindelig favoritdisciplin 
cykelcross afvikledes i hjemlandet, og det tyder på at have været en klog 
disposition. 
</p><p>
I 2005 og 2006 blev tjekken U23-verdensmester i den terrængående udfordring, 
han fulgte op med tilsvarende bedrifter hos eliten i 2010 og 2011, men i 
2012 valgte han at satse maksimalt på landevejen. 
</p><p>
Han viste sig hurtigt at besidde exceptionelle evner også på dette felt. I 
2012 vandt han således både en etape i Quatre Jours de Dunkerque og i Polen 
Rundt, mens han året efter sejrede sammenlagt i Eneco Tour efter to 
etapegevinster undervejs, ligesom han slog til på en etape i Vuelta a 
España. 
</p><p class=" bl-elem">
Sidste år var det inden den dramatiske medvirken i Eneco Tour også blevet til 
et nationalt mesterskab på landevejen – og så havde han umiddelbart op til 
sæsonen erobret sin tredje VM-guldmedalje i cross. 
</p>	
</div>
</div></body></html>
