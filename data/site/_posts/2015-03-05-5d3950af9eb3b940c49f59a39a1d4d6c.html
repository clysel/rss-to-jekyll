---
layout:     post
title: 	    "De er vores øjne i IS' lukkede verden"
post_author:	    
post_date:	    Thu, 05 Mar 2015 15:17:27 +0100
post_site:	    politiken.dk 
post_link:	    http://politiken.dk/magasinet/interview/ECE2571218/de-er-vores-oejne-i-is-lukkede-verden/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Af sikkerhedshensyn kan Abu Ward al-Raqqawi ikke røbe, hvor hændelsen præcis 
fandt sted. Men i en butik i den syriske storby Raqqa, højborgen i 
terrorbevægelsen Islamisk Stats selverklærede kalifat, trådte en lille 
gruppe IS-krigere 8. januar ind i lokalet og begyndte sekunder senere at 
tale lavmælt, men begejstret om, at de havde brændt en jordansk pilot. I 
levende live. 
</p><p>
»Vi har brændt ham, vi har brændt ham, vi har brændt ham i dag«, sagde den ene 
angiveligt, og sidemanden troede først, at der var tale om en vittighed. 
</p><p>
På det tidspunkt kendte kun en sluttet kreds i toppen af Islamisk Stat til den 
makabre henrettelse af piloten, der juleaftensdag styrtede ned med sit fly 
under et bombetogt og blev taget til fange af terrorbevægelsen. Pilotens 
eventuelle løsladelse skulle i den følgende måned komme til at udgøre 
omdrejningspunktet i hemmelige forhandlinger mellem Jordan, USA og Islamisk 
Stat. 
</p><p>
Men samtalen i butikken blev opfanget af en anden kunde. Ikke en hvilken som 
helst kunde, men en af de 12 anonyme aktivister, der ligesom Abu Ward er en 
del af dokumentationsgruppen Raqqa is Being Slaughtered Silently (Raqqa 
bliver slagtet i stilhed) eller bare RISS. Gruppen forsøger med livet som 
indsats at bekæmpe Islamisk Stat indefra med simple og let tilgængelige 
våben: smartphones. 
</p><p>
»Min ven, der var i butikken, gik direkte hjem og lagde informationen op på 
vores lukkede Facebook-gruppe. Han skrev, hvad han havde hørt, og vi troede, 
det var løgn«, fortæller Abu Ward over Skype fra Syrien. 
</p><p>
»Muligvis havde de henrettet piloten, muligvis var han blevet halshugget. Men 
brændt? I islam er det jo forbudt at brænde et andet menneske. Men min ven 
sagde, at han var sikker på, hvad han havde hørt. Og vi aftalte, at vi kunne 
skrive om det på vores Twitter-profiler«. 
</p><p>
Senere på eftermiddagen 8. januar tweetede Abu Ward derfor følgende: 
</p><p>
»Nyheder fra en leder af Islamisk Stat siger, at de har dræbt den jordanske 
pilot ved afbrænding«, skrev han og tilføjede, at oplysningerne endnu ikke 
var bekræftede. 
</p><p>
»Selv efter jeg skrev mit tweet, var mange i tvivl. ISIS- tilhængerne grinte 
ad det, ingen troede på det«, fortæller den 24-årige aktivist. I den 
følgende måneds tid blev der i – og langt under – de diplomatiske luftlag 
forhandlet intenst om pilotens løsladelse. En fangeudveksling med en 
mislykket selvmordsbomber i et jordansk fængsel kom sågar på tale. 
</p><p>
Men forhandlingerne hvilede på en løgn: 
</p><p>
Piloten havde ikke været i live under forhandlingerne. Han blev brændt levende 
8. januar, og Abu Ward al-Raqqawi blev ikke bare den første person, der 
rapporterede nyheden til omverdenen. Han rapporterede også en nyhed, der for 
de gængse nyhedsbureauer er umulig at komme i nærheden af, fordi kalifatet 
er for farligt for journalister at bevæge sig ind i. 
</p><p>
Det gør grupper som RISS til en vigtig stemme vigtige i propagandakrigen, 
mener professor ved Københavns Universitet Jakob Skovgaard-Petersen, som har 
fulgt krigen i Syrien og Irak tæt og tidligere har beskæftiget sig med 
spredning af information i den arabiske verden: 
</p><p>
»Vi er naturligvis stærkt afhængige af rapporter fra Islamisk Stats område. 
Eftersom internationale medier ikke kan sende folk ind, må det blive 
rapporter fra undergrundsgrupper som RISS, vi må sætte vores lid til«. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00917/addition-mideast-sy_917732" data-id="917732" data-imgtype="jpg"/><p/><hr class="img-placeholder" data-classname="inline-img" data-src="http://multimedia.pol.dk/archive/00917/_____Intet_navn_____917696" data-id="917696" data-imgtype="jpg" data-caption="24. december sidste år blev den jordanske pilot Mu’ath Safi Yousef al-Kaseasbehs fly skudt ned af IS. Piloten blev taget til fange og senere henrettet ved afbrænding. Foto: AP Photo/Raqqa Media Center"/><p>
Den førende canadiske terrorforsker, professor Bill Durodié fra University of 
Bath, er enig. Han står bag flere studier af kontraterrorisme til 
efterretningstjenester, og i hans øjne er RISS særligt vigtige, fordi 
medlemmerne netop er syriske muslimer, der modarbejder Islamisk Stat indefra 
– i modsætning til vestlige politikere, der ofte turnerer med en kritik af 
militant islamisme, som ifølge Durodié ikke har stor legitimitet i lande som 
Irak og Syrien. 
</p><p>
»Når vi i Vesten præsenterer et modnarrativ til Islamisk Stat, kommer vi ikke 
langt. Det er lidt, som når vestlige ledere siger, at al-Qaeda da ikke 
repræsenterer den rigtige fortolkning af Koranen. Hvem er vi til at sige 
det?«, siger Bill Durodié. 
</p><h3>
Terrorens mediemonopol er brudt 
</h3><p>
Islamisk Stat har altså – gennem velproducerede propagandavideoer, ofte udført 
af Islamisk Stats mediebureau al-Hayat eller dets underselskaber – nærmest 
opnået monopol på den information, der udgår fra kalifatet. Og i dette 
sammensurium af jihad-pr og svært validerbare oplysninger udgør Abu Ward og 
hans dokumentationsgruppe i øjeblikket den mest troværdige – om end også en 
farvet – modpol. En modpol, som i dag følges nøje af førende medier, 
mellemøsteksperter og toppolitikere, der alle ved, at kalifatet 
informationsmæssigt er ét stort, sort hul – og at RISS er noget nær de 
eneste øjne i mørket. 
</p><p>
Med telefoner som eneste værktøj uploader RISS hver dag en række billeder og 
videoer, der er optaget hemmeligt. Sommetider er det små 
hverdagsfortællinger fra livet på gader og stræder i de områder, Islamisk 
Stat kontrollerer. børn, der spiser is, biler, der er havnet i trafikprop på 
handelsgaden i Raqqa, burkaklædte kvinder med klapvogne. Andre gange er det 
brutale henrettelser, massegrave eller vold mod civile begået af 
IS-soldater, som Abu Ward og de øvrige aktivister deler på platforme som 
Twitter, YouTube, Facebook og JustPasteIt. Og særligt det sidste – at vise 
forbrydelserne – er måske RISS’ virkelige eksistensberettigelse, mener Abu 
Ward: 
</p><p>
»Nogen er nødt til at vise de forbrydelser, som Islamisk Stat begår. Hvis vi 
ikke gør det, er der ingen, der gør det«. 
</p><h3>
I sikkerhed for hackere 
</h3><p>
Det har taget tid at komme i kontakt med Abu Ward al-Raqqawi. I virkeligheden 
er Abu Ward al-Raqqawi hans virtuelle pseudonym, og bag det gemmer der sig 
en – synes han selv – ganske almindelig syrisk sunnimuslim, der arbejder som 
lærer i biologi på en skole i Islamisk Stats kalifat, men som er indædt 
modstander af terrorbevægelsens udlægning af islam. 
</p><p>
Abu Ward er nødt til at tage sine forholdsregler. Da vi taler sammen, kan han 
derfor kun sige, at han befinder sig et sted mellem Raqqa og grænsen til 
Tyrkiet. 
</p><h3 class="tvheader">Syriske aktivister bekæmper Islamisk Stat indefra</h3>
<div class="tvplayer">
<p class="tvplayer-container" data-tvarticle-id="2567305">
</p>
<p class="art-imgdesc clip-source">
Kilde: politiken.tv / Journalist: Jakob Sheikh, klip: Mikkel Stoumann Fosgrau
</p>
</div><p>
Tidligere stillede RISS sig beredvilligt til rådighed for interesserede uden 
for kalifatet, men de seneste måneder har Islamisk Stat iværksat en 
decideret klapjagt på de 12 informationsaktivister. Ifølge gruppen har 
magthaverne i Raqqa uddelt løbesedler, der lover dusør til dem, der kan lede 
Islamisk Stat frem til de »hjerteløse frafaldne« i RISS. </p><p>
»Tidligere var vi flere i gruppen«, fortæller Abu Ward, der selv var med til 
at stifte RISS i april sidste år. 
</p><p>
Islamisk Stats jagt har allerede fået flere af gruppens medlemmer til at 
flygte til Tyrkiet. Én aktivist nåede imidlertid ikke at flygte i tide. 
Moutaz Billah blev opdaget. Og dræbt. 
</p><p>
For Abu Ward var drabet på hans kollega et tydeligt signal om, at et farligt 
arbejde nu er blevet endnu farligere, og RISS er derfor mere varsom med 
kontakten til omverdenen end tidligere. 
</p><p>
»Islamisk Stat har mange hackere, der gerne vil kortlægge vores <i>whereabouts</i>«, 
siger Abu Ward. 
</p><p>
Af samme årsag benytter dokumentationsgruppen altid en såkaldt VPN-klient, når 
de uploader materiale på internettet. Aktivisterne kan blive opdaget, hvis 
de står i felten og sender noget direkte fra deres mobiltelefoner, men 
VPN-klienten – der kan beskrives som en slags tunnel hen til en ekstern 
server – gør det muligt for RISS-aktivisterne at sløre deres færden. </p><p>
»Ud over at bruge VPN sletter vi også alt materiale fra vores telefoner, så 
snart vi har uploadet det. Vores venner i Tyrkiet hjælper også med noget af 
det«, fortæller Abu Ward. 
</p><p>
Alligevel kan det at tage billeder og optage video med sin smartphone vække 
mistanke fra myndighederne, siger han. Før materiale indsamles og 
distribueres ud til gruppens godt 20.000 følgere på Twitter og mere end 
35.000 følgere på Facebook, foretager RISS derfor en grundig rekognoscering. 
</p><p>
»Når vi optager video eller tager billeder, tager to-tre af os ud og tjekker, 
om der er sikkert, eller om der er checkpoints eller nogen, som foretager 
kontrol. Så melder vi tilbage, om der er sikkert, og om vi kan dokumentere 
uden at blive opdaget«, siger Abu Ward. 
</p><p>
»Vi prøver at undgå, at nogen lægger mærke til os. Vi ved godt, at vores 
arbejde er farligt. Vi ved, at hvis vi bliver taget, bliver vi henrettet. 
Det var jo det, der skete med Moutaz«. 
</p><h3>
Droner og henrettelser 
</h3><p>
Ser man nærmere på Abu Wards Twitterstrøm, forhindrer de mange 
sikkerhedsforanstaltninger ikke den 24-årige syrer i at opdatere dagligt om 
livet i kalifatet set gennem hans øjne. Og ofte rummer hans opdateringer så 
interessante nyheder, at mange andre Twitter-brugere vælger at 
viderekolportere dem i deres egen strøm – et såkaldt retweet. 
</p><p>
19. februar oploadede Abu Ward fire billeder af et nyt hold børnesoldater, som 
netop var blevet udklækket fra en af Islamisk Stats træningslejre. 16 
retweetede hans opdatering. 
</p><p>
12. februar oploadede han et billede af kondensstriberne fra et fly oppe i 
skyerne over Raqqa og skrev: »Koalitionsflyene laver akrobatiske bevægelser 
på Raqqas himmel, og Islamisk Stat forsøger at skyde dem ned«. 31 retweets. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00917/_____Intet_navn_____917697" data-id="917697" data-imgtype="jpg" data-caption="Kondensstriber fra koalitionens fly over Raqqa. Foto: Abu Ward"/><p>
9. februar: En opdatering flankeret af fire billeder af et interimistisk 
udendørs-skrivebord med et skærebræt og en mand fastspændt med håndjern. 
»Aleppo. Islamisk Stat huggede hånden af en mand, fordi han er en tyv. 
Nytteløst«. 12 retweets. 
</p><p>
Hvert retweet bliver set af flere tusinde Twitter-brugere, og det er blandt 
forklaringerne på den gennemslagskraft, Abu Ward pludselig har fået. 
</p><p>
Selv forklarer han, at fremgangsmåden er simpel. Abu Ward skriver, 
fotograferer og filmer, hvad han ser: »Nogle gange skriver jeg om, at der 
flyver droner oppe på himlen. En dag er der måske to-tre henrettelser, andre 
dage sker der ikke så meget«. 
</p><p>
Abu Ward er så godt informeret, at han før de fleste andre ved, når en ny 
gidselvideo fra Islamisk Stat er på vej til at blive offentliggjort. 
</p><p>
Han ved også ofte, hvor og hvornår henrettelser vil blive udført, og i hvilke 
områder Islamisk Stat planlægger at sætte militært ind. Den slags viden 
forudsætter en særlig evne til at opbygge tillid til Islamisk Stats skjulte 
modstandere i kalifatet, som med deres vidneberetninger er med til at stykke 
billedet af Islamisk Stats forbrydelser sammen. Men det kræver også mod og 
diplomatisk elegance at kunne omgås Islamisk Stats soldater i dagligdagen 
uden at afsløre, at man i virkeligheden er stikker. 
</p><p>
»Når vi ser Islamisk Stat i for eksempel Raqqa, hilser vi pænt og siger »salam 
alaykum« og »hvordan går det, sheikh?«. Man prøver at gøre alt så normalt 
som muligt og ikke gøre noget forkert – ligesom alle andre folk«, siger Abu 
Ward. 
</p><h3>
Bliver og kæmper videre 
</h3><p>
En del af informationskrigen går for RISS ud på at udfordre det billede, som 
Islamisk Stat på sociale medier er lykkedes med at tegne af sig selv som en 
moderne, puritansk bevægelse, der både har omtegnet landkortet – Islamisk 
Stat har opløst landegrænsen mellem Syrien og Irak, som var en del af den 
såkaldte Sykes-Picot-aftale indgået mellem Storbritannien, Frankrig og 
Rusland i 1916 – og skabt en art velfærdsstat, hvor nye tilflyttere kan leve 
i tryghed med deres familier og nyde godt af gratis sundhedsvæsen, frie 
skoler og sociale ydelser til økonomisk trængte. 
</p><p>
Islamisk Stats veldrevne propagandamaskine har fået den britiske sociolog 
Frank Furedi til at bruge udtrykket ’jihad cool’ som forklaring på sympatien 
for Islamisk Stat i visse yderligtgående miljøer i Vesten. Mange af de 
virkemidler, Islamisk Stat anvender i sine velproducerede videodokumentarer, 
er hentet i den vestlige popkultur. Afbrændingen af piloten er eksempelvis 
lige så dramaturgisk vellykket, som den er modbydelig. 
</p><p>
Ifølge Jakob Skovgaard-Petersen er Islamisk Stat bevidst om den strategi: 
</p><p>
»Deres materiale udsendes på en række forskellige sprog og er rettet til 
forskellige publikum; fra trusler til jordanske piloter til lokkende 
rekrutteringsvideoer om kammeratskabet i ’Caliphornia’. RISS er ikke 
upartiske, men det er, hvad vi har. Nu hvor de kan berette om henrettelser 
af desertører, prisstigninger og mangel på nye rekrutter, er de jo også et 
våben, idet de tager glansen af Islamisk Stats propaganda«, siger han og 
tilføjer, at information rent faktisk kan være et afgørende redskab i krig: 
</p><p>
»Krigen foregår naturligvis først og fremmest med våben. Men vi så jo, at det 
faktisk var Islamisk Stats egen video af en henrettelse af en amerikaner, 
James Foley, i august sidste år, der endelig fik presset USA til at 
involvere sig. Information om de faktiske vilkår i Islamisk Stats område – 
og om Islamisk Stats nederlag – vil være afgørende for at mindske 
organisationens evne til at tiltrække økonomisk støtte og nye frivillige«. 
</p><p>
Lige præsis derfor er Abu Ward og hans dokumentationsgruppe så vigtig, mener 
terrorforskeren Bll Durodié. Skal kritikken af Islamisk Stat have validitet, 
skal den ikke komme fra USA eller Vesten, men inde fra kalifatet selv: 
</p><p>
»Selv hvis kvalificerede muslimske lærde fra Vesten – hvad end det så betyder 
– begynder at debattere de finere nuancer af religionen eller kalifatet, har 
det ikke samme validitet. De misser pointen: Det handler ikke om, hvad man 
siger, men om ,hvem der siger det«. 
</p><p>
Det er Abu Ward enig i. Han ønsker sig sit land tilbage, og han tvivler på, at 
USA, Danmark eller den samlede gruppe af lande, der deltager i koalitionen, 
kan give ham det. 
</p><p>
For hvis Islamisk Stat fra den ene dag til den anden bombes ud af de områder, 
bevægelsen kontrollerer, frygter han, at præsident Bashar al-Assads 
hærstyrker sætter sig på magten i Raqqa i stedet. 
</p><p>
»Vi er også rasende på Assad. Han har slået endnu flere ihjel end Islamisk 
Stat. De er begge to lort. Forbrydere«, siger Abu Ward. 
</p><p>
Han ved godt, at han endnu er ung og har livet foran sig. Men han er fast 
besluttet på at blive og kæmpe videre. 
</p><p><i class=" bl-elem">Er du ikke bange?</i></p><p>
»Nej, jeg er ikke bange«. 
</p><p><i class=" bl-elem">Men du og dine nærmeste kan komme til skade. Tænker du ikke over, hvor 
farligt det, du gør, er?</i></p><p>
Der bliver stille et par sekunder på Skype-forbindelsen til Syrien. Abu Ward 
tøver. Så siger han: 
</p><p>
»Selvfølgelig leger vi med døden. Bliver vi opdaget, bliver vi henrettet. Så 
selvfølgelig tænker jeg over det. Men min kammerats død skal ikke være 
forgæves«. 
</p><p class=" bl-elem"><i class=" bl-elem">Publiceret 5. marts 2015</i></p>	
</div>
</div></body></html>
