---
layout:     post
title: 	    "Metrochef: »Jeg har arbejdet i langt mere komplicerede lande«"
post_author:	    
post_date:	    Wed, 15 Apr 2015 22:46:10 +0200
post_site:	    politiken.dk 
post_link:	    http://politiken.dk/oekonomi/virksomheder/ECE2629121/metrochef-jeg-har-arbejdet-i-langt-mere-komplicerede-lande/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Valerio Violo er en glad mand. 
</p><p>
I dag nåede en af Selis metroboremaskiner ikke blot rekordlange 22 meter 
gennem Københavns undergrund på vej mod Vesterbro. 
</p><p>
Som den eneste af en stribe undersøgte underentreprenører på metrobyggeriet 
slap firmaet med de italienske rødder igennem en ny undersøgelse af løn- og 
arbejdsforholdene uden anmærkninger. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/oekonomi/virksomheder/ECE2629120/metrofirmaer-begaar-fejl-paa-samlebaand/">Metrofirmaer begår fejl på 
samlebånd</a></p><p>
»Det glæder mig naturligvis usigeligt, for vi har arbejdet hårdt på at bygge 
vores systemer som et hold. Jeg går meget op i, at vi er et dansk firma, 
selv om vores knowhow er international. Vi fungerer i det danske system med 
danske lønvilkår, og derfor har vi også nogen, der kender lønsystemerne, 
myndighederne og skattesystemet«, siger Selis projektchef. 
</p><h3>
Udenlandske ansatte hentes i lufthavnen
</h3><p>
Mens andre selskaber i længere tid har modtaget kaskader af offentlig kritik 
for alt fra decideret lønfusk til mangelfuld administration, har Seli ifølge 
Valerio Violo udviklet en række systemer. De får eksempelvis papirarbejdet 
på plads, når udenlandske ansatte kommer til landet. 
</p><p>
»Så snart vi er blevet enige om lønnen, sørger vi for, at alle dokumenter er 
udfyldt og klar, så vi kan hente vedkommende i lufthavnen og straks tage hen 
til myndighederne og registrere ham i cpr-registret. Bagefter tager vi ham 
med i banken, så han får en dansk konto. På den måde kan han på tredjedagen 
stå registreret hos Skat og være klar til at arbejde. Vi har kun to 
kontoransatte til 300 folk i tunnelen, så det kræver ikke en stor 
organisation, men et godt system«, siger han. 
</p><p>
Netop registreringerne hos myndighederne har været et problem for andre 
underentreprenører. Politiken har tidligere beskrevet, hvordan ansatte hos 
underentreprenøren Cipa arbejdede i Danmark i op til seks måneder uden 
skatteregistrering. Problemer går ud over de ansattes arbejdsglæde, lyder 
det: 
</p><p>
»Tunnelboremaskinen er en kompleks maskine, og hvis folk har problemer med 
lønudbetalingerne eller deres status, begynder de at tænke på alt muligt 
andet end deres arbejde, og det ville true hele mekanismen. Så fra 
begyndelsen har vi også opfordret vores ansatte til at søge hjælp fra en 
fagforening«. 
</p><h3>
Ikke pletfri
</h3><p>
Fri for kritik har Seli dog ikke været i hele selskabets tid på metroen. En 
række brud på arbejdsmiljøloven er tidligere endt i bøder, som da to ansatte 
fra et vikarbureau blev forbrændt i en ulykke med brandfarlig acetone. Det 
kostede Seli 40.000 kroner i bøde, og acetone blev efterfølgende bandlyst 
som rensemiddel i borefirmaet. 
</p><p>
Også i administrationen er der blevet trådt skævt. 
</p><p>
»I begyndelsen begik vi nogle fejl, som vi med hjælp fra Dansk Byggeri fik 
løst«, siger projektchefen. 
</p><p>
Han mener ikke, at byggeriets brancheforening kan klandres, hvis 
virksomhederne på metroen, som Deloitte-undersøgelsen fastslår, har for 
ringe viden om den danske model og reglerne på arbejdsmarkedet. 
</p><p>
»Nogle gange har de måske lidt travlt på kontoret, og så må man insistere og 
sende en ekstra mail. Men rådgivningen er til at få, hvis man beder om den«, 
siger han. 
</p><h3>
Uenighed om mængden af bureaukrati
</h3><p>
Hos ICDS, som den nye undersøgelse konkluderer har begået »alvorlige« fejl, 
har man også søgt den nødvendige rådgivning, anfører direktør Tom McHugh. 
</p><p>
Firmaet meldte sig fra begyndelsen ind i Dansk Byggeri, men ifølge direktøren 
er man endt i en gråzone om fortolkningen af overenskomstbestemmelser, som 
Dansk Byggeri og fagforeningen BJMF ikke er helt enige om. 
</p><p>
»Det gør det selvfølgelig noget sværere som udenlandsk selskab at leve op til 
den danske models regler«, siger han og angiver, at ICDS i perioder har 
ventet længe på at få ansatte registreret med cpr-nummer på grund af 
formalia. 
</p><p>
Procedurerne i Holland er mere simple, mener Tom McHugh: 
</p><p>
»Alt i alt er det en større administrativ byrde at arbejde i Danmark end under 
andre sammenlignelige systemer, men vi accepterer situationen og er 
indstillet på at overholde reglerne«. 
</p><p>
Valerio Violo deler ikke billedet af Danmark som særlig bureaukratisk: 
</p><p class=" bl-elem">
»Her bliver jeg nødt til at komme med en indvending. Jeg har arbejdet i langt 
mere komplicerede lande end Danmark, som en udlænding, der skal administrere 
et firma. Jeg oplever systemet som ganske effektivt, når man lærer det at 
kende«, siger Seli-chefen. 
</p>	
</div>

</div></body></html>
