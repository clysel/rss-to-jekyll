---
layout:     post
title: 	    "Ingeniører fik en uges ekstra barsel og sikrede reallønnen"
post_author:	    71978
post_date:	    Tue, 17 Feb 2015 13:16:00 +0000
post_site:	    karriere.jobfinder.dk 
post_link:	    http://karriere.jobfinder.dk/artikel/realloennen-er-sikret-ingenioerer-i-kommunerne-2772
---
<html><body><div><section class="body"><p>Det blev næsten en tro kopi af resultatet på det statslige område, da de kommunale arbejdsgivere i KL og de kommunalt ansatte akademikere nåede til en overenskomst her tirsdag morgen.</p>
			<p>Først og fremmest sikrer overenskomsten reallønnen, giver fædrene en uges ekstra barsel med løn, sætter fokus på de lokale lønforhandlinger og etablerer et rejsehold, der kan rykke ud lokalt, når det psykiske arbejdsmiljø halter.</p>
			<p><a href="http://www.jobfinder.dk/jobs/?utm_source=Karrieresite&amp;utm_medium=Link&amp;utm_campaign=Se%20nyeste%20job?utm_source=Karrieresite&amp;utm_medium=Link&amp;utm_campaign=Se+job">Er du gået i stå? Få gang i karrieren på Jobfinder.</a></p>
			<p>En stigning på 5,42 procent blev det til for IDA-medlemmerne i kommunerne. Stigningen bliver udmøntet over de kommende tre år - og med den nuværende inflation på -0,1 procent er reallønnen sikret. Til sammenligning sikrede de statsansatte ingeniører deres realløn med en stigning, der ligger et helt procentpoints lavere, nemlig på 4,4 procent.</p>
			<p>Thomas Damkjær Petersen, der er IDAs og Den danske Landinspektørforenings repræsentant i AC’s forhandlingsudvalg og formand for IDA Offentlig, er tilfreds med resultatet:</p>
			<p>»Vores topprioritet var en sikring af reallønnen ved OK15, og det har vi fået,« siger Thomas Damkjær Petersen.</p>
			<p>Lønstigningen fordeler sig med 4,81 procent over tre år, mens de 0,61 procent kommer fra den såkaldte reguleringsordning, som skal sikre, at lønudviklingen på det offentlige område følger det private. Hertil kommer en pensionsforbedring på 0,47 procent, som man dog kan vælge at få udbetalt som løn. Lønstigningen falder i seks puljer  – to om året frem til oktober 2017. Første rate er en stigning på 0,96 procent 1. april i år.</p>
			
			<p>Thomas Damkjær Petersen fremhæve også, at de kommunale arbejdsgivere i KL har accepteret IDAs andet hovedkrav om at styrke den lokale løndannelse, som ifølge en undersøgelse blandt foreningens tillidsrepræsentanter <a href="http://karriere.jobfinder.dk/artikel/tillidsfolk-lokale-loenforhandlinger-er-kuldsejlet-2616">nærmest er kuldsejlet</a>.</p>
			<p>»Vi har nu aftalt, at det er et fælles ansvar for os og KL at få sat skub i forhandlingerne i perioden,« siger han.</p>
			<p>Thomas Damkjær Petersen er også godt tilfreds med, at aftalen giver en uges ekstra barsel til mænd</p>
			<p>»Det er glædeligt, at aftalen indeholder en uges ekstra betalt barselsorlov til mænd. Vi er tilfredse med, at det kommunale område følger trop i forhold til den statslige aftale, så de offentlige arbejdspladser går hånd i hånd på denne vigtige ligestillingsdagsorden,« understreger han.</p>
			<p>Som nævnt rummer aftalen et øget fokus på forbedring af det psykiske arbejdsmiljø i form af et såkaldt rejsehold, der skal rykke ud til kommunale arbejdspladser med ondt i arbejdsmiljøet.</p>
			
			<p>Derimod lykkedes det ikke at få de kommunale arbejdsgivere med på et krav om forbedringer for de nyuddannede, blandt andet med ferie med løn fra starten af ansættelsen – en øvelse, som også måtte opgives i forhold til de statslige arbejdsgivere:</p>
			<p>»Desværre kunne vi hverken få KL eller finansministeren med på i denne omgang,« siger Thomas Damkjær Petersen.</p>
			<p>To ud af de tre offentlige overenskomstforhandlinger er nu overstået. Forhandlingerne på det regionale område er fortsat godt i gang og forventes afsluttet 23. februar.</p>
			<p>Læs aftaleteksten og følg forhandlingerne på IDAs <a href="http://ida.dk/ok15">OK15-side</a>.</p>
		</section></div></body></html>
