---
layout:     post
title: 	    "H&M vil have dine gamle sokker"
post_author:	    
post_date:	    Tue, 05 May 2015 17:53:13 +0200
post_site:	    politiken.dk 
post_link:	    http://politiken.dk/oekonomi/2050/groen_omstilling/ECE2656085/hm-vil-have-dine-gamle-sokker/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4 class="">
Rabat</h4>
<div class="fakta-body" data-buildingblock="embedded_factboxlink">
<p><b>Du kan </b>aflevere dit brugte tøj i alle Hennes &amp; Mauritz forretninger verden over. Det gør ikke noget, at det er hullet - bare det er rent. </p><p class=" bl-elem"><b>I Danmark </b>får du 15 procent rabat på én valgfri vare, når du har afleveret en pose med brugt tøj.</p>
</div>
</div><p>
Skjorte, skjorte, T-shirt, bluse, jeans, fløjlsbukser, T-shirt, T-shirt, 
skjorte, sokker, skjorte. 
</p><p>
Med lynets hast sorterer kvinderne på fabrikken de enorme bunker af brugt tøj, 
der leveres dagen igennem til de store sortérborde fra gule sække, som åbner 
sig fra oven. Hurtigt fyldes nye gule sække - nu med enten kun skjorter, kun 
T-shirts eller kun bukser i. 
</p><p>
Den første sæk, der er helt fuld, er den med jeans. Sækken lukker automatisk 
og bliver kørt videre i det loftsophængte kædetræk til et nyt sortérbord, 
hvor kvinderne kun sorterer bukser. 
</p><p>
Sækken tømmes ned midt på bordet og her bliver de enkelte par jeans vurderet: 
kan de bruges igen? hvis ja, er det så vintage, som kan sælges dyrt i de 
vesteuropæiske hovedstæder til et trendy ungt publikum, som gerne vil 
signalere chikt genbrug? eller er de så umoderne, at de skal sælges i 
Østeuropa? eller i Afrika, hvor efterspørgslen er stor uanset hvad moden 
dikterer? eller er de så slidte, at de skal hakkes i stykker og ende som 
støjisolering i en ny Audi? 
</p><p>
Beslutningen træffes på få sekunder - og buksernes skæbne er beseglet, når de 
kommer i en tredje gul sæk. For enten ender de i en stor komprimeret bylt, 
der skal sejles til Afrika eller køres til Polen - eller også ryger de over 
til den store hakker, der laver isoleringsmateriale til bildøre. 
</p><h3>
Kvinder bedst til tøjsortering 
</h3><p>
Vi er i Wolfen i det gamle DDR, nogle hundrede kilometer sydvest for Berlin. 
Her er markerne ligeså flade som på Lolland - og industrikvarteret kan ses 
på lang afstand. Bilerne udenfor fabrikken er små og gamle. Hvis man gerne 
vil beundre store Mercedeser og Audier skal man tage til det centrale Berlin 
eller Hamborg. Parkeringpladsen i Wolfen er mere et paradis for det segment, 
der er særlig interesseret i gamle, halvrustne Opel Kadetter. 
</p><p>
Fabrikken er egnens største arbejdsplads. Her arbejder 700 mennesker i tre 
holds skift med én eneste ting, nemlig at sortere brugt tøj indsamlet i hele 
Europa. 
</p><div class="art-quote article-box">
<p class="quote"/>
<blockquote>
<p class="quote-txt">
Bomuldsproduktion er stærkt belastende. Det lægger beslag på jord, det kræver 
meget gødning, og man bruger mange pesticider. Selv om man bruger økologisk 
bomuld, er der stadigvæk et stort ressourceforbrug
</p>
<p class="sender">
Henrik Lampa, H&amp;M?s bæredygtighedschef 
</p>
</blockquote>
</div><p/><p>
Hennes &amp; Mouritz er storleverandør til fabrikken, som drives af 
virksomheden Soex. Paul Doertenbach er H&amp;M Project Manager for 
I:Collect, der er det firma, som står for indsamlingen. Han viser rundt på 
fabrikken: 
</p><p>
»60 procent af tøjet bliver genbrugt i den forstand, at nogle andre mennesker 
kommer til at gå med det. Det er især Østeuropa og Afrika, vi eksporterer 
til. 40 procent af tøjet er så slidt, at det bliver til klude til industrien 
eller til isolationsmateriale. Gamle stofrester er suveræne til at dæmpe 
støj i biler«. 
</p><p>
Det er svært at lære at sortere: »Langt de fleste ansatte er kvinder. De er 
bedre end mændene til at sortere tøjet. Blandt andet har en langt bedre 
fornemmelse af, hvad der er smart genbrugstøj - og hvad der bare er gammelt 
og umoderne. Især udsortering af vintage tøj er en særlig disciplin. Kun 
ganske få af de ansatte betros den opgave«, siger Poul Doertenbach. 
</p><p>
Han forklarer, at tøjet sorteres op mod over 350 kriterier, og at alle ansatte 
får udleveret modeblade gratis for at holde sig opdateret om, hvad der er 
seneste skrig ude i de store byer langt fra Wolfen. 
</p><h3>
H&amp;M er storleverandør af brugt tøj 
</h3><p>
i:Collect samler tøj ind fra hele Europa. 15 procent af deres tøj kommer fra 
Hennes &amp; Mauritz, som dermed er den største enkeltbidragyder til 
virksomheden. 
</p><p>
Men hvorfor er H&amp;M gået ind i en aktivitet, der handler om at samle brugt 
tøj sammen, når de lever af at sælge nyt tøj? 
</p><p>
»Bomuldsproduktion er stærkt belastende. Det lægger beslag på jord, det kræver 
meget gødning, og man bruger mange pesticider. Selv om man bruger økologisk 
bomuld, er der stadigvæk et stort ressourceforbrug«, siger Henrik Lampa, H&amp;M’s 
bæredygtighedschef, som er fløjet ned fra Stockholm. 
</p><p>
»Vores langsigtede ambition er derfor at lave et lukket kredsløb for tøjfibre, 
hvor vi bruger fibre fra gammelt tøj til at lave nyt tøj. På den måde 
behøver mode ikke at være et miljøproblem«, siger han. 
</p><p>
Han påpeger, hvordan papirindustrien - der ligesom tøjindustrien er baseret på 
fibre - i dag har en genbrugsprocent på 70, mens der nærmest ikke eksisterer 
genbrug i tøjindustrien. H&amp;M har godt nok en mindre kollektion af 
produkter, der indeholder 20 procent genbrugsfibre - men udfordringen er, at 
der er en række tekniske vanskeligheder med genbrug. 
</p><p>
I dag er genbrug af fibrene rent mekanisk - det vil sige at man hakker det 
gamle tøj i stykker og så spinder man nyt garn ud af de fibre. Men det 
betyder, at fibrene bliver kortere og kortere, hver gang de genbruges, og 
derfor er der grænser for, hvor meget man kan genbruge. Samtidig er der krav 
til at eksempelvis jeans har stretch i sig, hvilket gør, at man sjældent kan 
nøjes med at bruge ren bomuld. 
</p><p>
»På lidt længere sigt er det kemisk og enzymatisk behandling af det brugte 
tøj, der skal sikre, at vi kan genvinde fibrene og bruge dem igen og igen. 
Når først det lykkes, vil det også være lige meget, at tøj i dag består af 
et mix af materialer«, siger Henrik Lampa. 
</p><p><i class=" bl-elem">Tror du virkelig på, at tøjbranchen kan blive miljømæssigt neutral? Når 
hele jeres forretningsmodel jo er at få folk til at købe nyt tøj hele tiden?</i></p><p>
»Pointen i den cirkulære økonomi er, at materialer recirkuleres i lukkede 
kredsløb. Hvis det kan lade sig gøre med kemisk og enzymatisk behandling - 
og med tilsætning af energi fra vedvarende kilder som for eksempel 
vindmøller - så er der principielt ikke noget i vejen med at skifte sit tøj 
ud rigtig tit. Tværtimod skaber det jobs til mange mennesker«, siger Henrik 
Lampa. 
</p><p>
Hennes &amp; Mauritz tjener ikke penge på at indsamle gammelt tøj. 
</p><p>
Og de har bestemt ingen intention om at konkurrere med hverken Røde Kors, 
Kirkens Korshær eller andre organisationer, som samler tøj ind til genbrug. 
</p><p>
»Vi vil bare gerne som et ansvarligt firma give vores kunder mulighed for at 
komme af med det brugte tøj på en måde, hvor det gør meget mere nytte end i 
et forbrændingsanlæg eller på en losseplads«, siger Henrik Lampa. 
</p><h3>
Tøjet skal være rent 
</h3><p>
Han understreger, at H&amp;M i modsætning til organisationerne også modtager 
tøj, der er slidt helt ned: »Du må rigtig gerne aflevere hullede sokker og 
gennemslidte bukser. Vi sørger for, at det bliver genbrugt som 
isoleringsmateriale«. 
</p><p>
H&amp;M’s eneste krav er, at tøjet er rent. 
</p><p>
På fabrikken i Wolfen forstår man godt, at det betyder rigtig meget, at tøjet 
er vasket, når man står og sorterer tusindvis af stykker tøj hver eneste 
arbejdsdag. 
</p><p>
Dagsvagten er ved at være slut. De godt 200 medarbejdere på denne vagt gør sig 
klar til holde fyraften efter 7½ times arbejde. Lønnen er ikke prangende. 
Men det er dog minimumslønnen aftalt med fagforeningen, der er gældende - og 
med de relativt lave huspriser i området, kan man godt leve af arbejdet. 
</p><p class=" bl-elem">
Og efterspørgslen efter genbrugstøj er så høj, at næste hold allerede står 
klar til at sortere videre. Cirkulær økonomi kører døgnet rundt i Wolfen. 
</p>	
</div>

</div></body></html>
