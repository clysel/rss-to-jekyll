---
layout:     post
title: 	    "Trods spektakulære flystyrt: Det har aldrig været sikrere at flyve"
post_author:	    Mathias Skov Johansen
post_date:	    Wed, 25 Mar 2015 14:24:00 +0000
post_site:	    ing.dk 
post_link:	    http://ing.dk/artikel/trods-spektakulaere-flystyrt-det-har-aldrig-vaeret-sikrere-flyve-175039
---
<html><body><div><section class="body"><p>3,3 milliarder mennesker slap sidste år levende fra at flyve, og dermed blev året 2014 det sikreste nogensinde for flytrafik målt på ulykker i forhold til antal afgange. Det fremgår af den internationale flyselskabsforening IATAs årlige sikkerhedsopgørelse.</p>
			<p>Ifølge <a href="http://www.iata.org/pressroom/pr/Pages/2015-03-09-01.aspx">opgørelsen</a>, der er baseret på tal fra omkring 250 flyselskaber, som står for 84 procent af verdens passagerflytransport, var der i 2014 en ulykke-rate på 0,23 ud af én million flyafgange. Til sammenligning var der ifølge opgørelsen en gennemsnitlig ulykkesrate på 0,58 per én million flyafgange i årene 2009-2013. Tallet fra 2014 er det laveste, der nogensinde er registreret.</p>
			
			<p>Antallet af fatale flystyrt var nede på 12 for passagerfly. Til sammenligning styrtede der gennemsnitligt 19 passagerfly ned hvert år mellem 2009 og 2013. Trods det lavere antal fatale ulykker i 2014, var tallet for omkomne passagerer dog højere end gennemsnittet for 2009 til 2013. I alt mistede 641 mennesker livet fordelt over de 12 flystyrt, mens der i perioden 2009-2013 gennemsnitligt døde 517 personer om året.</p>
			<p>Begivenheder som gårsdagens Airbus-passagerfly, der styrtede ned i de franske alper og dræbte 150 mennesker, er altså stadig - særligt i Europa - uhyre sjældne. Alligevel kan ulykken næsten ikke undgås at læses ind i sidste års række af meget usædvanlige flystyrt.</p>
			<h2>Usædvanlige styrt stod i kø</h2>
			<p>IATA slår da også fast, at 2014 bød på "ekstraordinære og tragiske begivenheder". I Ukraine blev et passagerfly fra Malaysian Airlines skudt ned på ruten mellem Amsterdam og Kuala Lumpur. MH-370 fra samme selskab forsvandt i indonesisk farvand kort efter at være lettet fra Kuala Lumpur, og kort før nytår styrtede yderligere et malaysisk passagerfly ned i samme område. I Mali betød dårlige vejrforhold at et algerisk passagerfly styrtede ned i Sahara-ørkenen og dræbte 116.</p>
			
			<p>Det er især de sidste tre begivenheder, der trak tallene for omkomne i 2014 op. Nedskydningen af MH17 over Ukraine er til gengæld ikke inkluderet i IATA’s rapport, da episoden ikke skyldtes flytekniske eller menneskelige fejl i kabinen. Her mistede 298 personer livet.</p>
			<p>»For rejsende er en flytragedie en flytragedie, uanset hvordan den klassificeres. I 2014 så vi en reduktion i antallet af alvorlige ulykker – og det ville stadig være tilfældet, hvis vi havde inkluderet MH17 i totallen. Det bedste vi kan gøre for dem, der mister livet i luftfarts-relaterede ulykker, er at fortsætte vores bestræbelser på at gøre flyvning endnu mere sikkert«, udtaler Tony Tyler, direktør for IATA.</p>
			
			<p>Trods sidste års usædvanlige ulykker og gårsdagens styrt i Alperne er der fortsat ikke noget, der tyder på, at flysikkerheden er blevet forringet. Året 2014 bød på 170 millioner flere billetsalg, og den globalt set hastigt øgede rejseaktivitet ses også som del af forklaringen på, at det samlede dødstal for 2014 endte med at blive højere end det foregående år.</p>
			<p>»Alle ulykker er én for meget og sikkerhed er altid luftfartsselskabers førsteprioritet. Mens flyvesikkerhed fyldte overskrifterne i 2014, viser dataene, at flyene fortsat forbedrer deres sikkerhed« siger Tony Tyler.</p>
			<p>Journalist og redaktør Thomas Djursing fra Ingeniøren gæstede i morges TV2 og fortalte om flysikkerhed og sidste års usædvanlige flystyrt. <a href="http://nyhederne.tv2.dk/udland/2015-03-25-den-seneste-raekke-flystyrt-er-usaedvanlige">Se interviewet her</a></p>
		</section></div></body></html>
