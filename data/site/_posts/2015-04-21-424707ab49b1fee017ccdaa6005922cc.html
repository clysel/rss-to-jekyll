---
layout:     post
title: 	    "Mohamed Morsi idømmes 20 års fængsel for at stå bag drab"
post_author:	    
post_date:	    Tue, 21 Apr 2015 12:40:44 +0200
post_site:	    politiken.dk 
post_link:	    http://politiken.dk/udland/ECE2636627/mohamed-morsi-idoemmes-20-aars-faengsel-for-at-staa-bag-drab/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
På direkte tv har en egyptisk domstol idømt landets tidligere præsident 
Mohamed Morsi 20 års fængsel. 
</p><p>
Den islamistiske ekspræsident fra Det Muslimske Broderskab er dømt for at 
tilskynde til vold og drab under sammenstød i 2012, hvor Morsi-støtter 
ryddede en lejr af demonstranter, der foran præsidentpaladset protesterede 
mod nye bestemmelser, der udvidede præsidentens magt. 
</p><p>
Domstolen frikendte til gengæld Morsi for drabsanklager, der kunne have 
medført dødsstraf. 
</p><p><b class="ext-link">OVERBLIK</b><a class="embeddedlink" href="http://politiken.dk/udland/faktaudland/ECE2122034/fakta-det-handler-retssagen-mod-morsi-om/">Det handler retssagen mod Morsi om</a></p><p>
Morsi blev valgt som præsident i juni 2012 og blev under jubelscener hyldet 
som Egyptens første folkevalgte præsident. Han blev afsat ved et militært 
kup i sommeren 2013. 
</p><p>
Efterfølgende blev Det Muslimske Broderskab forbudt i Egypten, hvor 
broderskabet bliver betragtet som en terrororganisation. 12 andre ledere fra 
den islamistiske bevægelse er også blevet idømt lange fængselsstrafe, og 
tidligere på måneden blev den forhenværende leder Mohamed Badie dømt til 
døden. 
</p><p>
Gennem de seneste måneder er flere hundrede af broderskabets tilhængere 
ligeledes blevet dømt til døden, og de mange retssager er blevet fordømt af 
menneskerettighedsorganisationer. I starten af marts gennemførte den 
nuværende præsident Abdel Fattah al-Sisi den første henrettelse af en 
tilhænger, der forinden var blevet dømt for drab begået under uroligheder i 
2013. 
</p><h3>
Opfordrer til demonstrationer 
</h3><p>
Det Muslimske Broderskab har været hurtigt ude med kritik af dommen mod 
Mohamed Morsi. 
</p><p>
»Hans retssag har været en parodi på retfærdighed, som er skrevet og 
instrueret af regeringen og på ingen måde er underbygget af fakta«, skriver 
Amr Darrag ifølge Reuters i en udtalelse. 
</p><p>
Darrag er tidligere minister under Morsi og en ledende figur i broderskabet, 
der også har opfordret til protestdemonstrationer i forbindelse med domme. 
Da Mohammed Morsi blev anholdt skete det også under voldsomme optøjer, 
ligesom demonstranter igen gik på gaden, da retssagen blev indledt i 
november 2013. 
</p><p><b class="ext-link">OPRØR</b><a class="embeddedlink" href="http://politiken.dk/udland/ECE2120526/foer-morsi-retssag-demonstranter-gaar-igen-paa-gaden-i-egypten/">Før Morsi-retssag: Demonstranter går 
igen på gaden i Egypten </a></p><p>
Selv har Morsi undervejs i retssagen også nægtet at anerkende domstolens 
gyldighed og har hævdet, at han fortsat er Egyptens præsident. 
</p><p class=" bl-elem">
Dagens dom kan appelleres, og ifølge Reuters er der allerede forlydender om, 
at det vil ske. 
</p>	
</div>

</div></body></html>
