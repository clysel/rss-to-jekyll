---
layout:     post
title: 	    "Perfekt kirkemusik formede sig som splittede, fremmedgjorte sansninger"
post_author:	    
post_date:	    Mon, 06 Apr 2015 16:11:40 +0200
post_site:	    politiken.dk 
post_link:	    http://politiken.dk/kultur/musik/koncertanmeldelser/ECE2617438/perfekt-kirkemusik-formede-sig-som-splittede-fremmedgjorte-sansninger/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Tomas Tranströmers verden åbner sig helt stille. Med en fod, der tankeløst 
sparker til en svamp, og tordenskyerne, der vokser i horisonten. Og 
konstateringen af, at bevidstheden om morgenen kan nå rundt om verden som en 
hånd om en solvarm sten. Efter ordenes sætninger nynner koret sagte på ’m’ 
som en eftertanke, og cellosolisten sætter sin udtryksfulde melodi til. Som 
kommentar. Vi er i gang, men vi står også helt stille i et enkelt sinds 
univers. 
</p><div class="art-fakta article-box">
<h4 class="">
Koncertanmeldelse</h4>
<h5>
Kirkemusik</h5>
<div class="fakta-body" data-buildingblock="embedded_factboxlink">
<div class="clearfix m-top5 m-bottom5">
<img class="pol-rating-img" src="http://politiken.dk/graphics/ratings/5_hjerter_red.png" alt="Politiken synes"/>
</div>
<p>
Toke Møldrup (cello) og Mogens Dahl Kammerkor. Christians Kirke. 
</p><p class=" bl-elem">
Torsdag. 
</p>
</div>
</div><p>
Tonerne er Sven-David Sandströms. Hans ’Nordisk messe’ til et udvalg af 
Tranströmers digte fra hele forfatterskabet blev sidste år uropført af 
Mogens Dahl og hans kammerkor på Bergen Festspillene, og onsdag og torsdag 
kom den til Lund og København. </p><p>
Med Tranströmers død i sidste uge – og med et tekstudvalg, der i usædvanlig 
høj grad kredsede om døden og skyggerne – kom Sandströms messe til at ligne 
et rekviem. En lavmælt dødsmesse med forfatteren selv som det nøgterne jeg, 
der i teksterne oplever døden i naturen. 
</p><h3>
Også var gud der 
</h3><p>
Der bliver ikke komponeret så mange messer nu om dage. Som en musikalsk form, 
der hører den katolske kirke til, har det aldrig været en nordisk 
musikgenre. Så meget desto mere er det imponerende, at Sandström har formået 
at få de fem katolske messeled – fem satser, der umærkeligt glider fra den 
ene til den anden over 80 minutter – til at give mening som ramme for 
Tranströmers digte. 
</p><div class="art-quote article-box">
<p class="quote"/>
<blockquote>
<p class="quote-txt">
Hos Sandström blev livet piblende og mangfoldigt i små rytmiske bidder, mens 
døden var tætflydende og uhåndgribelig som kviksølv
</p>
</blockquote>
</div><p>
Med Toke Møldrups cremede cellostemme som en slags ydre stemme til teksten 
skiftede billederne roligt fra barsk natur med ensomme træer og deres 
knoldede rødder i frosten til ensomheden i mørket i hotelværelset efter sex. 
Indrammet af systematiske, ekstremt dybe basstemmer. Mogens Dahl Kammerkor 
har virkelig fået det svære seksstemmige værk ind under huden. De sang det 
hele med præcision og nænsom tyngde, endda med overskud til at smile ad 
Sandströms overraskende tonemalerier. </p><p>
Hos Sandström blev livet piblende og mangfoldigt i små rytmiske bidder, mens 
døden var tætflydende og uhåndgribelig som kviksølv. Og så var gud der. I 
sprækker her og der som lys og håb. Alt minutiøst og roligt lagt an i 
ordenes rytme og sætningernes tempo. 
</p><p>
Da Sandström sidst fik et stort korværk førsteopført i Danmark for snart 10 år 
siden, gav det voldsomme dønninger. Han havde gjort det hele så smukt og 
rent som overhovedet muligt – men gav det nu mening at skildre lidelse i 
skønsang i moderne tid? 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/musik/koncertanmeldelser/ECE2598701/russisk-dirigent-tog-sig-af-kraevende-aften-i-operaen/">Russisk dirigent tog sig af 
krævende aften i Operaen</a></p><p>
Tanken meldte sig også kort under den nordiske messe. Fordi Tranströmers 
univers undervejs formede sig, eller måske netop ikke formede sig, som 
splittede, fremmedgjorte sansninger – og hvordan kunne det hænge sammen med 
en musik, der dyrkede det perfekte? 
</p><h3>
Ramme det uudgrundelige 
</h3><p>
For mig gav det mening hele vejen. Men her er vi nok nede og ramme noget så 
uudgrundeligt, at man hver især må diskutere sagen med sig selv. For mig 
virker 72-årige Sandström i dag som en udogmatisk komponist, der frit 
skifter ham og stilart, når teksten kræver det. Som ikke tænker i 
grænsesøgende kunstaktiviteter, men bruger sin store værktøjskasse til at 
finde musikken i teksten. 
</p><div class="art-fakta article-box">
<h4 class="">
Fakta</h4>
<h5>
Ny kirkemusik</h5>
<div class="fakta-body" data-buildingblock="embedded_factboxlink">
<p>
Sven-David Sandström er svensk musiklivs mest markante kirkekomponist. 
</p><p class=" bl-elem">
Siden hans ’High Mass’ fra 1993, der er modelleret over J.S. Bachs 
h-mol-messe, har han skrevet påskepassionen ’Ordet’ i 2004, ’Messias’ efter 
teksten i Händels oratorium, et juleoratorium i seks dele som Bachs, et 
rekviem og nu ’Nordisk mässa’. 
</p>
</div>
</div><p>
På den måde blev sammenhængen mellem ord og musik det vigtigste i messen. Når 
latteren i Gloriasatsen med en sjælden optimisme klukkede i koret i digtet 
’C-Dur’ og gennem klange så krydrede, at de kunne deles i kvarte toner, 
søgte efter den rene akkord. Eller da korsangen gik i stå og forvandlede sig 
til dunkende tale-sang, som et bankende hjerte i Agnus dei-satsen. </p><p class=" bl-elem">
Sandströms messe var rigtig kormusik. Skrevet så stemmerne klang deres bedste. 
Skærtorsdag hørte vi i stedet ordenes tempo, farve og tyngde. Hvis man selv 
vil opleve dem, har koret allerede nået at udgive messen på cd. 
</p>	
</div>

</div></body></html>
