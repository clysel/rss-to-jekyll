---
layout:     post
title: 	    "Stor database med danskeres dna på vej"
post_author:	    Adam Fribo
post_date:	    Fri, 27 Feb 2015 06:58:33 +0000
post_site:	    ing.dk 
post_link:	    http://ing.dk/artikel/stor-database-med-danskeres-dna-paa-vej-174429
---
<html><body><div><section class="body"><p>Regioner og universiteter arbejder på en ny database, som skal rumme den kortlagte arvemasse fra danskere, der er syge af blandt andet kræft og diabetes, skriver <a href="http://politiken.dk/viden/ECE2565745/dna-register-skal-kortlaegge-tusindvis-af-danskeres-styrker-og-svagheder/">Politiken</a>.</p>
			<p>Planen for projektet forventes at blive offentliggjort inden for et halvt år, og ifølge Karsten Kristiansen, der er professor ved Biologisk Institut på Københavns Universitet, er det sandsynligt, at databasen vil brede sig til at rumme genomer fra langt flere end blot alvorligt syge patienter.</p>
			<p>»På sigt kan man også forestille sig, at det tilsvarende tilbud om genomsekventering kan komme til at gælde for eksempelvis alle nyfødte, men hvor stor basen bliver, ved vi endnu ikke«, siger han til Politiken.</p>
			
			<p>Det er i de senere år blevet markant billigere at gennemføre genomsekventeringer, og formålet med den nye database er blandt andet at forsøge at finde mønstre i, hvilke typer medicin der virker bedst mod hvilken variant af en given sygdom. En praksis der på forskellig vis allerede bruges til behandling af både kræft og cystisk fibrose.</p>
			
			<p>En sådan database stiller i sagens natur enorme krav til sikkerhed.  Ifølge professor Finn Cilius fra Rigshospitalets afdeling for genomisk medicin, der har vurderet forudsætningerne for den nye database, er det vigtigt, at danskerne bevarer ejerskabet over deres genetik.</p>
			<p>»Intet er mere afgørende end patienternes selvbestemmelse. I virkeligheden bør genomdata altid forblive patienternes ejendom. Det er efter min vurdering også meget væsentligt, at dette projekt får en direkte tilknytning til hospitalerne,« siger han.</p>
			<p>Ifølge Politiken kan databasens indhold blive tilgængeligt for medicinalindustrien mod betaling.</p>
		</section></div></body></html>
