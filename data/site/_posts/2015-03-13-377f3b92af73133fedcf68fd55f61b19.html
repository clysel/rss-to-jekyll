---
layout:     post
title: 	    "Var der noget galt med bilen, da Alonso kørte ind i muren?"
post_author:	    Bjørn Godske
post_date:	    Fri, 13 Mar 2015 05:09:00 +0000
post_site:	    ing.dk 
post_link:	    http://ing.dk/artikel/var-der-noget-galt-med-bilen-da-alonso-koerte-ind-i-muren-174662
---
<html><body><div><section class="body"><p>En hjernerystelse er ikke noget at spøge med – især ikke hvis det sker to gange tæt på hinanden. Derfor sidder Fernando Alonso i den kommende weekend hjemme i Spanien og tager den med ro, i stedet for at drøne rundt i en Formel 1-bil i Australien.</p>
			<ol><li>februar på Circuit de Barcelona-Catalunya kørte Alonso i sin McLaren MP4-30 ud over kunstgræsset i sving nummer tre og ramte væggen, som omkranser banen. De, som har set en video af uheldet (tilsyneladende findes sådan en, men den er ikke offentliggjort), siger, at Alonso ikke ramte væggen hårdt. Det kan sagtens have givet Alonso en hjernerystelse. Og hvis lægerne var usikre, så giver det også god mening at beholde ham nogle ekstra dage på hospitalet.</li>
			</ol><p>Men her er det så, alle spekulationerne begynder (eller kald dem bare konspirationsteorier). For hvad skete der egentlig?</p>
			<p>Teamet McLaren har måske ikke ligefrem været tydelig i udmeldingerne. Men de holder fast i nogle afgørende punkter: Der var ingen mekaniske fejl på bilen, Alonso var ved bevidsthed hele vejen frem til væggen, og det var en kastevind bagfra, som gjorde, at Alonso ikke kunne holde bilen på vejen.</p>
			<p>Alle tre punkter bliver der imidlertid stillet store spørgsmålstegn ved.</p>
			
			<p>Når det gælder de tekniske ændringer af bilerne, så har de været få og små fra 2014 til 2015-sæsonen. Mest markant er udskiftningen af næsen, som nu skulle gøre bilerne mere sikre ved sammenstød, men først og fremmest langt mindre grimme. Så alt i alt er det de samme biler, der køres med på søndag i Melbourne, som kørte i mål i Abu Dhabi sidste år.</p>
			<p><aside class="plugin reference info_graphics"><a class="content" href="http://ing.dk/infografik/se-aendringene-i-formel-1-bilerne-174734">
			    <img src="http://ing.dk/sites/ing/files/styles/w1120_reference_illustration/public/teaserbillede.png?itok=haliU4ld" alt=""/></a>
			  
			</aside></p>
			<p>Men McLaren har fået Honda som ny motorleverandør, og det betyder en helt nybygget bil, hvilket mildt sagt ikke har været uden problemer. Siden de officielle tests af årets biler begyndte, har holdet kæmpet med alt lige fra løse olieslanger til elektronik, som ikke ville makke ret.</p>
			<p>Netop elektronikken har nogle af kritikerne hæftet sig ved. Det er endda blevet foreslået, at det var et elektrisk stød, som slog Alonso ud tre sekunder før, han kørte galt. På fotos lige før ulykken, mener nogen at kunne se, at han hænger med hovedet, som om han er besvimet.</p>
			<p>Men at batteriet og det meget elektrisk potente ERS-system skulle være den skyldige, virker ikke sandsynligt. En række sikkerhedsforanstaltninger skulle gøre, at det altid lukker ned, hvis der er den mindste risiko for en ulykke. Samtidig fungerer det on-off, hvilket vil sige, at enten er der fuld gas på, eller også er der ingen. Eller som en tidligere Formel 1-kører har sagt, så ville Alonso aldrig have været i stand til at forlade hospitalet efter tre dage, hvis han havde fået et stød med fuld styrke – så havde han været langt værre tilredt.</p>
			<p>Alligevel gik det så vidt, at der opstod et rygte om, at flere hold ville boykotte løbet i Melbourne, indtil det var blevet fastslået, om det var batteriet, som havde slået Alonso ud. Der kom dog ingen officielle udmeldinger, og alle hold har meldt sig klar til første træning i dag fredag.</p>
			<p>Et andet rygte går på, at bilens beholdning af lithium-ion-batterier skulle have udsendt giftige gasser, som havde bedøvet Alonso. Der er faktisk et eksempel på, at batterier er blevet ødelagt og har afgivet gasser under en test. I 2009 var Kimi Raikkonen udsat for sådanne gasser, dog uden at han kom noget til i den anledning. Siden da er batteristørrelsen godt nok steget betragteligt. Men de fleste er enige om, at gasser ikke kan have påvirket Alonso.</p>
			<p>McLaren holder da også fast i, at Alonso ikke kan være besvimet før uheldet. Bilens sorte boks viser, at han gearede ned, lige før han ramte muren – det kunne han næppe have gjort, hvis han ikke havde været ved bevidsthed.</p>
			
			<p>Der har også løbet et rygte om, at Alonso troede, at han var 15 år gammel og kørte gokart. Men det afviser Alonsos farverige personlige manager Flavio Briatore. Han antyder dog, at der måske kan være et problem med styringen i McLaren-bilen.</p>
			<p>Tilbage står McLarens egen forklaring om, at en 'uforudset kastevind' på banen fik Alonso til at komme en anelse ud af kurs. Kastevinden i sving nummer tre skulle også have generet andre kørere den dag – blandt andet Carlos Sainz jr.</p>
			<p>Når Formel 1-karavanen når til Malaysias hovedstad, Kulua Lumpur, i weekenden 27.-29. marts, sidder Fernando Alonso igen bag rattet i sin McLaren-racer.</p>
		</section></div></body></html>
