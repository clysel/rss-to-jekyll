---
layout:     post
title: 	    "Kunstneren, kanoen og andre mysterier"
post_author:	    
post_date:	    Tue, 21 Apr 2015 09:28:11 +0200
post_site:	    politiken.dk 
post_link:	    http://politiken.dk/magasinet/interview/ECE2635739/kunstneren-kanoen-og-andre-mysterier/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Peter Doig er forsinket. Pressechefen har indledt en eftersøgning af maleren 
via sin mobiltelefon. Hun står lidt væk og taler dæmpet ind i den. Nu er der 
gået et kvarter. 
</p><div class="art-fakta article-box">
<header>
<h4 class=""/><p/>
<p>
blå bog
</p>

<h5>
Peter Doig</h5>
</header>
<div class="fakta-body" data-buildingblock="embedded_factboxlink">
<p><span class="img-contimg-fl-right"><img class="image inlineLightBox" src="http://multimedia.pol.dk/archive/00929/Peter_Doig__kunstne_929647w.jpg" alt="" border="0"/><span class="caption"><span class="f-img-caption">Foto: 
</span>Peter Hove Olesen</span></span></p><p><b>Billedkunstner,</b> født i Skotland i 1959. Opvokset i Trinidad og Canada. 
</p><p><b>Uddannet på blandt </b>andet Saint Martin’s School of Art i London. 
</p><p><b>Flyttede i 2002</b> tilbage til Trinidad, hvor han stadig bor og arbejder. 
</p><p><b>Doig blev i 1994</b> nomineret til den prestigefyldte Turner Prize. Hans 
billeder blev for alvor eftertragtede, efter at hans maleri ’White Canoe’ 
blev solgt for cirka 60 millioner kroner. Doig regnes for en af tidens mest 
betydningsfulde malere. 
</p><p class=" bl-elem"><b>Peter Doig udstiller</b> på Louisiana i Humlebæk frem til 16. august. 
</p>
</div>
</div><p/><p/><p>
Det gør ikke noget. Så er der tid til at slentre rundt og se på billederne i 
denne underjordiske østfløj på Louisiana. Jeg standser foran et af de enorme 
lærreder og betragter en mand i en lang rød kano. Manden har vildtvoksende 
hvidt hår og skæg. Kanoen flyder på et stille hav. 
</p><p>
»Er du klar over, at det der er trommeslageren i The Allman Brothers?«, lyder 
en stemme bag mig. 
</p><p>
Jeg vender mig om og hilser på en kontrollør. Han har dagen inden hørt Peter 
Doig sige det med trommeslageren, og nu vil han gerne dele sin insiderviden 
med nogen. Som havde han opsnappet en statshemmelighed. 
</p><p>
Så ankommer Peter Doig, og kontrolløren bakker væk. 
</p><p>
Doig trækker en rød tophue af og stopper den i lommen, idet han rækker hånden 
frem. Han er høj og lader til at være i god form. Trimmet fuldskæg, en sort 
dobbeltradet uldjakke, løst snørede bjergstøvler. 
</p><p>
»Kan jeg få en kop kaffe«, spørger han venligt pressechefen. 
</p><p>
Det er forbudt at drikke kaffe på udstillingsarealet, svarer hun og ligner en, 
der på sin indre regnemaskine adderer de uhyrlige beløb, der er 
repræsenteret på væggene omkring os. Disse malerier handles for op mod 100 
millioner kroner. Stykket. Og hvad nu hvis Doig snubler i snørebåndet og 
sprøjter kaffe ud over et mesterværk? 
</p><p>
På den anden side er det jo Doig selv, der har malet alle billederne, 
ræsonnerer pressechefen muligvis. I hvert fald forsvinder hun i retning af 
cafeteriaet. 
</p><p>
Det er en af kunstens tunge skikkelser, der er kommet til byen. Peter Doig har 
igennem de seneste tre årtier insisteret på og – må man nok sige – til 
overflod bevist, at maleriet fortsat er et tidssvarende medie, og hans 
indflydelse på andre malere har været kolossal. 
</p><p>
Han blev født i Edinburgh for 56 år siden og boede i Trinidad fra han var 2 
til 7. Derefter i Canada, til han var 19, fordi hans far var ansat i et 
shippingfirma. Doig uddannede sig i London, men flyttede i 2002 tilbage til 
Trinidad med sin (nu tidligere) kone, som han har 5 børn med. 
</p><p>
Vi står foran maleriet af manden i kanoen, og jeg spørger Doig, hvorfor der 
ofte er kanoer i hans billeder? 
</p><p>
»Jeg tror, det begyndte, da jeg tog tilbage til Canada i 1986 ...«, siger han 
og forklarer, hvordan han to et halvt år senere, da han igen befandt sig i 
London, tog fat på at male billeder af natur og landskaber. Ja, eller <i>ideen</i> 
om natur, <i>ideen</i> om landskaber, som han siger. 
</p><p>
»Kanoen blev en slags symbol på det sted, hvor billederne kommer fra ...«. 
</p><p>
Doig leder efter ordene. Taler om, at man før i tiden ikke kunne bevæge sig 
nogen steder hen i Canada uden en kano. Den er et nationalsymbol, og den 
ville være umulig at male, hvis han virkelig var canadier. Det ville svare 
til at male sækkepiber, hvis han boede i Skotland. Men i London var der 
ingen andre, der malede kanoer. Han kunne stige om bord i den og padle ind i 
sit eget billedunivers. 
</p><p>
»Jeg synes først og fremmest, at kanoen har en fantastisk form. Og den skaber 
øjeblikkeligt dybde i billedet, fordi den får dig til at tænke på noget 
flydende. At der er meget mere under overfladen ...«. 
</p><p><i class=" bl-elem">Stemmer det, at ham der er trommeslageren i The Allman Brothers?</i></p><p>
»Ikke trommeslageren. Bassisten«, korrigerer Doig. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00929/Allman_Brothers_pla_929649" data-id="929649" data-imgtype="jpg"/><p/><hr class="img-placeholder" data-classname="inline-img" data-src="http://multimedia.pol.dk/archive/00929/_____Intet_navn_____929654" data-id="929654" data-imgtype="jpg" data-caption="Inspiration - og kunstværk. Øverst indersiden af coveret til det amerikanske rockband The Allman Brothers Bands album 'Duane Allman - An Anthology' fra 1972. Bassisten Berry Oakly er den eneste figur, der er med på Peter Doigs parafrasering '100 years Ago', som er malet i 2001. Foto: Centre Pompidou, Grand Palais/Philippe Migeat"/><p>
»Det stammer fra det album, The Allman Brothers udgav, da Duane Allman døde. 
På indersiden af coveret er der et billede af hele bandet i en kano i en 
eller anden sump i Florida. Så jeg tog kanoen og beholdt bare denne figur, 
fordi han var den mest ...«. 
</p><h3>
Det er bare maling 
</h3><p>
Peter Doig har det med at lade sætninger hænge halvt fuldendte i luften ... 
Måske har det noget at gøre med det naturstridige i at <i>tale</i> 
om maleri. Det er jo dybest set ret åndssvagt. Der ville ikke være nogen 
grund til at male billeder, hvis man kunne forklare dem med ord. 
</p><p>
Alligevel har Doig ikke noget imod at prøve. 
</p><p>
Vi har nu begge fået et papkrus med sort kaffe stukket i hånden. »Vær 
forsigtig ...«, hvisker pressechefen, inden hun igen er ude af billedet. 
</p><p><i class=" bl-elem">Der er meget vand i dine malerier?</i></p><p>
»Ja, eller ideen om vand«, siger Doig. »Er det her vand?«. Han slår ud med 
kaffekruset mod kanomaleriet. »Har du nogensinde set vand, der ser sådan 
ud?«. 
</p><p><i class=" bl-elem">Måske ikke ... men hvad bruger du vandet til?</i></p><p>
»Det ved jeg ikke ... Det er bare fedt at male. Det skaber et rum. Men når jeg 
ser på det nu, så ligner det mere maling på en mur end et maleri af vand. I 
sidste ende laver du malerier ved hjælp af maling. Materialet er det 
interessante ...«. 
</p><p><i class=" bl-elem">Vi skal ikke tro, at det her har noget med virkeligheden at gøre?</i></p><p>
»Nemlig, det handler ikke om virkelighed. Det handler om maleri. Og kanoen her 
var i høj grad inspireret af et Matisse-maleri, jeg så i St. Louis, af tre 
badende kvinder med en rød skildpadde ... Det billede er også ekstremt 
flertydigt ... Under alle omstændigheder synes jeg, det er en god måde at 
skabe et maleri på. At male noget, der finder vej ind i beskuerens hoved, og 
så skaber beskueren sin egen udlægning af det. Et maleri som det her 
fortæller dig ikke, hvad du ser på. Det får dig til at stille spørgsmål 
...«. 
</p><p><i class=" bl-elem">Og er det hele ideen med dit maleri?</i></p><p>
Peter Doig smågriner og virker en anelse utilpas ved at skulle svare på et så 
umuligt spørgsmål. Siger så: 
</p><p>
»Jeg tror, det er det, der fastholder min interesse som kunstner. Som maler. 
At man stiller spørgsmål ...«. 
</p><h3>
Scene fra en gyserfilm 
</h3><p>
»Og den her kano«, siger Doig og vender sig mod et maleri af en nattehimmel, 
som Mælkevejen slynger sig hen over. Under himlen er der en sø med krogede 
tolkienagtige træer på bredden. Ude på søen ligger en skikkelse i en kano. 
</p><p>
Motivet kommer fra gyserfilmen ’Fredag den 13.’ fra 1980. En kultfilm, hvori 
et stort antal teenagere flænses ihjel ved bredden af søen, som hos Doig 
hedder ’Echo Lake’. 
</p><p>
»Hen mod slutningen undslipper en pige alle myrderierne og flyder sovende 
rundt på søen i en kano med den ene hånd i vandet. Filmen er ikke så 
interessant for mig, men dette er en meget smuk drømmeagtig sekvens. Et 
stykke magi«, siger Peter Doig. 
</p><p><i class=" bl-elem">Hvad synes du især godt om ved den sekvens?</i></p><p>
»Den minder mig om det, jeg godt kan lide ved maleri. Den minder mig først og 
fremmest om Edvard Munch. Om det mystiske og uforklarlige ved maleri, kan 
man sige ...«. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00929/_____Intet_navn_____929652" data-id="929652" data-imgtype="jpg"/><p/><hr class="img-placeholder" data-classname="inline-img" data-src="http://multimedia.pol.dk/archive/00929/_____Intet_navn_____929653" data-id="929653" data-imgtype="jpg" data-caption="Inspiration - og kunstværk. Øverst slutscenen fra kultgyserfilmen 'Fredag den 13.' Nederst Peter Doigs maleri af politimanden, der råber ud til en pige, som driver rundt i en kano. Foto: Warner Bros samt Peter Doig/Tate"/><p>
Vi går ind i det tilstødende rum, hvor en politibil med blinkende lys holder 
på bredden af den samme sø, og en politimand står i vand til anklerne og 
råber ud mod kanoen. Og ud mod os beskuere, som nu er placeret i kanoen 
og skvulper rundt sammen med pigen på søen. Peter Doig lader os tit se 
motiverne fra en uventet synsvinkel. I malerier fra begyndelsen af 1990’erne 
skimter man kun lige nogle Le Corbusier-huse gennem et net af træer og 
grene. Andre motiver anes gennem et tæt snevejr. Eller de gemmer sig bag en 
mur, som Doig opfører for at spærre udsigten til det, der måske kunne 
besvare vores spørgsmål og give os ro i sindet. Det er ikke bare et 
spørgsmål om at udfordre beskueren. Doig er også nødt til hele tiden at give 
sig selv besværlige opgaver for ikke at kede sig. For ikke at gå i stå. 
</p><p>
»Jeg har svært ved at holde fokus ret længe ad gangen«, siger han. »For at 
hengive mig selv til at male et billede er jeg nødt til at være <i>virkelig</i> 
optaget af det ... Jeg er ikke sådan en 9 til 17-maler ...«. 
</p><p><i class=" bl-elem">Mangler du selvdisciplin?</i></p><p>
»Well ... jeg tror bare ikke, at den form for disciplin er vigtig, når det 
drejer sig om at male et billede. Du er nødt til at være i den rette 
sindstilstand. Du kan ikke bare tænde for kontakten og så være maler ...«. 
</p><h3>
Indianeren flyttede til Wien 
</h3><p>
De fleste af Doigs malerier har et fotografisk element eller udgangspunkt. 
Enten tager han selv fotografierne, eller også sakser han dem et eller andet 
sted. 
</p><p>
»Men jeg har ikke noget organiseret arkiv. Jeg kan ikke trække en skuffe ud og 
sige: Ah, her er billeder af stående personer. Jeg klipper bare ting ud og 
smider dem i kasser, gemmer dem i skrin ...«, siger han. 
</p><p>
Et udklip kan ligge i årevis et sted i bunkerne og så pludselig finde plads i 
et maleri, formentlig i en anden sammenhæng end den oprindelige. Som 
indianeren med det lange sorte hår og læderfrakken, der engang steg ind i en 
varebil i Vancouver, mens Doig så sit snit til at fotografere ham. Nu står 
indianeren her på et af malerierne og stirrer ind ad vinduet til en 
kunstbutik i Wien. 
</p><p>
Eller som det gamle håndkolorerede postkort, han for mange år siden fandt i en 
rodekasse hos en marskandiser i London. På kortet spadserede grupper af 
mennesker rundt mellem bygninger på bredden af en kunstig sø i det sydlige 
Indien. 
</p><p>
»Det mindede mig om Trinidad«, siger Doig. Postkortet blev til maleriet ’Music 
of The Future’, som vi nu er standset op ved. Doig har ladet et blågrønt 
mørke sænke sig over det vanskeligt definerbare sceneri. 
</p><p>
»Når det kommer til stykket, er det ikke hver dag, jeg finder et eller andet, 
jeg kan male ... Og jeg har ingen anelse om, hvordan et maleri skal ende med 
at se ud. Himlen her blev jeg ved med at skrabe af og male om. Måske brugte 
jeg 4-5 år på det her maleri«, siger Peter Doig. 
</p><p>
Han er færdig med kaffen og presser det tomme papbæger ned i den jakkelomme, 
som ikke er optaget af tophuen. 
</p><h3>
Hvorfor lige Trinidad? 
</h3><p>
Trinidad er alle vegne. 
</p><p>
For eksempel i landskabsbilledet ’Grande Riviere’. Det er en jungle, der 
presser sig ud over en strand. En palme læner sig næsten diagonalt gennem 
maleriet. Det er en stjerneklar nat. I forgrunden står en hest mellem sorte 
fugle. 
</p><p>
»Den hvide hest boede på stranden og var omgivet af sorte cobogribbe ... Det 
virkede som et simpelt symbol på liv og død, men det var meget virkeligt 
...«, siger Peter Doig. 
</p><p>
Igen leder han efter de rigtige ord. Så finder han en musikalsk parallel. 
</p><p>
»Tænk på en musiker som Neil Young. Hvis du reducerer en af hans sange helt 
ned til teksten, så er det ofte næsten <i>corny</i> ... næsten 
banalt. Men på en eller anden måde slipper han godt fra det på grund af alle 
de andre elementer. Og det var udfordringen: Kan man rent faktisk male et 
motiv, der er en slags romantisk kliché?«. 
</p><p>
Doig taler videre om den caribiske nat, der er præcis lige så lang som dagen. 
Der er meget mørke i Trinidad. 
</p><p>
Også på grund af den voldsomme historie. 
</p><p>
Kolonitiden. 
</p><p>
Og på grund af den uigennemtrængelige jungle. 
</p><p>
»Skovene her i Danmark minder mig om dem i Skotland. Du kan rent faktisk gå 
igennem dem. Men junglen i Trinidad er for tæt. For kompakt. Den kradser ... 
Den er truende. Og for de lokale er der en masse myter og mysterier 
forbundet med den ...«. 
</p><p><i class=" bl-elem">Hvad er det ellers, du godt kan lide ved Trinidad?</i></p><p>
»Jeg ser stadig ting, jeg kan male i Trinidad. Ting, jeg ikke ville se andre 
steder. Til min kommende udstilling i Venedig har jeg for eksempel malet 
nogle billeder af ydermuren til fængslet i Port of Spain. Fængslet ligger 
midt i byen og fylder nærmest et helt kvarter. Det er malet skriggult, så 
ingen kan være i tvivl om, at det er der ... Ingen ved, hvad der foregår 
inde bag de mure, medmindre man selv har været spærret inde. Fysisk er det 
en interessant bygning, og psykologisk er den skrækindjagende ...«. Doig bor 
uden for Port of Spain, men arbejder inde i byen. 
</p><p>
»Hvis du så et foto af mit atelier, ville du tænke, at det kunne være et 
lagerrum hvor som helst i verden. Nu ligger det tilfældigvis i Trinidad. Den 
eneste forskel er, at vinduerne er åbne. Der er ingen ruder i dem, kun 
tremmer ...«. 
</p><h3>
Europas dyreste kunstner 
</h3><p><i class=" bl-elem">Vi bliver nok nødt til at snakke lidt om de enorme summer, dine malerier 
sælges for ...</i></p><p>
»Øh, lad os sætte os ned et øjeblik«, siger Peter Doig. 
</p><p>
»Jeg ved godt, at det er langt ude«, fortsætter han, da vi sidder på en bænk. 
</p><p><i class=" bl-elem">Jeg forestiller mig, at du er nødt til at stå og male inde i en bankboks?</i></p><p>
»Nej, nej, ... det er ikke derfor, jeg har tremmer for vinduerne«. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00929/Peter_Doig__kunstne_929648" data-id="929648" data-imgtype="jpg" data-caption="Peter Doig benægter ikke, at han er en ensom ulv i kunstverdenen. Foto: Peter Hove Olesen"/><p>
For 20 år siden var der ingen, der ville købe hans malerier, siger Doig. Han 
malede det nu særdeles berømte ’White Canoe’ i 1991 og solgte det for for 
rundt regnet 10.000 kroner. Billedet endte hos galleristen og 
forretningsmanden Charles Saatchi, som i 2007 solgte det for cirka 60 
millioner kroner. Fra det øjeblik gik det amok. 
</p><p>
Peter Doig var i et stykke tid den dyreste nulevende europæiske kunstner. 
</p><p>
»Det, der skete dengang, var komplet vanvittigt. Og det lagde et kæmpe pres på 
mig ...«, siger Doig. »Men så tænkte jeg: Det er en udfordring. Det er 
ligesom et band, der har udgivet et meget succesfuldt album og skal finde ud 
af, hvordan de laver nummer 2 og nummer 3«. 
</p><p><i class=" bl-elem">Så du står ikke i atelieret og tænker: Der tjente jeg lige 10.000 dollars, 
hver gang du har lavet et par penselstrøg?</i></p><p>
»Slet ikke, slet ikke. Jeg synes faktisk, den slags ting er totalt 
uinspirerende. Faktisk ville jeg ikke være i stand til at skabe noget som 
helst, hvis jeg tænkte på det med pengene. Det giver mig ikke lyst til at 
male flere billeder ...«. 
</p><h3>
Og så er der det med at male ... 
</h3><p>
Peter Doig protesterer ikke, da jeg kalder ham en af kunstverdenens ensomme 
ulve. 
</p><p>
»Jeg har afgjort fulgt min egen sti. Jeg mener virkelig ikke, jeg kan 
forbindes med nogen kunstretning«, siger han. 
</p><p><i class=" bl-elem">Hvad fik dig til at satse på et gammeldags medie som maleriet?</i></p><p>
»Ja, det var lidt ligesom at studere poesi. Det var en meget snæver aktivitet 
med en storslået historie ligesom digte eller viser musikformer. Og da jeg 
begyndte i 80’erne var der ingen, der var interesseret i maleri ... Men jeg 
kan lide at male. Jeg kan lide malerier ...«. 
</p><p>
Selv om hans malerier er figurative og motiverne umiddelbart genkendelige, så 
er de – i modsætning til fotografier – ikke nemme at aflæse. Det er det, der 
er fidusen. 
</p><p>
»Mit maleri refererer tit til virkeligheden, men også til noget, der er inde i 
hovedet. Minder. Tanker om fremtiden. Der er enormt mange muligheder i et 
enkelt billede, og jeg tror, det er forskellen på maleri og andre 
udtryksformer. Det har muligheden for at være mange ting. Det er ikke 
statisk ...«. 
</p><p>
Vi bevæger os gennem den på dette tidspunkt ikke færdigophængte 
udstilling. Peter Doig bremser op ved et maleri, der er opdelt i tre 
horisontale felter. Nederst en mur. I midten et hus omgivet af lyskæder. 
Øverst en vild glødende himmel. Billedet hedder ’The House That Jacques 
Built’ og er malet i 1991. 
</p><p>
»Det her er en af de første mure, jeg malede. De giver mig mulighed for at 
male på en abstrakt måde inde i mit eget billede. Jeg ville gerne skabe et 
mærkeligt rum ...«. 
</p><p><i class=" bl-elem">Et rum, hvor der ikke er nogen regler?</i></p><p>
»Nemlig, det er en god måde at sige det på ...«. 
</p><p><i class=" bl-elem">Når jeg ser på nogle af dine malerier, kan jeg næsten synes, de er for 
pæne, for smukke?</i></p><p>
»Jeg synes bestemt ikke, de er perfekte. Jeg synes, der er mange fejl i mine 
malerier. Der er elementer, som får dem til at virke, som om de er lappet 
sammen ... Men det skræmmer mig ikke, hvis de er for smukke«, siger Doig, 
der virker lidt irriteret over spørgsmålet. 
</p><p>
»Der er nok af grimme malerier i verden«, fastslår han. På den modsatte væg 
hænger et af de seneste malerier på udstillingen ’Ping Pong’, som 
forestiller en mand, der spiller bordtennis. Der er ikke nogen i den anden 
ende af bordet. Og bagved står en væg af blå og sorte kasser og blokerer for 
udsigten til landskabet. 
</p><p>
»En af mine venner fortalte mig om sine to onkler, der plejede at spille 
bordtennis. En af dem drak en øl. Så drak den anden en øl. Og når sommeren 
var ovre, så havde de den her væg af ølkasser. Midt i skoven«. 
</p><p><i class=" bl-elem">Har den spiller, der ikke ses på billedet, så drukket for mange øl?</i></p><p>
»Nej, han er bare ude at hente bolden«, griner Peter Doig. »Men maleriet 
handler også om det at være kunstner. Det er ligesom at spille et spil med 
sig selv ...«. 
</p><p>
Og det er ikke noget nemt spil, lader han lidt mumlende forstå. Det er hårdt 
arbejde at få ideer. Han har altid gjort sit bedste for ikke bare at kopiere 
sig selv. Men når han nu går rundt her og ser på alle disse malerier fra 
fortiden, bliver han faktisk lidt deprimeret. 
</p><p>
»Det minder mig om, at jeg engang havde masser af ideer«. 
</p><p>
Han trækker det fladmaste papkrus op af lommen og ser sig om efter en 
skraldespand. 
</p><p>
»Men lige nu er jeg faktisk meget optaget af det, jeg er i gang med. Jeg tror, 
jeg er på vej ind i noget nyt ...«. 
</p><p class=" bl-elem"><i class=" bl-elem">Publiceret 21. april 2015</i></p>	
</div>
</div></body></html>
