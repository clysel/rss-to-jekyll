---
layout:     post
title: 	    "Norsk træner: Dansk skiskytte er godt på vej mod eliten"
post_author:	    
post_date:	    Sun, 15 Mar 2015 14:36:44 +0100
post_site:	    politiken.dk 
post_link:	    http://politiken.dk/sport/ECE2588176/norsk-traener-dansk-skiskytte-er-godt-paa-vej-mod-eliten/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>Var det et lykketræf, en tilfældighed eller rent held på en særlig velsignet dag, da den 18-årige nordsjællænder Anders Schiellerup for nogle uger siden skrev dansk idrætshistorie og erobrede en VM-sølvmedalje i skiskydning for juniorer?</p><p>»Nej«, siger danskerens personlige norske træner, Eivin Rundberg, der underviser i skiskydning på Norges Topidretts Gymnas i Geilo, hvor Anders går i 3. klasse.</p><p>»Anders er gået fra at være nummer 30 på skolen det første år til at være nummer 10 det andet – og her på tredje år er han nu nummer 5 i hele Norge. Det er en formidabel udvikling, som ikke mindst skyldes et naturtalent, og at Anders ved, hvor meget hans krop kan præstere«.</p><p>Den unge dansker, der i øvrigt aldrig har vundet en skiskydningskonkurrence, men som har flere 2.- og 3.-pladser, nu også på internationalt juniortopniveau, har imponeret sin træner. </p><p>»Der er ingen grund til at tro, at Anders’ udvikling ikke kan fortsætte. Han kan stadig øge træningsmængden, og der er flere detaljer, han kan forbedre. Men han er let at træne, og han behøver ikke lang tid for at skabe udvikling. Desuden er han dygtig til at fokusere på det positive – ja, selv på dårlige dage formår han at finde de positive punkter. Han er altså mentalt stærk, og det er en stor fordel i skydningen«, siger Eivin Rundberg.</p><p>»Selv om Anders har mange års arbejde frem til senioreliten i skiskydning, er han godt på vej. Historisk set er der mange gode juniorskiskytter, som også når eliteniveauet hos seniorerne, men der er altså også flere, der falder fra undervejs. Det handler om motivation, om at være dedikeret og målrettet, om at kunne tackle medgang og modgang – og hele tiden at tænke i udvikling«.</p><p class=" bl-elem"/>	
</div>
</div></body></html>
