---
layout:     post
title: 	    "Kellaway: Mysteriet om milliardærers mangeårige ægteskaber "
post_author:	    
post_date:	    Wed, 29 Apr 2015 10:56:29 +0200
post_site:	    politiken.dk 
post_link:	    http://politiken.dk/oekonomi/oekommentarer/lucykellaway/ECE2647585/kellaway-mysteriet-om-milliardaerers-mangeaarige-aegteskaber/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
For at blive milliardær har man først og fremmest brug for en 
personlighedsbrist. Det har altid været min antagelse, efter at jeg selv har 
gjort erfaringer med den slags mennesker i forbindelse med interviews. 
</p><p>
Nu er jeg blevet bestyrket i min tro af en kvinde, der må vide, hvad hun taler 
om. Justine Musk har nemlig brugt otte år af sit liv på at være gift med 
manden bag PayPal, SpaceX og nu også Tesla Motors, og nu har hun pålagt sig 
selv at meddele omverdenen, at hun anser de fleste af dem, der opnår stor 
succes, for at være nogle »bindegale og utilpassede udskud«. 
</p><p>
Justine Musks kommentarer var et svar på et simpelt spørgsmål, som for nylig 
blev postet på det sociale netværk Quora: Hvordan kan jeg blive lige så stor 
som Bill Gates, Steve Jobs, Elon Musk eller sir Richard Branson? Det korte 
svar er, at det kan man slet ikke, skrev hun. 
</p><p><b class="ext-link">LUCY KELLAWAY </b><a class="embeddedlink" href="http://politiken.dk/oekonomi/oekommentarer/lucykellaway/ECE2627226/lucy-kellaway-den-er-helt-gal-med-den-maade-selskaber-rekrutterer-paa/">Den er helt gal med den måde, 
selskaber rekrutterer på</a></p><p>
Det længere svar rummer en af de bedste forklaringer på succes, jeg nogensinde 
har læst. Ifølge Musk er der to former for succes: normal succes (den, som 
opnås gennem hårdt arbejde, talent osv.) og ekstrem succes (af den slags, 
hendes eksmand nyder godt af). Hun anbefaler den normale udgave, hvorimod 
den ekstreme succes kun kan opnås af dem, der er født til den. 
</p><p>
»De er alle sammen autister, dyslektikere, kugleskøre, lider af adhd, pisser 
folk af, kommer altid op at skændes og giver aldrig en et roligt øjeblik«. 
</p><p>
Og så er det, at de finder noget større end sig selv at gå amok over og knokle 
som gale med, forklarer hun. På den måde mestrer de deres liv. 
</p><p>
Med et enkelt pennestrøg får Justine Musk således gjort det af med hele 
selvhjælpsbranchen. Og ifølge hendes synspunkt er der altså ingen fidus i at 
søge den ekstreme succes. Hvis man ikke er født sådan, vil man alligevel 
aldrig opnå den. Og den er i øvrigt ikke noget at hige efter. 
</p><p>
Men de ekstremt rige er dog stadig af zoologisk interesse, særligt med henblik 
på, hvordan de klarer sig i privatlivet. Og på netop dette punkt har Musk 
nogle temmelig hvasse kommentarer. Ifølge hendes regnestykke er den ekstreme 
succes en pakkeløsning med alt, hvad dertil hører, af »husspektakler, 
skænderier med ’Den Betydningsfulde Anden’, som man i øvrigt kun sjældent 
ser, sindets skyggesider ... søvnbesvær og nætter, hvor man ikke får lukket 
et øje«. 
</p><h3>
Burde være rådne at være gift med 
</h3><p>
Med andre ord er milliardærer rådne at være gift med. Og det var præcist det, 
jeg altid selv havde tænkt. 
</p><p><b class="ext-link">LUCY KELLAWAY </b><a class="embeddedlink" href="http://politiken.dk/oekonomi/oekommentarer/lucykellaway/ECE2638164/kellaway-30-aar-i-samme-firma-boer-fejres/">30 år i samme firma bør fejres</a></p><p>
Hr. Musk selv lyder nu også som en særskilt skidt karl af en ægtemand: Kort 
tid efter at være blevet skilt fra fru Musk giftede han sig med en 
skuespiller, for straks derefter at lade sig skille igen og gifte sig endnu 
en gang med selvsamme kvinde. Og nu lader det så til, at han igen ligger i 
skilsmisseforhandlinger. 
</p><div class="art-quote article-box">
<p class="quote"/>
<blockquote>
<p class="quote-txt">
De har alle penge nok til at tiltrække sig underskønne nye koner ? og skaffe 
sig af med de gamle
</p>
</blockquote>
</div><p/><p>
Men lige da jeg var ved at lykønske mig selv med ikke at have giftet mig med 
en milliardær, kom jeg til at tænke på de tre andre navne fra spørgsmålet på 
Quora: Bill Gates, Steve Jobs og Richard Branson. Ingen af de herrer 
udmærker ved at have skiftet kone lige så tit, som man skifter sengetøj. Når 
de først har fundet en, har de stort set også holdt sig til hende. 
</p><p>
Bill Gates, der giftede sig med Melinda for 21 år siden, lader til at have et 
af den slags ægteskaber, der er så bundsolide, at hvis jeg fik at vide, at 
han og Melinda var ved at gå fra hinanden, ville jeg opleve det som en slem 
skuffelse og blive trist over en verden, som havde svigtet min tillid. 
</p><p>
Efter en ægteskabelig begynderfejl i sin pure ungdom er sir Richard Branson 
stadig efter 25 år gift med sin anden kone. Og Steve Jobs forblev til sin 
død gift med en og samme kvinde, og ægteskabet varede i 20 år. 
</p><p>
Løber man gennem Forbes’ liste over milliardærer, tegner der sig et sært 
mønster. Over 40 procent af ægteskaberne ender i skilsmisse. Men blandt de 
ekstremt succesrige, som mange vel ville tro var ekstremt uheldige med deres 
ægteskab, lader det stik modsatte til at være tilfældet. 
</p><p>
Carlos Slim, der kommer lige efter Bill Gates og er nummer 2 på Forbes’ liste, 
var gift med samme kvinde i 32 år, indtil hun døde i 1999. Nummer 3, Warren 
Buffett, var gift med sin første kone i 52 år (selv om han i lange perioder 
boede sammen med en kvindelig bartender, som han giftede sig med efter sin 
kones død). 
</p><h3>
Markante undtagelser 
</h3><p>
Længere nede på listen er der kun få, der har udvist tegn på adhd i deres 
tilgang til det ægteskabelige: Larry Ellison har haft fire koner, Ronald 
Perelman fem. Men de udgør undtagelser – tilsyneladende er der flere 
mangemilliardærer, der holder fast ved den første kone, end som ikke gør. 
</p><p><b class="ext-link">LUCY KELLAWAY </b><a class="embeddedlink" href="http://politiken.dk/oekonomi/oekommentarer/lucykellaway/ECE2618187/lucy-kellaway-der-er-to-ting-du-skal-huske-paa-jobbet---en-stor-og-en-lille/">Der er to ting, du skal huske på 
jobbet - en stor og en lille</a></p><p>
Det er måske ikke noget at prale af for Mark Zuckerberg, eftersom han først er 
indtrådt i ægtestanden i 2012, men Jeff Bezos og Michael Dell har begge 
været gift i over 20 år, Eric Schmidt i mere end 30, Ray Dalio fra 
Bridgewater i cirka 40, mens Phil Knight fra Nike har kurs mod guldbryllup. 
</p><p>
Hvordan kan en sådan stabilitet overhovedet findes? Disse milliardærer har 
haft et arbejdsliv, hvor de i den grad har knoklet som besatte, så det burde 
lægge ethvert forhold i ruiner, og de har alle penge nok til at tiltrække 
sig underskønne nye koner – og skaffe sig af med de gamle. 
</p><p>
Jeg har ingen anelse om, hvad det kan skyldes. Men jeg lurer på, om det mon 
kan være sådan, at når de, der for alvor er skøre, først finder en, der 
passer til dem, så giver de ikke uden videre slip på hende. Det kan måske 
også være sådan, at hvis man i den grad tænder på sit arbejde, er der ikke 
nok spænding i en udenomsægteskabelig affære. 
</p><p>
Det kan selvfølgelig også bare skyldes, at hvis man næsten aldrig ser sin 
udkårne, vil vedkommende være markant mindre tilbøjelig til at gå en på 
nerverne. 
</p><p><i class=" bl-elem">Oversættelse: Jacob Giese </i></p><p class=" bl-elem"><i class=" bl-elem">Med licens fra Financial Times.</i></p>	
</div>

</div></body></html>
