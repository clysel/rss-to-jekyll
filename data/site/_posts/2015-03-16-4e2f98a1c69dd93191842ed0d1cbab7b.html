---
layout:     post
title: 	    "Trykfølsomt gulv skal overvåge toiletbesøg"
post_author:	    Anne Marie Lykkegaard
post_date:	    Mon, 16 Mar 2015 16:08:10 +0000
post_site:	    ing.dk 
post_link:	    http://ing.dk/artikel/trykfoelsomt-gulv-skal-overvaage-toiletbesoeg-174792
---
<html><body><div><section class="body"><p>Ældre beboere, der bliver indlagt med blærebetændelse, kan snart være fortid hos plejecentret Skovhuset i Hillerød. De er som det første plejecenter i Danmark ved at få udviklet et stykke software, der sammen med deres højteknologiske gulv, eksempelvis kan observere beboernes toiletvaner og dermed forebygge blærebetændelse.</p>
			<p>»De ældre kan blive rigtig dårlige af blærebetændelse, og hvis det ikke opdages i tide, skal de indlægges. Gulvet kan give os informationer om beboernes toiletvaner, og på den måde kan vi se, om de har begyndende blærebetændelse og forebygge at de skal indlægges,« siger Charlotte Kock Petersen, der er plejecenterleder på Skovhuset.</p>
			<p>Gulvet blev installeret i 2013, hvor hovedformålet var, at det skulle tilkalde personale, hvis eksempelvis en borger faldt om eller gik rundt i boligen midt om natten. Men gulvets observationer og data kan bruges til mere end det, derfor besluttede Skovhuset i samarbejde med DTU, Aalborg Universitet, Teknologiske Institut og leverandørerne at kigge videre, hvordan de forskellige data kan omsættes til konkrete informationer.</p>
			<h2>Beboerne beholder deres privatliv</h2>
			<p>Gulvet fungerer ligesom en iPad-skærm, hvor skridt og tryk registreres. Hvis en person ligger ned, opfatter gulvet det som, at personen er faldet og sender derfor en sms med nummeret på boligen til det rigtige personale.</p>
			<p>Charlotte Kock Petersen fortæller, at beboerne frivilligt kan vælge, om de vil have aktiveret gulvet og hvilke alarmer der skal sættes til. Eksempelvis kan beboerne bede om at have en fald-alarm tændt, men undlade at gulvet tilkalder hjælp, hvis beboeren blot er gået på toilettet.</p>
			<p>»Da jeg så gulvet for første gang, tænkte jeg, at det kunne gøre en forskel for os i ældreplejen. I gamle dage var vi jo rundt på kontrolsyn om natten for at se, om beboerne havde det godt, men tit kom vi til at vække dem. Med gulvet kan de undgå at blive forstyrret, og vi kan få et kald, hvis de har brug for hjælp,« siger hun.</p>
			<h2>Teknologien skal videre udvikles</h2>
			<p>I alt er der ti plejecentre i Danmark, som har installeret det teknologiske gulv, hvor Skovhuset er det eneste center på Sjælland. De ni andre centre ligger i Jylland, men her arbejder man ifølge Charlotte Kock Petersen ikke på samme måde med at udvikle software, der kan udtrække flere data om beboernes færden.</p>
			<p>»Vi skal fremadrettet finde ud af, hvad det er for nogle data, vi kan få fra det her gulv, og vi skal blive ved med at generere nye muligheder med det. Det er så betydningsfuldt, når vi køber den slags teknologi, at det ikke bare står som det er, men at det videreudvikles,« siger hun.</p>
		</section></div></body></html>
