---
layout:     post
title: 	    "Rambøll-ingeniør kåret som årets unge rådgiver "
post_author:	    71978
post_date:	    Fri, 06 Mar 2015 12:46:32 +0000
post_site:	    karriere.jobfinder.dk 
post_link:	    http://karriere.jobfinder.dk/artikel/hun-er-kaaret-som-aarets-unge-raadgiver-2838
---
<html><body><div><section class="body"><p><figure class="plugin full"><img src="http://karriere.jobfinder.dk/sites/karriere/files/styles/article_inline/public/etf_artikeltop.png?itok=ojFU8XsJ" alt=""/></figure></p>
			<p>Årets vinder af danmarksmesterskabet i rådgivning, den 33-årige Rambøll-ingeniør Anne Moloney, kunne ikke have modtaget prisen som ‘Årets Unge FRI Rådgiver’ på et bedre tidspunkt. Som nybagt mor lukket inde i en verden af bleer og søvnløse nætter trængte hun med egne ord til ‘lidt professionel anerkendelse’.</p>
			<p>»Jeg er dybt taknemlig. Når man er på barsel, går man ind imellem og spekulerer på, om man bliver glemt. Prisen fortæller mig, at det er jeg ikke,« fortæller Anne Moloney, da hun møder Ingeniøren med sin 12 uger gamle datter, Elisabeth, på armen i lejligheden på Østerbro.</p>
			<p><a href="http://www.jobfinder.dk/jobs/?utm_source=Karrieresite&amp;utm_medium=Link&amp;utm_campaign=Se%20nyeste%20job?utm_source=Karrieresite&amp;utm_medium=Link&amp;utm_campaign=Se+job">Tjek de nyeste jobopslag på Jobfinder</a></p>
			<p>Den irskfødte ingeniør hyldes i FRI’s indstilling for sin tekniske knowhow, sublime evne til at projektlede på tværs af grænser samt ‘for at kunne løse problemer med overskud og god humor’.</p>
			<p>Som ansat i Rambøll har hun i de seneste to et halvt år stået i spidsen for et af de mest komplekse projekter, rådgiveren nogensinde har haft, nemlig designet af The Forth Replacement Crossing i Skotland, der er Nordeuropas p.t. største broprojekt. Og for Anne Moloney er drømmen at vende tilbage til et lige så udfordrende projekt, når hun er færdig med sin barsel til august.</p>
			<p>»I Danmark behøver man ikke at vælge imellem, om man vil være mor eller ambitiøs karrierekvinde. Sammenlignet med udlandet er det ret enestående,« understreger hun.</p>
			<h2>Glasloftet, som ingen taler om</h2>
			<p>Siden hun kom til Danmark for første gang i 2011 som nyansat i Rambøll, har Anne Moloney glædet sig over at være havnet i et land, hvor ligestillingen er langt foran hjemlandet Irland. I sine syv år som ansat i et irsk rådgiverselskab oplevede hun aldrig at få en kvindelig chef. Og selv om der også kan være langt mellem kvinderne  i toppen af den danske ingeniør­branche, er det kvindelige køn trods alt til stede, påpeger hun:</p>
			<p><aside class="plugin right box"><strong>CV</strong><br/><em>Karriere</em><br/>
			2011: Projektleder, transport, Rambøll Denmark.<br/>
			2007-2011: Projektingeniør, Roughan &amp; O’Donovan Consulting Engineers.<br/>
			2004-2006: Designingeniør, Roughan &amp; O’Donovan Consulting Engineers.<br/><em>Uddannelse</em><br/>
			2006-2007: Master, bygningsingeniør, Royal Imperial College London.<br/>
			2000-2004: Bachelor, University<br/>
			College Cork. 
			</aside></p>
			<p>»Det er motiverende at se, at i Danmark er ledervejen også for kvinder. I Irland oplever man et glasloft, som ingen taler om, men  alle ved er der: Toppen er for mænd.«</p>
			
			<p>At hun selv skulle blive udpeget til at lede Rambølls 35 mand store designteam bag The Forth Replacement Crossing-projektet kom som lidt af en overraskelse for den dengang kun 30-årige ingeniør. I begyndelsen kredsede tankerne en del om kolleger og interessenters mulige fordomme mod at skulle samarbejde med så ung en projektleder.</p>
			<p>»Selv om jeg allerede på det tidspunkt var begyndt at få mine første grå hår, var der en tydelig aldersforskel. Jeg frygtede, at folk ville betvivle mine evner og måske endda opfatte det som en fornærmelse at få så ung en leder.«</p>
			<h2>Elsker uforudsigeligheden</h2>
			<p>Men bekymringerne var unødvendige. Både projektmedarbejdere og interessenter tog godt imod hende. Måske fordi hun hurtigt viste, at hun mestrede både jargonen og projektledelsesdisciplinen.</p>
			<p>»I så store projekter kan tonen være barsk. Der er mange penge på spil, og deadlines er stramme, så indimellem er det nødvendigt at markere sig og stå fast,« forklarer Anne Moloney.</p>
			<p>Presset og uforudsigeligheden er imidlertid også det, der appellerer til den unge broingeniør. F.eks. når der pludselig kommer hastemeldinger fra byggepladsen, eller der lander en uventet melding fra entreprenøren i indbakken. Det er lige dér, adrenalinen begynder at pumpe, og hovedet skal holdes koldt.</p>
			
			<p>»Jeg elsker dynamikken ved de store projekter. Følelsen af ‘emergency’.«</p>
			<p>Som vinder af Årets Unge FRI Rådgiver går hun videre i den europæiske konkurrence (EFCA Young Professionals) om at blive europamester i ingeniørrådgivning.</p>
		</section></div></body></html>
