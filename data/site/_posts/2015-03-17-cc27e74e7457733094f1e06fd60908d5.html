---
layout:     post
title: 	    "Med hjælp fra Doktor Doping"
post_author:	    
post_date:	    Tue, 17 Mar 2015 14:42:05 +0100
post_site:	    politiken.dk 
post_link:	    http://politiken.dk/magasinet/feature/ECE2591510/med-hjaelp-fra-doktor-doping/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Kameraet fejer hen over træningshallens gulv, hvor tomme medicinæsker, 
ampuller og sprøjter flyder. 
</p><p>
»Så er ’smøringen’ af atleterne forbi«, bekendtgør en kommentatorstemme, mens 
en mand med gedebukkeskæg og en lille brille placeret alleryderst på næsen 
dukker op. Han lægger sig på knæ, samler affaldet op og smider det hurtigt 
ned i en affaldspose. 
</p><p>
Allerede i 1985 stiftede millioner af tyske seere af det populære program 
’Sports-Spiegels’ på kanalen ZDF bekendtskab med lægen Armin Klümper, der 
kravlede rundt og samlede sit medicinske affald op ved en træningsweekend 
for de bedste vesttyske højdespringere i byen Eberstadt. Dengang var han 
ifølge tv-programmet læge for hele 70 procent af de vesttyske topatleter. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00921/Armin_KLUEMPER__Spo_921541" data-id="921541" data-imgtype="jpg" data-caption="Armin Klümper gjorde ikke noget for at skjule sin praksis med at dope tyske atleter tilbage i 1970'erne og 1980'erne. Foto: Sven Simon/AP Photo"/><p>
»Armin Klümper viste dengang sin dopingpraksis frem på landsdækkende tv – alle 
vidste det«, som den tyske antidopingekspert Walther Franke har sagt til 
ugemagasinet Der Spiegel. 
</p><p>
Med udsnittet af medicinske varer på gulvet omkring Armin Klümper, der 
allerede midt i 1980’erne var et forvarsel for de tv-billeder fra 
skraldespandene uden for rytterhoteller fra nogle af de store cykelløb, som 
fulgte over ti år senere, var det næppe en overraskelse, at hans navn i 
sidste uge atter dukkede op i forbindelse med doping. Som hovedansvarlig for 
systematisk medicinmisbrug i 1970’erne og 80’erne. 
</p><p>
Når afsløringerne af årelang og systematisk doping i de to sydtyske 
bundesligaklubber VfB Stuttgart og SC Freiburg alligevel har ramt Tyskland 
hårdere end en af de medicineringer, doktoren selv i sin tid navngav ’en 
Klümper-cocktail’, er forklaringen, at den nye sag handler om fodbold. 
Nærmere betegnet ’vores perfekte Bundesliga’, som panikslagne kommentatorer 
på det seneste har kaldt den bedste nationale række. 
</p><p>
En liga, der i disse år vader i succes som affyringsrampe for det landshold, 
der blev verdensmestre i sommer, har større og større international succes, 
flere og flere tilskuere og sponsorer uden at sælge ud til legesyge rigmænd 
fra oliefelter i eksotiske lande. Bundesligaens succes er ifølge den 
populære overlevering bygget på sunde tyske værdier som traditioner, hårdt 
arbejde, fællesskab og folkelige billetpriser. Under ingen omstændigheder er 
det en succeshistorie, der har brug for en fortidig eftertakling i form af 
en gammel dopingsag. 
</p><h3>
»Fodbold er en hellig ko«
</h3><p>
Det kan bare blive svært at undgå, når navnet Armin Klümper er på mediernes 
lystavle igen. Denne gang i selskab med gamle koryfæer fra tysk fodbolds 
måske mest blændende guldalder, Karl-Heinz Rummenigge, brødrene Dieter og 
Uli Hoeness, der alle var klienter hos dr. Klümper. Sammen med den dengang 
unge Paul Breitner, som engang gav lægen et foto med sin autograf og tak for 
at have givet fodboldspilleren »håb og tillid til sine egne evner«. 
</p><p>
Kortet hang blandt hundredvis af lignende hilsner fra sportsfolk på lægens 
klinik i Freiburg. 
</p><div class="art-fakta article-box">
<header><h4 class="">
Kunder hos Klümper</h4>
</header><div class="fakta-body" data-buildingblock="embedded_factboxlink">
<p><span class="img-contimg-fl-left"><img class="image inlineLightBox" src="http://multimedia.pol.dk/archive/00921/1982_World_Cup_921542w.jpg" alt="" border="0"/></span></p><p><span class="img-contimg-fl-left"><img class="image inlineLightBox" src="http://multimedia.pol.dk/archive/00921/Germany_Munich_Worl_921544w.jpg" alt="" border="0"/></span></p><p class=" bl-elem">
Foruden Paul Breitner var også Karl-Heinz Rummenigge (øverst i hvid trøje) og 
Uli Hoeness (med armen om Franz Beckenbauer) i 1970'erne kunder i Armin 
Klümpers dopingbutik. Foto: AP Photo 
</p>
</div>
</div><p/><p/><p>
»Jeg har altid i min aktive tid som spiller og i min senere karriere sagt, at 
der findes doping i fodbold. Men man har i årevis haft en forløjet 
mentalitet ... Fodbold er en hellig ko, som ikke kan røres, derfor har vi 
ikke hørt om doping før ... Dengang pegede vi fingre ad det daværende 
Østtyskland og sagde, at de var fulde af doping, mens vi ikke rørte det. 
Nonsens«, siger Paul Breitner til München-avisen TZ. 
</p><p>
Da Armin Klümper i 1984 blev stævnet for bedrag mod de tyske sygekasser og 
svindel med recepter, ville tyske topatleter demonstrere for deres elskede 
læge. 
</p><p>
1.000 idrætsfolk skrev under på en sympatierklæring, blandt dem hele det tyske 
håndboldlandshold og professionelle fodboldspillere fra klubber i München, 
Stuttgart og Köln. 
</p><p>
Og da doktoren fik en stor skattebøde, skillingede blandt andre de nævnte 
spillere sammen og ’lånte’ ham 250.000 tyske mark. »Penge jeg ved jeg aldrig 
ser en pfennig af igen«, som den tidligere spiller og sportsdirektør for 
Bayern München Uli Hoeness, der i dag sidder i fængsel for skattesvig, ikke 
uden stolthed erklærede dengang. 
</p><p>
Så vigtig var mirakelmanageren med sine ’cocktails’ for sine sportsfolk, at de 
stolede blindt på ham og betragtede ham som en ven. »Hvis du løb som en 
tumpe, måtte du forbi Klümper endnu en gang«, som højdespringeren Dietmar 
Mögenburg, der vandt OL-guld i 1984, har formuleret det. Storhedstiden 
startede i 1970’erne, da Armin Klümper begyndte at arbejde på en klinik for 
sportsskader på universitetet i Freiburg. Han var forbundslæge for 
adskillige tyske sportsorganisationer og sad i slutningen af tiåret sågar i 
den tyske antidopingkommission. Bedre alibi kunne man næppe forestille sig. 
</p><p>
Hundreder af sportsfolk besøgte lægen på Universitätsklinikum Freiburg sammen 
med sportslige ledere, politikere, erhvervsfolk og statsanklagere, som også 
kunne bruge noget opkvikkende. I alt 2.400 ’patienter’ menes at have 
modtaget ’behandlinger’ hos deres ven Armin Klümper. Behandlingen bestod 
blandt andet af de berygtede cocktails – en blanding af aminosukker, 
planteekstrakt og friske celler, som blev sprøjtet ind og straks havde sin 
virkning. Fodboldspilleren Wolfgang Patzke fra Schalke 04 modtog over 70 
sprøjter i ryggen i løbet af 20 dage, selv om »jeg var ved at brække mig 
hver gang«, som han senere fortalte til ugemagasinet Spiegel. 
</p><p>
Kvalme eller ej, atleterne elskede deres mirakelmager, <i>unser doc,</i> som 
altid kunne få karrieren tilbage på ret køl, og som med anabolske steroider 
og alt, hvad der ellers skulle til kunne bane vejen til nye sejre og 
medaljer. 
</p><p>
»Han er en af os«, sagde hammerkasteren Karl-Hans Riehm til Spiegel i 1987, da 
bladet forsøgte at skrive en kritisk artikel om doktoren, mens løberen Gaby 
Bussmann begejstret jublede: »Han løber, kaster og springer med os«. 
</p><h3>
I søgelyset efter dødsfald 
</h3><p>
Med den opbakning gjorde Armin Klümper, hvad der passede ham. Hvis han ikke 
følte sig respekteret og godt nok behandlet ved stævner, truede han med at 
forlade arrangementet og tage ’sine’ atleter med sig. Da cykelrytteren 
Gerhard Strittmatter ikke måtte stille op ved OL i Los Angeles i 1984 på 
grund af en dopingmistanke, efter at doktor Klümper havde givet ham sprøjter 
med anabolske steroider i ugevis, rejste både lægen og rytteren hjem. 
</p><p>
Først i 1987, da den 26-årige syvkæmper Birgit Dressel døde under mistænkelige 
omstændigheder, kom Armin Klümper for alvor i myndighedernes søgelys. Det 
viste sig, at Birgit Dressel i løbet af 16 måneder forud for sin død havde 
fået 400 sprøjter af dopinglægen. Obduktionen viste, at hendes krop var et 
veritabelt laboratorium for alskens medicin, der skulle styrke, men endte 
med at dræbe hende. 
</p><p>
»Det er komplet vrøvl. Birgit og jeg havde et tillidsforhold, så jeg ville 
vide, hvis doping var indblandet. De, der antyder sådan noget, er gribbe, 
som vil få med mig at bestille«, lød den rasende afvisning fra Armin Klümper 
i Tysklands største avis, Bild. 
</p><p>
Lægen kunne trods mistanken fortsætte sin praksis helt indtil 1997, da 
hækkeløberen Birgit Hamann stod frem og fortalte, at Klümper havde sprøjtet 
hende fuld af væksthormoner uden hendes viden. På det tidspunkt var 
opmærksomheden omkring doping i cykelsport vakt, og Armin Klümper faldt i 
unåde. 
</p><p>
Det samme gjorde cykelholdet Deutsche Telekom, for hvem Bjarne Riis vandt Tour 
de France i 1996 og tyske Jan Ullrich året efter. Begge har senere tilstået 
massiv brug af doping i de år, ligesom hele cykelholdet var knyttet til selv 
samme klinik i Freiburg, hvor Armin Klümper huserede. 
</p><p>
For Armin Klümper var det med at komme ud af Tyskland, så han rejste til 
Sydafrika, efter at han i 1999 fik en bødestraf for svindel. Han residerer 
stadig i Sydafrika, hvor han i maj kan fejre sin 80-års fødselsdag som 
naturmediciner, og hvor han har skrevet flere bøger om alternativ 
behandling. 
</p><p>
Tilbage i hjemlandet hænger mistanken tungt i hans skygge over den elskede <i>fussball</i>. 
Skulle fodboldholdene – ’11 Freunde’ (11 venner), som det bedste tyske 
fodboldmagasin ikke tilfældigt hedder – virkelig også være dopingforbrydere? 
</p><p>
Ifølge de foreløbige resultater fra en uafhængig undersøgelsesgruppe, som 
under ledelse af kriminologen Leitzia Paoli, har researchet i Armin Klümpers 
fortid, sørgede lægen for vedholdende doping med anaboler i VfB Stuttgart og 
SC Freiburg, der i dag ligger side om side på Bundesligaens to sidste 
pladser med nedrykning i udsigt. 
</p><p>
Især storklubben VFB, hvor danskere som William Kvist, Jesper Grønkjær og Jon 
Dahl Tomasson har spillet, er i søgelyset. Klubben har forgæves bedt om 
aktindsigt i det belastende materiale, der ifølge radiostationen 
Südwestrundfunk (SWR) viser, at Armin Klümper i perioden 1978-81 solgte 
medikamenter for 117.000 D-mark (ca. 450.00 kr.) til klubben. Alligevel 
nægter alle ethvert kendskab til dopingen. 
</p><h3>
En mur af fornægtelse 
</h3><p>
Resultater af efterforskningen, der ifølge forskerne baserer sig på blandt 
andet 60 papirer fra Armin Klümper, er øjeblikkelig blevet mødt med en mur 
af fornægtelse i den fodboldgale del af Tyskland. 
</p><div class="art-fakta article-box">
<header><h4 class="">
Det kender han ikke noget til</h4>
</header><div class="fakta-body" data-buildingblock="embedded_factboxlink">
<span class="img-contimg-fl-left"><img class="image inlineLightBox" src="http://multimedia.pol.dk/archive/00921/Brazil_Soccer_WCup__921547w.jpg" alt="" border="0"/><span class="caption"><span class="f-img-caption">Som 
</span>aktiv spillede Tysklands nuværende landstræner og verdensmester Joachim Löw i både SC Freiburg og VfB Stuttgart på et tidspunkt, hvor der angiveligt foregik et massivt dopingmisbrug i de to klubber. Men Löw nægter at kende noget til det. Foto: Martin Meissner/AP Photo</span></span>
</div>
</div><p/><p/><p>
VM-holdets træner, Joachim Löw, spillede som aktiv i begge de to berørte 
klubber på tidspunktet for den angivelige doping, men han afviser alt. 
Ligesom en lang række kolleger og nuværende spillere. 
</p><p>
»Bundesligaen står over for den største dopingskandale i sin historie, men 
allerede nu begynder fodboldfans at afvise hele sagen. Det bør de afgjort 
ikke ... Skal vi virkelig tro på resultaterne fra en uafhængig kommission 
fra Freiburg Universitet? Ja, kære fodboldfans. Det <i>er </i>muligt. 
Der var doping i fodbold, og det er der sikkert stadig, hvad vi alle 
egentlig var klar over, inden sagen ramte overskrifterne«, skrev 
sportsredaktør Joscha Weber fra den tv-stationen DW i en kommentar. 
</p><p>
Hvorpå han nævner det beviste misbrug af epo i Juventus i 1990’erne, udsagn om 
systematisk holddoping i den franske Ligue 1, den italienske dommer, som 
afdækkede 70 »meget mistænkelige« dødsfald i landets fodboldklubber, 
’Anpfiff’, biografien fra den tyske landsholdsmålmand Harald ’Toni’ 
Schumacher, der blev udgivet i 1987 med påstande om, at doping i tysk 
fodbold med stoffet Captagon snarere var reglen end undtagelsen, den spanske 
dopinglæge Eufemiano Fuentes, der ud over cykelryttere som Ivan Basso og Jan 
Ullrich angiveligt havde spillere fra FC Barcelona og Real Madrid til 
behandling, positive dopingtests, der er dukket op fra ikoner som Edgar 
Davids, Diego Maradona og Pep Guardiola. 
</p><p>
»Alle, der afviser, at doping findes i fodbold, ignorerer fakta«, skriver 
Joscha Weber og affejer det ofte fremsatte argument om, at doping ikke 
hjælper i fodbold, som blandt andre Jürgen Klopp, træner i Borussia Dortmund 
har ført frem i ugens løb. Påstanden blev pillet ned af avisen Süddeutsche 
Zeitung af professor og antidopingekspert Werner Franke. 
</p><p>
»I anden halvleg af en fodboldkamp virker epo og det såkaldte epo-mimetika 
fantastisk. Spilleren er lige så god som i første halvleg. Trætheden 
forsvinder. I dag ser man kampe, hvor spillerne stadig sprinter af sted. Det 
gjorde man ikke tidligere«, siger Werner Franke. 
</p><p>
Så der vil blive set med andre øjne på spillet i den ’perfekte’ Bundesliga. 
Mistanken er ude. Som doktor Klümpers medikamenter i sin tid. Og det er 
trods anvendelsen af ’tavshedens lov’ i Bundesligaen svært at få øje på den 
affaldspose, der denne gang kan skjule problemerne. 
</p><p class=" bl-elem"><i class=" bl-elem">Publiceret 17. marts 2015</i></p>	
</div>
</div></body></html>
