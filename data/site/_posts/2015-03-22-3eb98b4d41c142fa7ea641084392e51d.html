---
layout:     post
title: 	    "Farer lurer på favoritterne i første svære forårseksamen"
post_author:	    
post_date:	    Sun, 22 Mar 2015 10:00:01 +0100
post_site:	    politiken.dk 
post_link:	    http://politiken.dk/sport/cykling/ECE2598373/farer-lurer-paa-favoritterne-i-foerste-svaere-foraarseksamen/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Som forårsklassikernes mest dominerende skikkelse gennem det seneste tiår 
fremstår schweizeren Fabian Cancellara (Trek), der netop har vist glimrende 
form i Tirreno-Adriatico, uundgåeligt som førende i det omfangsrige felt af 
ambitiøse favoritter, der aftegner sig op til dagens 293 km lange 
styrkeprøve fra Milano til ferie- og festivalbyen Sanremo ved Middelhavet. 
</p><div class="art-fakta article-box">
<h4 class="">
milano-sanremo </h4>
<div class="fakta-body" data-buildingblock="embedded_factboxlink">
<p><b>Seks tidligere</b> vindere er at finde i dagens felt – og to af dem endda 
på samme hold: 2014: Alexander Kristoff (Katusha), 2013: Gerald Ciolek 
(MTN-Qhubeka), 2011: Matthew Goss (MTN-Qhubeka), 2009: Mark Cavendish 
(Etixx-Quick Step), 2008: Fabian Cancellara (Trek), 2006: Filippo Pozzato 
(Lampre-Merida).
</p><p><b>Sejrherren fra</b> 2012, australieren Simon Gerrans (Orica-GreenEdge), er 
skadet, mens nr. 1 i 2005, italieneren Alessandro Petacchi, sidder udenfor, 
fordi hans ny hold Southeast ikke har fået et wildcard. Spanieren Oscar 
Freire, der vandt i 2007 og 2010, er holdt op.
</p><p class=" bl-elem"><b>Tre danskere</b> er blandt de 200 tilmeldte på de 25 firmahold. Matti 
Breschel og Christopher Juul-Jensenm er med hos Tinkoff-Saxo, Lasse Norman 
hos Cannondale-Garmin. Rolf Sørensens andenplads i 1991 efter italieneren 
Claudio Chiappucci er alle tiders bedste danske resultat.
</p>
</div>
</div><p>
Lige på hjul af det 34-årige tempofænomen fra Alpelandet som et varmt bud på 
succes i det første af cykelsportens såkaldte Monumenter – de fire andre er 
Flandern Rundt, Paris-Roubaix, Liège-Bastogne-Liège og Il Lombardia – ligger 
den ni år yngre himmelstormer Peter Sagan, der blev gjort til 
mangemillionær, da han og den russiske rigmand Oleg Tinkov enedes om fælles 
satsning på Tinkoff-Saxo. </p><p>
Ganske vist kan slovakken trods imponerende bedrifter i sin forholdsvis korte 
karriere endnu kun drømme om resultater, der når op i nærheden af 
schweizerens, men lige fra de indledende opgaver i denne sæson har han 
demonstreret en ubændig vilje til at få stillet en ni måneder lang, uforløst 
sejrshunger, hvilket så i øsende regn lykkedes i mandags i Porto 
Sant’Elpidio. 
</p><h3>
En uforudsigelig affære 
</h3><p>
Men både Cancellara, Sagan og alle de øvrige podiekandidater er midt i deres 
svimlende forhåbninger om succes ganske på det rene med, at de i dag står 
foran den mest uforudsigelige af samtlige idrætsgrenens prestigemættede 
styrkeprøver – dels fordi den byder på så beskedne terrænmæssige 
udfordringer, dels fordi der traditionelt foregår et så intenst taktisk spil 
mellem de forventede hovedpersoners mandskaber, at talrige outsidere trods 
den udmarvende distance formår at holde sig helt fremme til finalen. 
</p><p><span class="img-contimg-fl-right"><img class="image inlineLightBox" src="http://multimedia.pol.dk/archive/00922/MS_922758j.jpg" alt="" border="0"/><span class="caption"><span class="f-img-caption">Knold. 
</span>Cipressa-stigningen er overstået efter ca. 270 km.</span></span></p><p>
Hvem havde eksempelvis lige forestillet sig, at nordmanden Alexander Kristoff 
sidste år eller tyskeren Gerald Giolek samt australierne Simon Gerrans og 
Matthew Goss de tre foregående sæsoner skulle trone øverst på podiet i 
Sanremo? 
</p><p>
I hvert fald ikke Cancellara, der i alle fire tilfælde kæmpede for at se glad 
ud, da han stod ved siden af dem på sejrsskamlen – som nr. 2 i 2014, 2012 og 
2011 samt 3 i 2013. 
</p><p>
Den ultimative hæder oplevede schweizeren i 2008, da han som den foreløbig 
sidste havde benene til at runde et solofremstød på de afsluttende km 
sejrrigt af og passere målstregen fire sekunder foran en lille gruppe anført 
af den italienske vinder fra 2006 Filippo Pozzato og belgieren Philippe 
Gilbert, og hvor ligeledes sejrherren fra 2004 og 2007 – samt senere 2010 – 
spanieren Oscar Freire befandt sig. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/sport/cykling/ECE2598761/riis-milliardaerboss-venter-i-dag-udbytte-af-sin-kostbare-investering/">Riis' milliardærboss venter i 
dag udbytte af sin kostbare investering</a></p><p>
I det hele taget har de uger, der nu indledes med Milano-Sanremo og efter en 
enkelt søndags blødere mellemspil i Gent-Wevelgem suser videre på højeste 
niveau med Flandern Rundt og Paris-Roubaix, befæstet Cancelleras 
exceptionelle status, når det handler om at mestre disse ekstreme 
endagsprøvelser. 
</p><p>
Ikke færre end 15 gange har han hidtil betrådt podiet i denne eksklusive 
klassikertrilogi, de syv som vinder – tre i Paris-Roubaix og Flandern, en 
enkelt i Milano-Saremo – og når dertil så kommer blandt andet fire 
verdensmesterskaber og en OL-guldmedalje i enkeltstart samt etapesejre og 
gule trøjer i stribevis i Tour de France, ville det ikke være så mærkeligt, 
hvis schweizeren var ved at være mættet. 
</p><p><span class="img-contimg-fl-right"><img class="image inlineLightBox" src="http://multimedia.pol.dk/archive/00922/poggio_922759j.jpg" alt="" border="0"/><span class="caption"><span class="f-img-caption">Afsæt. 
</span>Poggio har adskillige gange været rampen, hvor vinderen har sat sit angreb ind. Poggio rammes efter 285 km.</span></span></p><p>
Imidlertid spores ikke antydningen af tegn på, at den situation skulle være 
indtruffet. I Tirreno-Adriatico agerede Cancellara således værdifuld hjælper 
i holdkammeraten Bauke Mollemas vellykkede jagt på den samlede andenplads, 
inden han selv satte rivalerne på plads i det afsluttende temporidt. Og så 
sent som i torsdags optrådte schweizeren atter i kollektivets tjeneste, da 
Treks italienske sprinter Giacomo Nizzolo vandt Grand Prix Nobili. 
</p><div class="art-quote article-box">
<p class="quote"/>
<blockquote>
<p class="quote-txt">
Alt, hvad jeg har foretaget mig hidtil i denne sæson, har tjent som forberedelse 
til den periode, der nu forestår
</p>
<p class="sender">
Fabian Cancellara, klassikerkonge 
</p>
</blockquote>
</div><p>
»Alt, hvad jeg har foretaget mig hidtil i denne sæson, har tjent som 
forberedelse til den periode, der nu forestår«, fastslår Cancellara, der ud 
over den friske enkeltstartsgevinst i Tirreno-Adriatico også er noteret for 
en etapesejr i Tour of Oman, da han holdt hjem foran en lille håndfuld af 
dagens markante rivaler, spanieren Alejandro Valverde (Movistar), belgieren 
Greg Van Avermaet (BMC), Filippo Pozzato og Peter Sagan. </p><p>
»Det allervigtigste i Milano-Sanremo er at spare så meget som overhovedet 
muligt på kræfterne undervejs. Løbet begynder faktisk først for alvor, når 
de små stigninger langs kysten melder sig på de sidste 50 km, men også der 
gælder det om ikke at forivre sig, for så er det nødvendige overskud til 
selve finalen væk«. 
</p><p>
»Foreløbig har alt formet sig perfekt, og jeg har et stærkt hold, der er 
indstillet på at bakke mig maksimalt op. Men der er mange faktorer, som skal 
gå op i en højere enhed, og ikke mindst vejret kan komme til at spille en 
uberegnelig rolle«. 
</p><h3>
Behøver næppe frygte vejrguderne 
</h3><p>
Umiddelbart ser det dog ikke ud til, at Cancellera i nævneværdig grad behøver 
frygte, at vejrguderne griber afgørende ind i begivenhederne. For selv om 
foråret lige nu tøver med at bryde definitivt igennem i Norditalien, synes 
der højst at blive tale om enkelte regnbyger under dagens kappestrid. 
</p><p>
Over for Cancellaras præstationer blegner samtlige konkurrenters, men den 
suverænitet, som statistikkerne afspejler, kan schweizeren ikke bruge til 
ret meget, når først virkeligheden melder sig. Og han konfronteres da også 
med udfordrere, der ikke lader sig skræmme af selv de mest imponerende, 
tidligere meritter. 
</p><p>
Ud over Peter Sagan, der i 2013 slog Cancellara i spurten i Sanremo, men kun i 
kampen om andenpladsen, eftersom den tidligere tyske U23-verdensmester 
Gerald Ciolek fra det sydafrikanske wildcard-hold MTN-Qhubeka forbløffede 
alle, står sidste års sejrherre Alexander Kristoff (Katusha) meget langt 
fremme i køen. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/sport/cykling/ECE2598100/cykelryttere-vil-have-indfoert-regler-ved-daarligt-vejr/">Cykelryttere vil have indført 
regler ved dårligt vejr</a></p><p>
Den 27-årige nordmand har længst bevist, at triumfen for 12 måneder siden ikke 
var nogen tilfældighed, og har i denne sæson allerede vundet fem løb, 
hvilket blandt de aktuelle aktører kun overgås med en enkelt af den britiske 
eksverdensmester Mark Cavendish. 
</p><p>
Denne stiler også højt i dag, men i modsætning til både Trek, Tinkoff-Saxo og 
Katusha har Etixx-Quick Step flere trumfer at spille på i skikkelse af den 
polske verdensmester Michal Kwiatkowski og tjekken Zdenek Stybar. 
</p><p class=" bl-elem">
Tyskeren John Degenkolb (Giant-Alpecin), BMC’s belgiere Philippe Gilbert og 
Greg Van Avermaet, australieren Michael Matthews (Orica-GreenEdge) samt den 
britiske Sky-duo Ian Stannard og Geraint Thomas lægger ligeledes billet ind 
på hæder, og som en joker lurer sidste års nr. 1 på WorldTour-ranglisten, 
spanieren Alejandro Valverde (Movistar). 
</p>	
</div>
</div></body></html>
