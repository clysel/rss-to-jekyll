---
layout:     post
title: 	    "Forskere chokerer med genmanipulation af menneskefostre"
post_author:	    
post_date:	    Sat, 25 Apr 2015 22:26:33 +0200
post_site:	    politiken.dk 
post_link:	    http://politiken.dk/viden/ECE2642714/forskere-chokerer-med-genmanipulation-af-menneskefostre/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Rygterne har svirret i månedsvis, men nu er det ganske vist: Et kinesisk 
forskerhold har som de første i verden genmanipuleret tidlige menneskefostre 
og kan nu potentielt reparere sygdomsfremkaldende genfejl med kirurgisk 
præcision. 
</p><p>
Det hele er foregået i en petriskål, men hvis man gentog forsøget, kunne 
menneskefosteret teoretisk set godt blive til et barn, som nu ville være fri 
for en genetisk blodsygdom. Det kinesiske forskerhold fra Sun Yat-sen 
University i Guangzhou har netop offentliggjort sine resultater i det 
relativt ukendte videnskabelige tidsskrift Protein &amp; Cell. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/dkoekonomi/ECE2182736/danmark-frygter-ny-gmo-majs/">Danmark frygter ny gmo-majs</a></p><p>
Umiddelbart lyder det besnærende at udrydde en arvelig sygdom på den måde. Men 
det videnskabelige samfund er rystet, og verdens førende tidsskrifter, 
Nature og Science, har nægtet at offentliggøre kinesernes videnskabelige 
resultater, fordi forskerne ifølge Nature News blandt andet har overskredet 
en etisk grænse. 
</p><p>
Der hersker nemlig en uskreven regel blandt forskere i den vestlige verden om, 
at man ikke manipulerer med kønsceller og menneskefostre, fordi det kan få 
uoverskuelige følger, og manipulationen vil gå i arv til de næste 
generationer. I 15 af 22 lande i Vesteuropa, inklusive Danmark, er der 
lovgivning på området, og her er det forbudt at genmanipulere kønsceller i 
forbindelse med kunstig befrugtning. 
</p><div class="art-quote article-box">
<p class="quote"/>
<blockquote>
<p class="quote-txt">
Det er en skræmmende udvikling, og det burde ikke foregå
</p>
<p class="sender">
Jacob Giehm Mikkelsen, Aarhus Universitet 
</p>
</blockquote>
</div><p>
»De kinesiske forskere er de første nogensinde, der har taget et meget 
usædvanligt skridt. Det lyder jo enormt fristende på den måde at kunne skåne 
et barn for en arvelig sygdom, som forældrene er genetiske bærere af«, siger 
lektor Jacob Giehm Mikkelsen fra Aarhus Universitet, der er ekspert i den 
teknik, som de kinesiske forskere har benyttet sig af. </p><p>
»Men det er også en farlig glidebane at bevæge sig ud på, for den teknologi, 
de anvender, kan også føre til ændringer andre steder i arvemassen, som kan 
gå i arv til de næste generationer. Man begynder at forfine arvemassen uden 
at kende til følgerne. Det er en skræmmende udvikling, og det burde ikke 
foregå«. 
</p><h3>
Forsøg på kasserede ægceller 
</h3><p>
Kort fortalt har de kinesiske forskere ønsket at undersøge, om en ny 
teknologi, som for alvor fik sit gennembrud i 2012, også kan bruges til at 
rette genfejl hos menneskefostre. Teknikken er tidligere med stor succes 
blevet anvendt på dyrefostre og humane kropsceller og er lynhurtigt blevet 
en teknologi, som alle verdens laboratorier bruger i forskningsøjemed. 
</p><p>
Den banebrydende teknologi er døbt CRISPR/Cas9, og den kan målrettet gå ind og 
finde fejl i arvemassen og reparere dem. Som en korrekturlæser, der pløjer 
igennem en tekst, finder stavefejl og retter dem til. Man har store 
forventninger til, at teknologien kan bruges i behandlingen af alskens 
sygdomme lige fra kræft til cystisk fibrose, hvor den skal bruges til at 
reparere syge gener i syge kropsceller. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/viden/ECE1243800/kinesiske-koeer-producerer-menneskelig-brystmaelk/">Kinesiske køer producerer 
menneskelig brystmælk</a></p><p>
I de kinesiske forsøg har forskerne brugt befrugtede ægceller, som var 
kasseret fra en fertilitetsklinik, fordi de var blevet befrugtet af to 
sædceller og ikke en. Det vil sige, at de befrugtede ægceller ikke var 
funktionsdygtige og derfor ifølge de kinesiske forskere oplagte at bruge i 
forskningen. 
</p><p>
De har så brugt CRISPR/Cas9-teknikken til at demonstrere, at man kan reparere 
det gen, som kan fremkalde den fatale blodsygdom thalassæmi. De manipulerede 
celler var levedygtige og kunne dele sig og dermed indlede den meget spæde 
begyndelse til et menneskeliv. Forsøget stoppede her, men hvis man gentog 
forsøget, kunne man teoretisk set lave en kunstig befrugtning og en 
vellykket graviditet, hvor den arvelige sygdom ville være elimineret. 
</p><div class="art-quote article-box">
<p class="quote"/>
<blockquote>
<p class="quote-txt">
Det fik de kinesiske forskere til selv at konkludere i den videnskabelige 
artikel, at selv om missionen lykkedes, er teknologien stadig for umoden 
til, at man kan bruge den i den virkelige verden
</p>
<p class="sender">
Thomas G. Jensen, Aarhus Universitet 
</p>
</blockquote>
</div><p>
»Forsøget viste også, at manipulationen også skabte forandringer andre steder 
i arvemassen. Det fik de kinesiske forskere til selv at konkludere i den 
videnskabelige artikel, at selv om missionen lykkedes, er teknologien stadig 
for umoden til, at man kan bruge den i den virkelige verden. I mine øjne bør 
man helt holde sig fra at genmanipulere menneskefostre, for det er 
irreversibelt og har man først genmanipuleret et menneske lige fra 
undfangelsen, kan man ikke lave det om, hvis det går galt«, siger professor 
Thomas G. Jensen fra Aarhus Universitet, som tidligere har været medlem af Etisk Råd. </p><p>
Professoren finder det desuden meningsløst at kaste sig over genmanipulation i 
forbindelse med kunstige befrugtninger, når der allerede findes et reelt 
alternativ i form af ægsortering. Altså hvor man befrugter æg i en petriskål 
og sørger for kun at udvælge de æg, som ikke er bærere af en genetisk 
defekt. 
</p><p>
»På den måde ville man få det samme positive resultat uden at manipulere med 
det kommende barns dna. Så kineserne jagter en teknologi, der i bund og 
grund er overflødig, fordi der allerede findes et alternativ«, siger Thomas 
G. Jensen. 
</p><h3>
Opfordring til tænkepause 
</h3><p>
At kineserne var på trapperne med banebrydende og grænseoverskridende 
forskning var kendt i videnskabelige kredse, og en anonym kinesisk kilde har 
røbet til Nature News, at mindst fire forskergrupper i Kina forsøger sig med 
at genmodificere menneskefostre. Det har fået førende amerikanske forskere, 
som arbejder med samme teknologi, til at fare i blækhuset og skrive en 
kommentar i det verdensførende tidsskrift Nature. Her opfordrer de til et 
frivilligt moratorium – altså et foreløbigt forbud på globalt plan – mod at 
genmanipulere menneskefostre, så man kan få diskuteret, hvad den nye 
teknologi skal bruges til, og hvad den ikke skal bruges til. 
</p><p>
»Det var også det, man opfordrede til i 1975, da genteknologien lige var 
blevet født. Da foreslog en række førende forskere en frivillig tænkepause 
på verdensplan for at diskutere fordele og ulemper ved den nye teknologi. 
Det ville være fornuftigt at gøre det samme, nu vi står ved en ny 
skillevej«, siger Thomas G. Jensen. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/forbrugogliv/forbrug/tjekmad/ECE2366856/ny-dansk-forskning-skal-give-groentsager-mere-smag/">Ny dansk forskning skal give 
grøntsager mere smag</a></p><p>
Formanden for Etisk Råd, Jacob Birkler, er enig og håber på en nuanceret 
debat, hvor man ikke falder i den kedelige grøft, hvor man bander 
teknologien og videnskaben langt væk. 
</p><p class=" bl-elem">
»Det er ikke selve teknologien, der er uetisk. Det, der kan være uetisk, er, 
hvad man vælger at bruge teknologien til. Så man bør diskutere, om den 
banebrydende teknologi også skal bruges til at manipulere menneskefostre 
eller ej«, siger Jacob Birkler. 
</p>	
</div>

</div></body></html>
