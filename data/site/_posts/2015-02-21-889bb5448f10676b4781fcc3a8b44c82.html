---
layout:     post
title: 	    "Søskendepar er født i Danmark, men skal udsendes til Nordirak"
post_author:	    
post_date:	    Sat, 21 Feb 2015 09:17:31 +0100
post_site:	    politiken.dk 
post_link:	    http://politiken.dk/indland/ECE2557006/soeskendepar-er-foedt-i-danmark-men-skal-udsendes-til-nordirak/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
»Vi finder endvidere ikke, at dine klienters børn har en sådan tilknytning til 
Danmark, at hensynet til barnets tarv taler for at give dine klienter og 
børnene opholdstilladelse.«
</p><p>
Sådan skriver Udlændingestyrelsen i slutningen af januar i et afslag på 
humanitær opholdstilladelse til en advokat, der repræsenterer en 
flygtningefamilie i Allerød. 
</p><p>
Selv om Fadhel Amins og hans ægtefælle Howaida Rostoms to børn på ni og syv år 
begge er født i Danmark, og ifølge styrelsen derfor »har opnået en vis 
tilknytning til Danmark i kraft af, at de går i skole og taler dansk«, så 
afviser styrelsen altså, at hensynet til børnenes tarv kan udløse en 
humanitær opholdstilladelse til familien. Det skriver <a target="_blank" href="http://www.information.dk/525121">Dagbladet 
Information</a> . 
</p><h3>
Provins ramt af vold
</h3><p>
I stedet mener styrelsen, at børnene på trods af deres opvækst i Danmark 
»fortsat har en stor del af deres formative år foran sig«, og styrelsen 
vurderer derfor, at børnene »kan fortsætte deres opvækst og skolegang i 
Irak«. 
</p><p>
Derfor skal familien ifølge styrelsen »udrejse af Danmark senest den 21. 
februar 2015«, som styrelsen skriver. 
</p><p>
Familien har for længe siden fået afslag på asyl - selv om FN’s 
Flygtningehøjkommissariat, UNHCR, dengang henstillede til, at alle fra den 
voldsramte Kirkuk-provins, som familien flygtede fra, havde krav på at få 
ophold i lande som Danmark. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/udland/ECE2408327/konflikter-tvinger-flere-og-flere-boern-til-at-flygte-uden-deres-foraeldre/">Konflikter tvinger flere og 
flere børn til at flygte uden deres forældre</a></p><p>
Det har heller ikke været muligt for familien at få humanitær 
opholdstilladelse, og derfor har de længe skullet udvises. Men i adskillige 
år har det ikke kunnet lade sig gøre at udvise dem til det nordlige Irak, 
fordi faren og moren ikke vil samarbejde med de danske myndigheder om 
udsendelse. 
</p><p>
Dertil kommer i øvrigt, at området omkring byen Kirkuk, hvorfra faren og moren 
i sin tid er flygtet, siden efteråret er blevet inddraget i krigen mod IS. 
Ifølge Information.dk’s opdaterede oversigt er der således fra koalitionens 
side gennemført 127 flyangreb mod IS-mål i nærheden af Kirkuk. 
</p><h3>
Hensyn til barnets tarv
</h3><p>
Information har for knap et år siden besøgt familien og beskrevet det faktum, 
at det var så godt som umuligt at se i den lange række af afgørelser og 
afslag, som familien havde modtaget fra myndighederne, at hensynet til 
børnenes tarv konkret havde været inddraget i myndighedernes overvejelser. 
</p><p>
Siden da har myndighederne ændret praksis, og derfor er afslaget fra januar 
anderledes formuleret end de forrige afgørelser. I det nye afslag bruger 
styrelsen nemlig flere af de i alt 11 sider på at forholde sig til børnenes 
tarv, således som Danmark er forpligtet til ifølge FN’s Børnekonvention. 
</p><p class=" bl-elem">
Dermed kan afgørelsen for den irakisk-turkmenske familie i Allerød bruges som 
et fingerpeg om, hvilke elementer de danske udlændingemyndigheder lægger 
vægt på, hvis en konkret hensyntagen til børnenes tarv skal kunne ændre et 
tidligere givet afslag på humanitær opholdstilladelse. 
</p>	
</div>
</div></body></html>
