---
layout:     post
title: 	    "Frank Jensen vil skaffe 3.000 nye almene boliger i København"
post_author:	    
post_date:	    Fri, 20 Mar 2015 22:34:36 +0100
post_site:	    politiken.dk 
post_link:	    http://politiken.dk/oekonomi/bolig/ECE2596690/frank-jensen-vil-skaffe-3000-nye-almene-boliger-i-koebenhavn/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Københavns overborgmester, Frank Jensen (S), er klar til at hive den helt 
store tegnebog op af lommen. 
</p><p>
Får han lov til det, vil hovedstaden foretage den største enkeltudskrivning 
til almene boliger i nyere tid. Ikke siden kommunen i sidste århundrede 
planlagde det store boligkvarter i Tingbjerg, er så mange lejligheder på én 
gang blevet lagt i støbeskeen som dem, rådhusets budgetflertal går til 
forhandling om i næste uge. 
</p><p>
Frank Jensen foreslår at bruge i alt 552 millioner kroner flere steder i 
hovedstadens centrale kvarterer. 
</p><p>
»Vi kan indfri den vision for København, som jeg har fået bred politisk 
opbakning til, at det også i fremtiden skal være en by for alle med blandede 
boformer i alle kvarterer. Det gør, at vi lærer hinanden at kende, uanset om 
vi er direktører, skolelærere, buschauffører eller står i butik. Vi vil ikke 
have, at København udvikler sig som Paris eller London. Det er dejlige 
turistbyer, men de har gigantisk ulighed i forhold til, hvem der kan få 
bolig i byen. Sådan skal det ikke gå i København«, siger Frank Jensen. 
</p><h3>
Lovændring 
</h3><p>
Omkring 252 millioner skal bruges på cirka 1.100 nye boliger i byens kommende 
udviklingsområder. Her har en lovændring givet kommunen mulighed for at 
øremærke 25 procent af boligerne til alment byggeri. 
</p><p>
Det nye værktøj gled gennem Folketinget i februar som følge af regeringens 
finanslovsaftale med SF og Enhedslisten. 
</p><p>
Samme aftale gav også København og landets andre store byer en ny mulighed for 
at give særlige lån til opkøb af byernes dyrere grunde, hvor det tidligere 
har været for dyrt at bygge alment. Det vil Frank Jensen bruge det maksimale 
tilladte beløb på 300 millioner kroner på de næste tre år, så der kan bygges 
2.000 nye almene boliger i det centrale København frem mod 2025. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/bolig/ECE2537991/koebenhavn-vil-sprede-sine-svageste/">København vil sprede sine 
svageste</a></p><p>
Finansieringen har kommunen fundet, efter at der er indgået en aftale med 
boligorganisationernes landsorganisation ’BL – Danmarks Almene Boliger’ og 
ni københavnske omegnskommuner. 
</p><p>
Her er parterne blevet enige om, at boligselskaberne frikøber en række 
såkaldte hjemfaldsklausuler, hvor kommunerne frasiger sig deres historiske 
rettighed til at købe konkrete ejendomme tilbage. 
</p><h3>
Lejere får adgang til realkredit 
</h3><p>
Boligselskaberne har fået en reduktion på 80 procent af frikøbsprisen, men 
skal stadig lægge i alt 1,45 milliarder kroner til kommunerne – herunder 600 
millioner til København. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/bolig/ECE2567420/almene-boliger-skal-give-liv-og-ly-i-forblaest-oerestad/">Almene boliger skal give liv 
og ly i forblæst Ørestad</a></p><p>
Det er penge, som lejerne i byggerier rundt om hovedstaden mere eller mindre 
direkte har betalt via deres husleje gennem årene. Frikøbet giver dog 
mening, lyder det fra boligselskaberne, for klausulerne gør det i dag svært 
at skaffe penge til vedligeholdelse af byggerierne: 
</p><p>
»Vores grundinteresse er simpelthen, at hjemfaldet kommer væk, så vi kan 
optage 30-årige realkreditlån til renovering og fornyelse af de almene 
boliger. For det er ikke en mulighed at lade være med at vedligeholde dem«, 
siger administrerende direktør Bent Madsen, der betragter det som en »yderst 
fornuftig« sidegenvinst, hvis København vælger at bruge de nyerhvervede 
midler på at bygge alment. 
</p><h3>
Enhedslisten støtter op 
</h3><p>
Overborgmesteren får allerede på forhånd opbakning til forslaget fra sin 
største forhandlingspartner. Enhedslistens teknik- og miljøborgmester, 
Morten Kabell, ser ikke nogen problemer i, at det er lejerpenge, der kommer 
til at finansiere indsatsen. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/dkoekonomi/ECE2237017/de-stoerste-danske-byer-faar-flere-ghettoer-for-rige-og-fattige/">De største danske byer får 
flere ghettoer for rige og fattige</a></p><p>
Klausulerne »findes nu engang«, siger han, og da boligselskaberne med aftalen 
har fået en rabat på 80 procent, vil det ikke ramme boligafdelingerne 
unødigt hårdt, lyder det: 
</p><p>
»Vi sikrer, at de penge, som kommer fra lejerne, bliver brugt socialt rigtigt. 
Man kunne have kritiseret, hvis de var gået til skattelettelser eller noget 
andet, der ikke var brug for, men nu går de faktisk til fremtidens almene 
boliger, og det synes jeg egentlig, der er god rimelighed og retfærdighed 
i«, siger Morten Kabell. 
</p><h3>
K: Grundpriserne er for høje 
</h3><p>
I rådhusets borgerlige opposition er der alt andet end tilfredshed at spore 
med det nye forslag: »Samfundsøkonomisk er tidspunktet fuldstændig 
vanvittigt. Vi står i en begyndende vækst, og grundpriserne er ekstremt høje 
lige for tiden. Det samme gælder opførelsesudgifterne. Så vi får meget lidt 
for pengene ved at gøre det nu. Det er dårligt købmandskab«, siger Jakob 
Næsager (K).
</p><div class="art-quote article-box">
<p class="quote"/>
<blockquote>
<p class="quote-txt">
Det vil være et effektivt træk i forhold til, at der bliver bygget almene 
boliger i de relativt dyre kvarterer 
</p>
<p class="sender">
Curt Liliegreen, boligøkonom 
</p>
</blockquote>
</div><p>
Grundene til de 2.000 boliger, halvdelen af udskrivningen skal gå til, skal 
findes i de eksisterende kvarterer, som allerede er dækket af 
lokalplaner.</p><p>
»Det er de nye kvarterer med lokalplaner, hvor de almene ikke har kunnet komme 
til, og så er det steder, hvor der er plads til små boligafdelinger, hvis 
der eksempelvis er blevet saneret eller revet noget ned omkring Indre By«, 
siger Frank Jensen. 
</p><p>
Især denne del af initiativet vil gøre en ganske markant forskel, mener 
boligøkonom Curt Liliegreen, sekretariatsleder i det uafhængige 
Boligøkonomisk Videncenter. 
</p><p>
»Det vil være et effektivt træk i forhold til, at der bliver bygget almene 
boliger i de relativt dyre kvarterer. For ellers vil det alene være 
pensionskasserne og de private udviklere, der vil komme ind. Der vil dette 
veje relativt tungt og være et meget substantielt bidrag«, siger han. 
</p><p class="art-ext-other">

</p><p class=" bl-elem"/>	
</div>
</div></body></html>
