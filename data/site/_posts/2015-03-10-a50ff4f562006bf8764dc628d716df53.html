---
layout:     post
title: 	    "Introverte studerende skal også sælge sig selv"
post_author:	    71978
post_date:	    Tue, 10 Mar 2015 12:53:21 +0000
post_site:	    karriere.jobfinder.dk 
post_link:	    http://karriere.jobfinder.dk/artikel/introverte-studerende-skal-ogsaa-saelge-sig-selv-2835
---
<html><body><div><section class="body"><p>Jobsamtalen er en situation, som kan få hænderne til at dirre hos de fleste. Nogle er dog bedre til at sælge sig selv end andre. Er man introvert anlagt, kan en jobsamtale være ekstra svær og nervepirrende - især som nyuddannet, hvor man endnu ikke har prøvet kræfter med arbejdsmarkedets albuekamp.</p>
			<p>»Der findes næsten lige så mange dygtige, introverte studerende som ekstroverte, og i sådan en salgssituation, som en jobsamtale er, står de altså forskelligt. Rigtig mange bryder sig ikke om det, og betegner det som at skulle ud og prale om sig selv,« siger Kenneth Carstensen, senior karrierekonsulent i IDA.</p>
			<p><a href="http://www.jobfinder.dk/jobs/?utm_source=Karrieresite&amp;utm_medium=Link&amp;utm_campaign=Se%20nyeste%20job?utm_source=Karrieresite&amp;utm_medium=Link&amp;utm_campaign=Se+job">Tjek Jobfinder for de nyeste jobopslag</a></p>
			<p>Han mener, at det er en stor mental udfordring for mange at skulle pege næsen væk fra bøgerne og ud mod arbejdsmarkedet.</p>
			<p>»Mange af de studerende har siddet intensivt over bøgerne gennem længere tid, og pludselig skal de ud og præsentere og sælge sig selv. Det er en stor mental udfordring,« siger han.</p>
			
			<p>Som nyudklækket ingeniør er det et godt redskab at gøre sig klart, hvad man kan bidrage med i den pågældende virksomhed. Heri ligger en erkendelse af hvilke kompetencer, man har udviklet i løbet af studietiden:</p>
			<p>»Som hovedregel er det meget vigtigt at blive klar over, hvad man kan bidrage med. Jeg synes, der er for mange, der står alene med de spørgsmål - hvad er det egentlig, jeg udvikler af viden, og hvor kan det bruges henne. Det er helt afgørende,« siger Kenneth Carstensen, som mener, at uddannelsesinstitutionerne løbende har til opgave at hjælpe de studerende med at blive bevidste om, hvilke kompetencer de udvikler, og hvor kan de bruges.</p>
			<h2>De introverte beder ikke om hjælp</h2>
			<p>På Ingeniørhøjskolen ved Aarhus Universitet er det en problemstilling, de er klar over og også aktivt forsøger at hjælpe de studerende med. Det fortæller Birgitte Castenskjold Viborg, der er leder af studievejledningen ved Ingeniørhøjskolen i Aarhus:</p>
			<p>»Vi laver et decideret karrierevejledningsforløb for de studerende, der er interesserede i det. Det kører i to runder: Den første handler om at give dem en viden om deres personlige kompetencer, og hvordan de kan adskille sig fra de andre, og i anden runde arbejder de specifikt med udarbejdelse af CV og ansøgninger. Her kommer man selvfølgelig også ind på jobsamtalen.«</p>
			
			<p>Udover det målrettede karrierekursus er de i Aarhus også så småt begyndt at implementere de såkaldte ‘insight tests’ på diplomuddannelserne. De skal blandt andet hjælpe de studerende med at få en personlig profil og finde ud af, hvilken type de er. Også her er der en masse inputs, man kan bruge i jobsøgningsprocessen, ligesom det er en måde at hjælpe de introverte studerende, som kan være svære at få øje på.</p>
			<p>»Det er en gruppe, som ikke selv opsøger hjælp og typisk ikke melder sig til kurserne. Det er en gruppe af studerende, vi rigtig gerne vil have gjort mere bevidste om, hvordan man kommunikerer, og hvilke signaler man sender. De får rigtig meget ud af de her ‘insight tests’, hvilket også er en årsag til, at vi vil udbrede det til alle studieretninger fra næste semester,« fortæller Birgitte Castenskjold Viborg.</p>
			<h2>Salgstrappen</h2>
			<p>Hos IDA arrangerer de jævnligt kurser, som hjælper de studerende med at forberede sig til jobsamtalen. Kenneth Carstensen underviser selv på en del af dem:</p>
			<p>»Mange introverte kommer for sent i gang med at præsentere sig og sælge deres viden til en jobsamtale. Helt konkret lærer vi dem, hvad de kan gøre, når de møder en ny virksomhed, og hvad de kan gøre for at etablere en god stemning og sælge sig selv bedst muligt,« siger han og konkretiserer:</p>
			<p>»Vi lærer dem at lave en lille salgstrappe. Den er der mange introverte, der er glade for, for så kan de sidde derhjemme og forberede nogle spørgsmål og komme tidligt på banen under samtalen. Bagefter kan de slappe lidt mere af og så gå mere konkret i dybden senere i samtalen. Uden at man nødvendigvis behøver at ændre sig fundamentalt, kan man lære nogle værktøjer, som i en given situation kan hjælpe en,« fortæller Kenneth Carstensen.</p>
			<p>Det er blandt andet på IDA-kurset ‘Find din psykologiske profil’, at man kan få hjælp til at knække jobsamtale-koden. Kontakt IDA’s karrierekonsulenter, hvis du vil høre mere.</p>
			
		</section></div></body></html>
