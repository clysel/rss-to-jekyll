---
layout:     post
title: 	    "To personer anholdt for attentatplaner imod minister"
post_author:	    
post_date:	    Thu, 26 Mar 2015 15:31:12 +0100
post_site:	    politiken.dk 
post_link:	    http://politiken.dk/indland/ECE2605498/to-personer-anholdt-for-attentatplaner-imod-minister/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
To herboende mænd blev i går anholdt og sigtet for at planlægge et attentat 
imod en fremtrædende dansk politiker. 
</p><p>
Ifølge Politikens oplysninger er der tale om en socialdemokratisk minister. 
</p><p>
De to anholdte har natten over været i politiets varetægt, men er i dag blevet 
løsladt af Københavns Politi, som dog opretholder sigtelsen. 
</p><p>
»Jeg kan bekræfte, at jeg er advokat for den ene af de to. Jeg ved ikke så 
meget mere endnu«, siger advokat Andro Vrlic. 
</p><p>
Ifølge Politikens kilder i det yderligtgående islamistiske miljø har de to 
sigtede henholdsvis pakistansk og somalisk baggrund. 
</p><p>
De er blevet sigtet efter straffelovens § 113, som lyder: 
</p><p>
»Den, som antaster Folketingets sikkerhed eller frihed eller i øvrigt 
foretager nogen handling, der sigter til ved magtanvendelse eller trussel 
derom at aftvinge Folketinget nogen beslutning eller hindre det i frit at 
udøve sin virksomhed, straffes med fængsel indtil 16 år eller under særligt 
skærpende omstændigheder på livstid«. 
</p><p>
Det er paragraffens stk. 2, som sigtelsen går på. Denne del handler om dem, 
der »angriber eller øver tvang mod kongen eller den, der med hjemmel i 
forfatningen fører regeringen, eller mod ministrene, Rigsretten eller 
Højesteret«. 
</p><p>
Dermed er der ikke tale om en sigtelse for terror. 
</p><p>
Advokat for den anden sigtede, Bjørn Elmquist, oplyser til Politiken, at han 
nu er i gang med at indhente sagsdokumenter fra Københavns Politi. 
</p><p>
Ifølge Ekstra Bladet har efterretninger omkring den pågældende minister og 
dennes bopæl i de seneste uger ledt til en efterforskning, som altså nu 
udløser de to anholdelser.
</p><p>
Anholdelserne skete i forbindelse med en større ransagningsaktion, som 
politiet i går gennemførte flere steder i Storkøbenhavn.
</p><p>
Paragraffen, som de to mænd siges efter, bliver sjældent anvendt. Det skete 
dog i en sag fra 2007, der handlede et indlæg på internettet med opfordring 
til brandbombning af en ministers bolig. 
</p><p class=" bl-elem">
Hverken Københavns Politi eller Politiets Efterretningstjeneste ønsker at 
kommentere sagen. 
</p>	
</div>
</div></body></html>
