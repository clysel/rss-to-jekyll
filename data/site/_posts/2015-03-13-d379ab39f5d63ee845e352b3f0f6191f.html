---
layout:     post
title: 	    "Højskoler hjælper med at bygge bro over kulturkløften"
post_author:	    
post_date:	    Fri, 13 Mar 2015 20:27:59 +0100
post_site:	    politiken.dk 
post_link:	    http://politiken.dk/indland/uddannelse/hoejskoleliv/ECE2585985/hoejskoler-hjaelper-med-at-bygge-bro-over-kulturkloeften/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4 class="">
fakta </h4>
<h5>
Danmarks mindste </h5>
<div class="fakta-body" data-buildingblock="embedded_factboxlink">
<p><b>Jyderup Højskole</b> er landets mindste og åbnede i august 2013.</p><p>Holder til på Sølystslottet ud til Skarresøen i Jyderup.</p><p><b>Har 34 sengepladser,</b> hvoraf nogle er på dele værelser.</p><p><b>Har i øjeblikket</b> 34 elever i alderen 20 til 63. Ud af dem er 11 flygtninge.</p><p class=" bl-elem"><b>Ud over dansk</b> som 1. sprog tilbyder højskolen glaspustning, elektronisk musik, politik og sangskrivning.</p>
</div>
</div><p>
En dyb klang af arabiske mandestemmer fylder hurtigt klasselokalet, da en 
stribe mørkhårede mænd – 10 i alt – ivrigt bakser sig frem langs væggen for 
at finde deres vante plads. Foran dem står dansklærer Anders Bo Schreiner. 
</p><p>
Ved spørgsmålet om de er klar til dagens danskundervisning, forstummer 
klangen. Alle lægger konsekvent deres blyant og skrivehæfte frem på bordet 
og vender blikket mod læreren. 
</p><p>
»Har I haft en god weekend«, spørger Anders Bo Schreiner, mens han lægger et 
tydeligt tryk på vokalerne i hvert eneste ord. 
</p><p>
Søgende efter ord rækker Suhail Dalati fra Syrien forsigtigt hånden op: 
</p><p>
»Vi har været til lidt koncert søndag … elektronisk musik«, siger han 
langsomt, mens han nøje ord for ord tænker over udtalen. 
</p><p>
»Hvad syntes du om koncerten?«. 
</p><p>
»Jeg syntes, at den var mærkelig«, svarer den 35-årige syrer, der kløjes i 
udtalen af bogstavet æ. 
</p><p>
På klasselokalets whiteboard skriver Anders Bo Schreiner med en grøn tusch 
ordet ’mærkelig’ op. Han siger ordet langsomt igen staccato. Holdet 
gentager. 
</p><p><span class="img-contimg-fl-left"><img class="image inlineLightBox" src="http://multimedia.pol.dk/archive/00920/H_jskole__Ahmadzai__920489v.jpg" alt="" border="0"/><span class="caption"><span class="f-img-caption">Glad. 
</span>Ahmadzai Nasseri, 22 år, Afghanistan. »Jeg lærer dansk og dansk kultur på højskolen. Jeg er meget glad, fordi der er mange mennesker, der snakker dansk. Jeg vil gerne lære sproget og kulturen, og jeg vil meget hellere være på højskolen end på et asylcenter. Du lærer dansk hurtigere. Du lærer mere«. Foto: Jens Dresling</span></span></p><p>
De ti mennesker i lokalet er kursister på Jyderup Højskoles halvårlige 
danskkursus, der er en del af deres treårige integrationsprogram. Efter godt 
to måneders undervisning kan alle nu tale et gebrokkent dansk. Da flere af 
dem ankom til højskolen, kunne de ikke engang forstå sproget, fortæller 
forstander Poul-Henrik Jensen. 
</p><h3>
Når tungen slår knuder 
</h3><p>
I midten af de sammensatte træborde, der er opstillet i hesteskoform, sidder 
26-årige Ahmad Allam fra Syrien. Han kom til Danmark for tre måneder siden, 
fordi han ville undgå militærtjeneste. Det var en lang og hård rejse, 
forklarer den tidligere revisor. 
</p><p>
Da han forsøger at gentage ordet ’mærkelig’, slår tungen knuder. Kludret 
stritter den uagtsomt frem, hver gang han når den første vokal. 
</p><p>
»Du skal prøve åbne munden lidt mere«, siger Anders Bo Schreiner. 
</p><p>
»Jeg prøver, men det er svært«. 
</p><p>
Sidemanden, Ahmadzai Nasseri, læner sig forhippet langt ind over bordet. Han 
ænser ikke sin sidekammerats vanskeligheder. Koncentreret kigger han i 
stedet med et fast blik mod den hvide tavle. 
</p><p>
»Mærkelig. Mærkelig. Mærkelig«, siger den 22-årige afghaner, der flygtede fra 
sit land, fordi Taleban var efter ham. 
</p><p><span class="img-contimg-fl-center"><img class="image inlineLightBox" src="http://multimedia.pol.dk/archive/00920/Jyderup01_920493y.jpg" alt="" border="0"/><span class="caption"><span class="f-img-caption">Lille. 
</span>Jyderup Højskole er landets mindste og åbnede i august 2013. Foto: Jens Dresling</span></span></p><p>
Ahmadzai Nasseri bliver ved med at sige ordet, indtil han føler sig sikker. 
Det er fuldstændig nødvendigt for deres videre ophold i Danmark, at de får 
lært ordentligt dansk, forklarer Anders Bo Schreiner. 
</p><p>
»Jeg laver rigtig meget udtaletræning. Det er det, der er enormt svært for 
dem. De kan måske læse dansk, men uden overhovedet at kunne sætte det i 
relation til det, de faktisk hører. At finde ud af det, det er den store 
udfordring«. 
</p><p>
Ahmad Allam får langsomt tungen mere på plads. Det bliver nu mere klart, at 
han forsøger at forvandle sit langtrukne a i ordet ’mærkelig’ til et æ. I 
dag er han kommet et skridt nærmere. Han smiler lettet op. 
</p><p>
»Mmmhh«, brummer Anders Bo Schreiner højlydt. 
</p><p>
»Okay. Nu hopper vi over på internettet«. 
</p><h3>
En stringent undervisning 
</h3><p>
Projektoren bliver tændt, og det rektangulære klasselokale lyses op. Lyset 
giver et blidt genskær i kursisternes ansigter. Anders Bo Schreiner åbner et 
digitalt danskprogram for begyndere, og kort tid efter dukker overskriften 
’Maria skal på indløb’ frem på den oplyste tavle. 
</p><p>
Anders Bo Schreiner forklarer, at de nu skal høre en fortælling. De skal prøve 
at forstå, hvad personen siger. 
</p><p>
»Det er mandag eftermiddag, klokken er 16. Maria tjekker, hvad de mangler, og 
går på indkøb. Det er en dejlig sommerdag. Solen skinner, og det er varmt«, 
siger en metallisk kvindestemme. Anders Bo Schreiner tager fat i ordet 
’eftermiddag’. Mumlende snakker kursisterne om, hvad det betyder, indtil en 
af dem bryder snakken. Han mener, at eftermiddag er efter klokken 12. En 
anden tilføjer, at eftermiddag slutter klokken 18. Gruppen nikker. 
</p><p><span class="img-contimg-fl-right"><img class="image inlineLightBox" src="http://multimedia.pol.dk/archive/00920/H_jskole_Semereab_T_920491v.jpg" alt="" border="0"/><span class="caption"><span class="f-img-caption">Kultur. 
</span>Semereab Tekiay, 23 år, Eritrea. »Jeg er meget glad for at komme her, fordi jeg lærer om den danske kultur, og jeg lærer at snakke dansk. Det er nødvendigt at kunne sproget. Det vil gøre det nemmere for mig at blive en del af Danmark«. Foto: Jens Dresling</span></span></p><p>
Næste ord er ’tjekker’. Mumlen forstætter på ny, men denne gang er der ikke 
nogen, der afbryder den afdæmpede sludder med et svar. Tværtimod. I stedet 
kigger de med spørgende blikke mod ham, der kender svaret. Dansklæreren. 
</p><p>
»Er Semereab Teklay her«, spørger han og peger på den 23-årige eritreer, der 
sidder tættest på tavlen. 
</p><p>
Med en kuglepen i hånden lader Anders Bo Schreiner, som om han er klar til at 
krydse Semereab Teklay af på en opdigtet liste. Han tjekker, om han er mødt 
ind. 
</p><p>
»Aaahhh … Tjekker. Tjekker«. 
</p><p>
Holdet forstår. 
</p><p>
Anders Bo Schreiner har tidligere eksperimenteret med en mere løs 
undervisning, hvor det var mere op til eleverne, og hvor han kunne stille 
sig ud og være observatør. Men hans erfaring er, at det tit gik i stå. De 
ventede på, at læreren tog dem med videre. 
</p><p>
»Så for at udnytte tiden mest mulig, er jeg ret styrende i undervisningen«, 
siger dansklæreren. 
</p><h3>
Målet er integration 
</h3><p>
Den metalliske kvindestemme fortsætter: »I supermarkedet finder hun hurtigt 
varerne. Hun køber: olivenolie, smør, vaskepulver …«. 
</p><p>
Med sammenknebne øjne følger 52-årige Muhamad Ali Asadi intenst sætningerne. 
Hans sorte læsebrille bliver med pegefingeren skubbet ned på næseryggen, og 
med en blå kuglepen skriver han ordet ’finder’ på sin blok. 
</p><p><span class="img-contimg-fl-left"><img class="image inlineLightBox" src="http://multimedia.pol.dk/archive/00920/H_jskole_Mohammed_A_920496v.jpg" alt="" border="0"/><span class="caption"><span class="f-img-caption">Liv. 
</span>Mohammed Aliasadi, 52 år, Syrien. »At lære dansk betyder et nyt liv. Hvis du har et sprog, kan du arbejde og skabe netværk med andre. Du kan få et godt liv. Jeg vil give danskerne et godt indtryk af mit land og mit folk. Jeg vil blive bedre til dansk«.</span></span></p><p>
Muhamad Ali Asadi er tidligere revisor. Han flygtede fra Syrien, efter han 
blev forhørt af militæret. Selv om han bedst taler arabisk og engelsk, 
fortæller han på dansk, at det er fint at lære sproget. 
</p><p>
»Jeg bliver bedre, men jeg må snakke mere for at blive endnu bedre«, uddyber 
han. 
</p><p>
Muhamad Ali Asadi roser især dansklærer Anders Bo Schreiner. Han lærer mere på 
højskolen, end da han var på asylcentret. Det går hurtigere, fordi han hele 
tiden kan snakke dansk med de andre kursister, forklarer den tidligere 
revisor. 
</p><h3>
Mindst og yngst 
</h3><p>
Ud over de i alt 11 flygtninge er også 23 elever indkvarteret på Danmarks 
mindste og yngste højskole. De er her op til et halvt år for at fordybe sig 
i kunst, politik og kultur, have det sjovt, lære sig selv og en masse andre 
at kende, fortæller Poul-Henrik Jensen. 
</p><p>
De 11 kursister er her af en helt anden grund. De skal integreres i Danmark. 
</p><p>
»Det er en stor mulighed. Jeg fik ingen danskundervisning, før jeg kom hertil. 
Jeg boede i en flygtningelejr. Jeg havde ikke heldet med at få 
danskundervisning«, siger Suhail Dalati. 
</p><p>
Det er Vejle Kommune, der har bestemt, at Suhail Dalati i sit integrationsprogram 
skulle gå på Jyderup Højskole for at blive integreret mest muligt. 
</p><p>
»For at være helt ærlig vidste jeg ikke, hvad en højskole var for noget. Det 
var ikke op til mig selv. Jeg følger planen fra kommunen. Når de siger, at 
det er det bedste for mig, så tager jeg af sted«, forklarer han. 
</p><p><span class="img-contimg-fl-right"><img class="image inlineLightBox" src="http://multimedia.pol.dk/archive/00920/H_jskole__Ahmad_All_920495v.jpg" alt="" border="0"/><span class="caption"><span class="f-img-caption">Job. 
</span>Ahmad Allam, 26 år, Syrien. »At gå på Jyderup Højskole gør mig glad. Jeg er igang med at lære dansk, og jeg har fået nye venner. Både danskere og andre udlændige. Mit mål er at finde et job, så jeg kan hjælpe min familie i Damaskus. Jeg har en lille dreng, som jeg gerne vil have herop.Foto: Jens Dresling</span></span></p><p>
Tilbage i klasselokalet er alle tyve øjne igen rettet mod Anders Bo Schreiner. 
</p><p>
»Vi går videre. Færdige med Maria og supermarkedet. Nu skal vi til madvarer«, 
kommanderer han. 
</p><h3>
Kampen om ordet 
</h3><p>
På den oplyste tavle dukker tolv farverige billeder op. Anders Bo Schreiner 
vælger det første. 
</p><p>
»Hvad kalder vi alle gulerødder, kartofler og agurker tilsammen«, spørger han. 
</p><p>
Holdet bliver stille. For første gang er det muligt at høre vinden, der 
kraftigt rusker i træerne udenfor. Svaret er grøntsager, forklarer Anders Bo 
Schreiner. 
</p><p>
»Nu skal I svare på, hvad der er på billedet«. 
</p><p>
Straks flyver armene i vejret. Plien forsvinder. Ord efter ord vælter hastigt 
ind over hinanden. 
</p><p>
»Løg … Kål«. 
</p><p>
»Ærter«. 
</p><p>
»Kartofler … Og gulerødder!«. 
</p><p>
»Tomater«. 
</p><p>
»Broccoli«, afbryder en anden. 
</p><p>
Mændene griner. Den dybe mandeklang fylder igen klasselokalet. 
</p><p><span class="img-contimg-fl-center"><img class="image inlineLightBox" src="http://multimedia.pol.dk/archive/00920/Jyderup02_920497y.jpg" alt="" border="0"/><span class="caption"><span class="f-img-caption">Pause. 
</span>Bordtennis er en yndet adspredelse, når de danske ord bliver for tunge at arbejde med, og hoved og krop skal udfordres på anden vis. Foto: Jens Dresling</span></span></p><p>
»Nej, det er desværre ikke broccoli. Det er et godt bud, men den lysegrønne 
grøntsag er romanescokål«, retter Anders Bo Schreiner. 
</p><p>
»Det er et meget svært ord«, siger Ahmadzai Nasseri og griner fjantet. 
</p><p>
Ved et enkelt klik skrumper billedet ind, så det igen står på linje med de 11 
andre billeder af madvarer. Anders Bo Schreiner klikker på et nyt billede. 
</p><p>
»Kryd-de-ri-er«, siger han og lægger et særligt fokus på hver enkelt 
orddeling. 
</p><p>
Holdet griner. Nogle af dem forsøger at gentage ordet. De prøver at dele ordet 
op og tager det i små bidder, ligesom Anders Bo Schreiner siger, men gang på 
gang falder de over udtalen. 
</p><p>
»Kryd-de … Kryd-de«, forsøger holdet. 
</p><p>
Armene bliver i frustration slået ud i luften, og en dyb mandelatter overtager 
hastigt rummet i afmagt. 
</p><p><span class="img-contimg-fl-right"><img class="image inlineLightBox" src="http://multimedia.pol.dk/archive/00920/H_jskole_Suhrl_Dala_920492v.jpg" alt="" border="0"/><span class="caption"><span class="f-img-caption">Integration. 
</span>Suhail Dalati, 35 år, Syrien. »Du føler dig mere integreret. Du føler dig som en del af landet. Det er umuligt at blive uden at kunne sproget. Sproget er en del af landets kultur. Du føler, at du lærer danskerne bedre at kende. Det handler ikke kun om sproget, men om integrationen generelt.</span></span></p><p>
På et stykke A4-papir skriver Ahmad Allam ordet ned – og ved siden af det 
danske ord skriver han det på arabisk. Hans huskeliste med svære ord hober 
sig hurtigt op, da holdet skal til at gætte, hvilke krydderier de kan se på 
billedet. 
</p><p>
»???«, siger de prompte i munden på hinanden på arabisk. 
</p><p>
Men da de skal til at oversætte ordet til dansk, går de i dvale. Ingen af dem 
kender svaret. Det bliver igen muligt at høre vindens hvislende lyd og 
træernes knagen. Suhail Dalati bryder tavsheden. 
</p><p>
»’Cumin’! Det er ’cumin’ på engelsk«, siger han stolt. 
</p><p>
Anders Bo Schreiner tager den grønne tusch op i hånden, og på den hvide tavle 
skriver han ’spidskommen’. Han siger ordet langsomt, mens han fokuserer på 
at dele ordets stavelser op. Holdet gentager, og Ahmad Allam skriver endnu 
et svært ord ned på sin huskeliste. 
</p><h3>
Lyt det som en radio 
</h3><p>
På højskolen har flygtningene i alt 12 timer, hvor de bliver direkte undervist 
i dansk. Resten af tiden har de fællesfag og valgfag sammen med skolens 
andre kursister. De hænger på så godt som muligt, forklarer forstanderen. 
</p><p>
Selv om højskolen tager hensyn til dem, foregår aktiviteterne nogle gange på 
et niveau, de ikke kan være med på. Det er Poul-Henrik Jensen opmærksom på. 
Han mener, at de blot skal forstå essensen. 
</p><p>
»Jeg har sagt til dem, at når de er frustrerede – som de ofte er, fordi de 
ikke forstår tingene – skal de tage det ligesom en radio. De skal lære 
sprogets tone«, siger forstanderen: 
</p><p>
»Jo mere vi kan knække koden med at lære og forstå dansk, desto mere kan vi 
folde hele vores palet ud til dem. Men det er klart, at det er hårdt for 
dem«. 
</p><p>
I klasselokalet lyser et nyt billede op på den oplyste tavle. 
</p><p>
»Ko«, fremstammer en elev. 
</p><p>
Med hænderne begynder de at tælle, hvor mange de kan se på billedet. Finger 
for finger bliver foldet sammen. De bliver enige om, at der er fire af dem 
på billedet. »Hvad hedder det, når der er flere«, spørger Anders Bo 
Schreiner. 
</p><p>
»Ky?«. 
</p><p>
»Koe?«, forsøger en anden. 
</p><p>
Anders Bo Schreiner ryster på hovedet med et smil. På tavlen skriver han med 
versaler de to første bogstaver. Han vender sig spørgende om, i håbet om at 
de kender resten af ordet. I stedet går et gætteværk i gang. 
</p><p>
»I?«. 
</p><p>
»S?«. 
</p><p>
»E ... R«, tilføjer eritreeren. 
</p><p>
Anders Bo Schreiner nikker og skriver det færdige ord ’køer’ op på tavlen. 
</p><h3>
Bat, bold og brøl 
</h3><p>
I midten af hesteskoen er 22-årige Ahmadzai Nasseri begyndt at trippe på 
træstolen. Forsigtigt, men højt nok til, at alle kan høre ham, lister han 
ordet ’pause’ ud i rummet. 
</p><p>
Mens resten af holdet griner, anerkender Anders Bo Schreiner, at det nok er 
blevet tid til at få strakt benene i ti minutter. 
</p><p>
På et splitsekund står to af eleverne rundt om lokalets bordtennisbord. Med et 
bordtennisbat i den ene hånd og en bold i den anden går de i gang med at 
dyste. 
</p><p><span class="img-contimg-fl-center"><img class="image inlineLightBox" src="http://multimedia.pol.dk/archive/00920/Jyderupvvvvv_920494y.jpg" alt="" border="0"/><span class="caption"><span class="f-img-caption">Lektier. 
</span>Øvelse gør mester, og de mange timer med danskundervisning og snak mellem eleverne gør dem hurtigt bedre. Foto: Jens Dresling</span></span></p><p>
De står med let spredte ben. Eritreeren Semereab Teklays fødder tripper 
taktfast på stedet. Med et smil på læben står han fokuseret og stirrer på 
den lille hvide bold, der venter på at komme i spil på den anden side af 
nettet. 
</p><p>
Modstanderen er Suhail Dalati. Han står i sin røde vindafvisende jakke klar 
til at slå til bolden. Spillet kan begynde. 
</p><p>
»Ping. Pong. Ping. Pong. Ping«. 
</p><p>
Et brøl lyder, så det giver et mindre ekko i klasselokalet. Suhail Dalati skød 
forbi bordtennisbordet. 
</p><p>
Han ærgrer sig gevaldigt. På den anden side af bordet er smilet nu stå stort, 
at det næsten når op til ørerne. Suhail Dalati skynder sig derfor at sende 
næste bold af sted. 
</p><p>
»Ping. Pong«. 
</p><p>
På sidelinjen står Mohamad Ali Asadi. Han følger rytmisk den hvide bold fra 
side til side, i takt med at hans hoved symmetrisk haler langsomt med. Han 
venter på, at det bliver hans tur til at spille. Men inden han når at få et 
bat i hånden, bliver spillet afbrudt. Anders Bo Schreiner råber 
klasselokalet op. 
</p><p>
»Nu er pausen færdig«. 
</p><h3>
En ny øvelse 
</h3><p>
Dagens anden lektion byder på en ny dansk sprogvisit. Holdet skal til at terpe 
verber. 
</p><p>
Anders Bo Schreiner forklarer, at verber kan deles op i tre grupper. Gruppe 1 
består af de fleste verber, gruppe 2 består af cirka 135 af de almindeligste 
verber, og gruppe 3 består af cirka 120 uregelmæssige verber. Han erkender, 
at det er en smule løst beskrevet, og han forsøger derfor i stedet at gøre 
det mere konkret. 
</p><p>
»Jeg arbejder på Jyderup Højskole«, starter Anders Bo Schreiner. 
</p><p>
»Jeg har arbejdet på Jyderup Højskole i en måned«. 
</p><p>
Anders Bo Schreiner peger på afghaneren Ahmadzai Nasseri og kommanderer: 
»Arbejd på din opgave«. Han peger videre på Suhail Dalati: »Arbejd videre«. 
</p><p>
Med sin pegefinger forsøger han at vise holdet, hvad en bydeform er. Holdet 
rynker let forvirrede på panden, indtil en af kursisterne rækker hånden op. 
</p><p>
»Du arbejdede før i Den Frie Udstillingsbygning«. 
</p><p class=" bl-elem">
Anders Bo Schreiner klapper stolt. Han tilføjer verbets datidsform på tavlen, 
lige i mellem nutids- og førnutidsformen. Nu mangler holdet kun at finde 
frem til navnemåden og førdatid. 
</p>	
</div>
</div></body></html>
