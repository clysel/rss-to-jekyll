---
layout:     post
title: 	    "Forbruger får ret i klage over tordenfluer i Samsung fladskærm"
post_author:	    
post_date:	    Fri, 24 Apr 2015 13:26:19 +0200
post_site:	    politiken.dk 
post_link:	    http://politiken.dk/forbrugogliv/digitalt/forbrugerelektronik/ECE2639354/forbruger-faar-ret-i-klage-over-tordenfluer-i-samsung-fladskaerm/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
En forbruger, der købte et Samsung fladskærms-tv for 11.500 kroner, opdagede 
en dag til sin store forundring, at der kravlede fluer rundt inde bag 
glasset på fladskærmen, og når de døde, blev de siddende og lignede 
pixelfejl. 
</p><p>
Han klagede til forhandleren og til Samsung, men blev afvist begge steder med 
det argument, at det var en udefra kommende fejl, som hverken producent 
eller forhandler ville tage ansvaret for. 
</p><p>
Men nu har han fået ret, efter at han gik videre med sagen til 
Forbrugerklagenævnet. Her konkluderede et enigt klagenævn, at det var en 
mangel ved fladskærmen, fordi den ikke var konstrueret, så små såkaldte 
tordenfluer ikke kunne komme ind i panelet. Klageren har nu fået lov til at 
ophæve købet og få pengene tilbage hos forhandleren. 
</p><p>
»Det er en principiel afgørelse«, siger Henrik Sedenmark, der er chefkonsulent 
i Konkurrence- og Forbrugerstyrelsen. 
</p><p><b class="ext-link">LÆS ARTIKEL</b><a class="embeddedlink" href="http://politiken.dk/forbrugogliv/forbrug/forbrugersikkerhed/ECE2449890/det-skal-koste-forbrugerne-500-kroner-at-tabe-en-klagesag/">Det skal koste forbrugerne 500 
kroner at tabe en klagesag</a></p><p>
Og klageren er ikke den eneste, der har oplevet både levende og døde 
tordenfluer bag glasset på sin fladskærm. På forskellige fora på nettet er 
der mange, der klager over irriterende tordenfluer, men den almindelige 
opfattelse er, at det ikke er hverken forhandlerens eller producentens fejl. 
Én skriver endda, at når man placerer sin skærm, hvor der kan forekomme 
tordenfluer, svarer det til, at man hælder vand i skærmen. 
</p><p>
Men det argument har et enigt Forbrugerklagenævn altså nu skudt ned, og det 
kan få flere til at klage. 
</p><p>
I hvert fald fortæller Henrik Sedenmark, at der lige nu er fem nye sager på 
vej i Forbrugerklagenævnet - og alle handler om klager over Samsung 
fladskærme. 
</p><p>
»Men der kan være endnu flere på vej, og hvis der er tale om den samme fejl 
ved de kommende sager, er det min umiddelbare vurdering, at det er 
overvejende sandsynligt, at de vil få samme udfald«, siger Henrik Sedenmark. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/forbrugogliv/forbrug/forbrugersikkerhed/ECE2450235/forbrugervagthund-kritiserer-nyt-klagesystem/">Forbrugervagthund kritiserer 
nyt klagesystem</a></p><p>
Han fortæller, at klagenævnet tidligere har haft en sag om tordenfluer i en 
pc-skærm, men her fik klageren ikke ret, fordi skærmen var konstrueret med 
ventilationshuller for at lede varmen bort. 
</p><p>
Den tekniske forklaring på, hvorfor klageren med Samsung-fladskærmen fik ret, 
er, at forseglingen mellem fjernsynets frontglas og LCD-panelet ikke var 
tæt, hvilket medførte, at der kom tordenfluer ind på fjernsynets skærm. 
</p><p>
Tordenfluerne - i alt 12 - dukkede op på klagerens skærm to måneder efter 
købet. Men da forhandleren og Samsung konstaterede, at der var tale om 
tordenfluer, afviste de forbrugerens reklamation under henvisning til, at 
der var tale om en udefrakommende skade. 
</p><p>
Og midt under klagesagen kunne klageren fortælle nævnet, at antallet af fluer 
i skærmen var blevet næsten fordoblet til 22. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/forbrugogliv/forbrug/forbrugersikkerhed/ECE2405520/forbrugerombudsmand-vil-have-tvivl-om-dealsites-fjernet/">Forbrugerombudsmand vil have 
tvivl om dealsites fjernet</a></p><p>
Også over for Forbrugerklagenævnet afviste forhandleren og Samsung at have 
ansvar for situationen og hævdede, at der ikke var tale om en 
produktionsfejl, men om efterfølgende indtrængende fluer, som i øvrigt er et 
meget kendt problem. 
</p><p>
Den sagkyndige i Forbrugerklagenævnet har undersøgt fladskærmen to gange. Det 
fremgår af den sagkyndiges udtalelser, at der ved seneste undersøgelse er 
konstateret 22 bittesmå sorte pletter på tv’ets skærm mod 12 ved den første 
undersøgelse. 
</p><p>
Det er den sagkyndiges vurdering, at det er overvejende sandsynligt, at 
pletterne, som den sagkyndige antager er tordenfluer, er kommet ind i tv’et, 
fordi forseglingen mellem tv’ets beskyttende frontglas og det egentlige 
LCD-panel ikke er tæt. Ifølge den sagkyndige er forseglingen ved samling af 
skærmen ikke udført korrekt. 
</p><p>
Endvidere har den sagkyndige udtalt, at de sorte pletters praktiske synlighed 
afhænger af, hvilket billede, skærmen viser. Med et helt hvidt skærmbillede 
er pletterne synlige på cirka to meters afstand, hvilket svarer til den 
korteste anbefalede betragtningsafstand. Ved visning af andet indhold kan 
det være fra svært til umuligt at få øje på pletterne. 
</p><p>
Efter at Samsung har studeret Forbrugerklagenævnets afgørelse, oplyser 
firmaet, at det såvidt muligt vil følge nævnets anbefalinger. Men det vil 
ikke love, at alle forbrugere med tordenfluer i Samsung-fladskærme vil få 
deres penge tilbage. 
</p><p>
»Samsung Electronics Nordic følger naturligvis det danske Forbrugerklagenævns 
anbefalinger, hvor det er muligt. Vi vil imidlertid ikke ændre praksis, men 
også i fremtiden vurdere hvert enkelt tilfælde, hvor en række faktorer skal 
tages i betragtning. For eksempel model og når produktet er købt«, skriver 
Samsungs ansvarlige for blandt andet smart-tv, Erik Juhlin i en mail fra det 
skandinaviske hovedkvarter i Sverige. 
</p><p class="art-ext-other">

</p><p class=" bl-elem"/>	
</div>

</div></body></html>
