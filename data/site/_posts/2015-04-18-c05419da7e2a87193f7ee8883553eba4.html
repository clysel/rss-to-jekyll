---
layout:     post
title: 	    "Lockheed Martin: Problemer med F-35 bliver løst"
post_author:	    Steffen McGhie
post_date:	    Sat, 18 Apr 2015 10:00:10 +0000
post_site:	    ing.dk 
post_link:	    http://ing.dk/artikel/lockheed-martin-problemer-med-f-35-bliver-loest-175461
---
<html><body><div><section class="body">
			<p>Kritikken af det højteknologiske F-35-kampfly var hård, da en ana­lyseafdeling under det amerikanske forsvarsministerium leverede sin seneste årsrapport om amerikanske våbenprogrammer.</p>
			<p>Ingeniøren har over de seneste uger skrevet om <a href="http://www.dote.osd.mil/pub/reports/FY2014/pdf/dod/2014f35jsf.pdf">rapporten</a> fra  Director, Operational Test &amp; Evaluation Office of the Secretary of Defense (DOT&amp;E), som beretter om alvorlige problemer som høj brandrisiko, rystelser ved høje hastigheder, falske alarmer i diagnosesystemet og softwarefejl i tusindvis.</p>
			
			<p>F-35-producenten Lockheed Martin stiller nu op til et interview om de mange problemer i rapporten. Det er dog ikke megen indsigt i de konkrete løsninger på problemerne, Lockheed Martin tilbyder.</p>
			<p>»Jeg er ikke ingeniør, så det er ikke alle spørgsmål, jeg kan svare på. Og jeg kan nok ikke gå i tekniske detaljer om de forskellige problemer,« indleder Mike Rein, kommunikationsdirektør for F-35-programmet hos Lockheed Martin.</p>
			<p>F-35 udgør det amerikanske forsvars dyreste våbenprogram nogensinde, og kampflyet bliver af eksperter betragtet som det mest sandsynlige bud på afløseren for F-16 i Danmark.</p>
			<p><aside class="plugin right box">
			  Kampfly for milliarder</aside></p>
			<p><strong>Forsvaret skal</strong> fra 2020 erstatte F-16 med et nyt kampfly. Kontrakten ventes at blive på mellem 20 og 30 mil­liarder kroner.<br/>
			<strong>Tre fly</strong> er endnu med i kapløbet: Lockheed Martins F-35A (Joint Strike Fighter), Boeings F/A-18 Super Hornet og Eurofighter Typhoon.<br/>
			<strong>Forsvarets</strong> projektkontor skal i 2015 levere en evaluering af de tre kandidater. På den baggrund skal politikerne vælge Danmarks nye kampfly.<br/>
			<strong>Følg Ingeniørens</strong> dækning på fokus-siden <a href="http://ing.dk/fokus/kampfly-milliarder">Kampfly for milliarder</a>.
			</p>
			<h2>Brandfare</h2>
			<p>Et af de alvorligste punkter i rapporten er, at F-35 har en øget risiko for brand på grund af brændstoftankenes sårbarhed. Såkaldte live fire-tests med antiluftskyts-beskydning af et F-35 har vist risiko for kaskadeeffekter, hvis flyet bliver ramt nær de brændstoftanke, der gennemløber flyet. Det øger risikoen for piloten, fordi kaskadeeffekterne omfatter store brændstofudslip ind i cockpittet og ind i motorens luftindtag, lyder det i rapporten.</p>
			<p>Til det siger Mike Rein, at der er en lav risiko for, at flyet under operationer bliver beskudt direkte. Ikke mindst fordi, F-35 med sine stealth-egenskaber og avancerede radarteknologi skal kunne angribe fjendtlige enheder, før det selv bliver opdaget af konventionelle radarsystemer.</p>
			<p>»Data fra rapporten baserer sig på live fire-tests, hvor kampflyet står på jorden og bliver beskudt på bestemte dele. Men flyet er designet med stealth-egenskaber, hvilket gør det til et over-the-horizon-kampfly (som kan angribe fjendtlige enheder på store afstande, før det selv opdages, <em>red.</em>). Det betyder, at mange af de situationer, der afprøves i live fire-tests, aldrig forekommer i kamp,« siger Mike Rein.</p>
			<p>US Navy og Lockheed Martin offentliggjorde f.eks. i år planer om at afprøve et såkaldt beyond-the-horizon-varslingssystem sammen med F-35 til brug mod krigsskibe. Her bruges flyet til måludpegning og trækker på Aegis-radarsystemet og avancerede sensorer, som i samspil med SM-6-missiler skal opdage og tilintetgøre trusler uden for normal radarrækkevidde.</p>
			<p>Derimod kommer flyet næppe til at indgå i egentlige ‘dog-fights’ mellem kampfly, som man kender dem fra filmen 'Top Gun', siger Mike Rein. Ikke desto mindre skal problemet løses, og Rein kan ikke oplyse, hvordan Lockheed Martin vil gøre det. Han fortæller dog, at problemet vil blive løst, inden det amerikanske marinekorps til sommer skal have de første operationelle F-35 klar.</p>
			<p>»Jeg kan ikke beskrive for dig, præcis hvordan man løser de forskellige problemer. Men jeg kan fortælle dig, at problemerne fra live fire-tests i DOT&amp;E-rapporten vil blive afhjulpet inden flyets IOC (Initial Operational Capability) hos marinekorpset i juli 2015 med en teknisk løsning, som er godkendt af Joint Program Office (det amerikanske forsvars F-35-programkontor, <em>red.</em>),« siger Mike Rein.</p>
			<p><aside class="plugin reference info_graphics">
			  <a class="content" href="http://ing.dk/infografik/tidslinje-danmarks-indkoeb-af-nye-kampfly-161034">
			    <img src="http://ing.dk/sites/ing/files/styles/w1120_reference_illustration/public/teaser_18.jpg?itok=l0G6ydOi" alt=""/>  </a>
			  
			</aside></p>
			<h2>Rystelser</h2>
			<p>Rapporten viser også, at F-35 i flere år har døjet med såkaldt wing drop. Det indebærer rystelser i flyet ved høj g-påvirkning, hvilket ifølge rapporten kan påvirke flyets manøvredygtighed. Alle tre versioner af kampflyet – som findes i en A-, B- og C-version – kræver derfor stadig modifikationer. Mike Rein afviser imidlertid, at problemet kan føre til manøvrevanskeligheder.</p>
			<p>»Problemet opstår kun ved transsoniske hastigheder, altså i overgangen fra subsonisk til supersonisk hastighed (når flyet gennembryder lydmuren, red.). Det er nok til, at piloterne bemærker det, men det har ikke noget at gøre med flyets kapacitet,« siger han med henvisning til samtaler, han har haft med F-35-piloter.</p>
			
			<p>»Selv om problemet er nævnt i rapporten, betegner de piloter, jeg har talt med, det ikke som et stort problem under flyvningen. Vores ingeniører undersøger i øjeblikket, hvordan man kan løse det; men det tager ikke noget fra kampflyets manøvredygtighed,« siger han.</p>
			<p>Den udlægning står i kontrast til de testresultater, som fremgår af DOT&amp;E-rapporten. Der er i december 2013 og januar 2014 fløjet testmissioner for at vurdere effekten af wing drop på pilothjelmens displays og flyets manøvredygtighed. Og rystelserne ‘påvirker displayets symbolik og ville have den største effekt i scenarier, hvor en pilot manøvrerer for at undvige et missil’, lyder det i rapporten.</p>
			<p><em>Kan wing drop ikke skabe problemer, hvis det indtræffer på det forkerte tidspunkt?</em></p>
			<p>»Man må huske på, at før i tiden var hastighed altafgørende for kampfly; i dag er information derimod afgørende. Mange taktikker gennemføres ved lave hastigheder. Det er meget sjældent, at kampfly er i combat mode, mens de flyver ved transsoniske hastigheder,« siger Mike Rein.</p>
			
			<p>Lockheed Martin har tidligere som en mulig løsning afprøvet  spoilere på flyet. Men ifølge Mike Rein er det i øjeblikket en helt anden løsning, der er i spil.</p>
			<p>»Vi har med succes imødegået fænomenet på alle tre versioner af F-35 med justeringer af flight control-softwaren,« siger han og pointerer, at han er overbevist om, at F-35 kommer til at leve op til alle kravspecifikationer.</p>
			<p>»Ikke alene følger Joint Program Office udviklingsprogrammet tæt. Det samme gør det amerikanske luftvåben, søværn, marinekorps samt Storbritannien, Australien og Holland. Hvis dette kampfly ikke levede op til kravene, ville det være udelukket, at alle de styrker og regeringer ville lade deres folk flyve i flyet,« siger Mike Rein.</p>
			<p><em>Dette er første del af interviewet med Mike Rein fra Lockheed Martin. Anden del omhandler dataproblemer med F-35 og bringes senere på ing.dk.</em></p>
		</section>
		  </div></body></html>
