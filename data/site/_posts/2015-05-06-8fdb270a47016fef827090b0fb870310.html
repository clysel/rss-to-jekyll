---
layout:     post
title: 	    "Hard-Kåre er et »scoop« for Lundbeck"
post_author:	    
post_date:	    Wed, 06 May 2015 16:54:14 +0200
post_site:	    politiken.dk 
post_link:	    http://politiken.dk/oekonomi/virksomheder/ECE2657517/hard-kaare-er-et-scoop-for-lundbeck/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Det må være familien og danskheden, der har gjort udslaget, tænker 
aktieanalytiker Michael Friis Jørgensen fra Alm. Brand Markets. Han havde 
nemlig selv skudt på et internationalt selskab i en endnu højere liga. 
</p><p>
Ikke desto mindre blev det medicinalfirmaet Lundbeck, der løb med Novo 
Nordisks tidligere viceadministrerende direktør Kåre Schultz. Manden, der i 
et årti har været den oplagte arvtager i Novo Nordisk efter den nuværende 
direktør Lars Rebien Sørensen, men torsdag i sidste uge højst overraskende 
forlod koncernen efter en større omrokering. 
</p><p>
Lundbeck har gjort et »scoop« med anskaffelsen af Schultz, mener Michael Friis 
Jørgensen, der får opbakning af Søren Løntoft Hansen fra Sydbank. Schultz 
har leveret »fantastiske resultater« i Novo Nordisk og kommer til Lundbeck 
med omfattende erfaring med salg og markedsføring. 
</p><p>
»Han har været i stand til at have <i>hands on </i>i forbindelse med 
udrulningen af nye lægemidler. Han har reduceret omkostninger i Novo 
Nordisk, og så kender han ikke mindst hele branchen og investeringsmiljøet«, 
siger Søren Løntoft Hansen. 
</p><p><b>Forlod Novo Nordisk efter 25 år</b></p><p>
Begejstringen var da også til at tage på hos Lundbecks bestyrelsesformand, 
svenske Håkan Björklund, her til formiddag. 
</p><p>
»Hans enestående erfaring fra en imponerende karriere i medicinalbranchen gør, 
at Kåre Schultz har præcis de rette kvalifikationer til at håndtere de 
udfordringer, som Lunbeck står overfor«, lød meldingen i forbindelse med 
præsentationen af Schultz. 
</p><p>
Lundbeck har været på jagt efter en ny direktør, siden den tidligere 
administrerende direktør i Lundbeck, Ulf Wiinberg, forlod selskabet d. 24. 
november sidste år efter speget sag om brud på interne retningslinjer. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/virksomheder/ECE2463553/fyret-lundbeck-direktoer-det-var-en-helt-idiotisk-fejl/">Fyret Lundbeck-direktør: Det 
var en helt idiotisk fejl</a></p><p>
Det var først, da Ulf Wiinberg i oktober i år modtog nogle papirer fra 
Stratfield Medical stilet personligt til ham, at de 55 aktier igen dukkede 
op i hans bevidsthed - og her var det ikke glæden ved at have glemt alt om 
en gylden investering, der indfandt sig hos den nu tidligere direktør. 
</p><p>
Men hvem er denne tidligere kronprins, der nu stryger til tops? 
</p><p>
Kåre Schultz har brugt det meste af sin professionelle karriere i Novo 
Nordisk, hvor han kom til i 1989 kun to år efter at have færdiggjort 
studierne på Københavns Universitet i økonomi. Gennem 13 år arbejdede han 
sig op i koncernen for i 2002 at toppe med at få jobbet som driftsdirektør i 
selskabet. Han har siden været udset som den næste naturlige leder i Novo 
Nordisk, selskabets kronprins. 
</p><p>
I tiden i Novo Nordisk har han gjort sig bemærket med sin meget direkte stil. 
Han er ikke bange for »at gå til stålet« over for aktiemarkederne, som 
Michael Friis Jørgensen fra Alm. Brand Markets udtrykker det. Det skulle 
også gøre sig gældende i Schultz ledelsesstil, hvilket har givet ham 
tilnavnet 'Hard-Kåre'. 
</p><h3>
Uventet afgang 
</h3><p>
I torsdags skete der noget uventet. 54-årige Kåre Schultz forlod således 
selskabet efter 25 år i koncernen, fordi han stod til at miste sine opgaver 
som koncernens driftsdirektør. Samtidig slog selskabets bestyrelse fast, at 
den nuværende topchef Lars Rebien Sørensen skal fortsætte i førersædet til 
2019, hvilket må have bragt en anseelig portion skuffelse frem hos Schultz, 
vurderer Søren Løntoft Hansen. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/virksomheder/ECE2650250/novos-kronprins-det-tjener-mine-egne-interesser-at-stoppe/">Novos kronprins: Det tjener 
mine egne interesser at stoppe</a></p><p>
Om det pludselig exit fra Kåre Schultz var et udtryk for et personligt ønske 
fra kronprinsens side om nye græsgange eller en manglende tillid fra 
ledelsen side til Schultzs lederevner, står fortsat uklart. 
</p><p>
Faktum er dog, at bestyrelsen valgte at udvide direktionen i Novo Nordisks 
koncern og de facto nedlagde Kåre Schultzs stilling som driftsdirektør. Han 
stod til at få betydeligt mindre ansvarsområder i et forsøg fra bestyrelsens 
side på at styrke virksomhedens internationale profil. 
</p><p>
»Det har ikke været en hemmelighed, at Kåre Schultz havde set frem til at få 
min plads«, sagde administrerende direktør Lars Rebien Sørensen i 
forbindelse med præsentationen af ledelsesrokaden, mens bestyrelsesformand 
Göran Ando forklarede: 
</p><p>
»Den måde, vi ændrer organisationen på, gør, at der ikke er en lignende 
stilling, når det kommer til ansvar og status. Det er ærgerligt, at vi 
mister Kåre Schultz, og det er på ingen måde, fordi vi mistede troen på hans 
evner. Men vi forstår også så ganske glimrende, at han har villet forfølge 
en anden karrierevej«. 
</p><h3>
Lundbeck skal eksekvere 
</h3><p>
Karrieren fortsætter Schultz altså nu i et andet dansk topfirma i 
medicinalbranchen. Og hos Lundbeck bliver Schultzs erfaring med at tøjle 
omkostningerne afgørende. Lundbeck kæmper nemlig med indtjeningen i en 
periode, hvor firmaet skal i gang med at lancere flere nye midler, hvilket 
koster dyrt. Således skal Schultz trimme forretningen. Indtil videre kommer 
Lundbecks bestyrelsesformand, svenske Håkan Björklund, det ikke nærmere end, 
»at han skal gøre Lundbeck så fremgangsrigt som muligt«. 
</p><p>
I modsætningen til Novo Nordisk, der har veletablerede insulinprodukter på 
markedet, er fremtiden ikke på samme måde lagt på skinner i Lundbeck, 
hvilket bliver opgaven for Kåre Schultz. 
</p><p>
»Lundbeck skal gå fra at være et udviklingsselskab til at eksekvere som 
selskab. Derfor skal de bruge en person, som kan rulle det væld af 
lægemidler ud, som enten er ved at blive godkendt eller allerede er blevet 
godkendt og mangler at blive bredt ud på markedet«, siger Søren Løntoft 
Hansen fra Sydbank. 
</p><h3>
Enormt potentiale 
</h3><p>
De har nemlig flere præparater, blandt andet mod Alzheimers og et 
antipsykotisk middel, i den såkaldte pipeline, altså under udvikling i 
laboratorierne. De er på vej på markedet og har ifølge Michael Friis 
Jørgensen et »enormt potentiale«. Samtidig står det klart, at det ikke bare 
er op til den nye direktør at trylle selskabet på rette spor. 
</p><p>
»En direktør kan ikke ændre på resultaterne uden videre for Lundbeck. Man er 
afhængig af den succes, der kommer nede fra laboratorierne og i 
udviklingsafdelingen. Der er tale om en lang proces«, siger han. 
</p><p>
I dag fik udnævnelsen af Kåre Schultz Lundbecks aktie til at skyde i vejret 
med op mod 20 procent. Tilliden til den nye styrmand i Lundbeck er nemlig 
stor på aktiemarkedet, tilmed er der på det seneste kommet en række 
udmeldinger, der gør Michael Friis Jørgensen mere optimistisk på fondens 
vegne efter et tiår med stort set intet afkast til aktionærerne: 
</p><p class=" bl-elem">
»Men nu må vi se, hvad han kommer med af planer senere på året«. 
</p>	
</div>

</div></body></html>
