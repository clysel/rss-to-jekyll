---
layout:     post
title: 	    "Lykkeberg: Hvilken autoritet giver man dronningen, hvis man accepterer en orden fra hende?"
post_author:	    
post_date:	    Sat, 18 Apr 2015 19:59:33 +0200
post_site:	    politiken.dk 
post_link:	    http://politiken.dk/debat/profiler/runelykkeberg/ECE2633424/lykkeberg-hvilken-autoritet-giver-man-dronningen-hvis-man-accepterer-en-orden-fra-hende/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Den traditionelle kritik af kongehuset virker træt. Den hævder, at kongehuset 
er en udemokratisk institution, som i et demokratisk samfund skulle være et 
stort problem. 
</p><p>
Argumentet er enkelt: Vores ledere skal være folkevalgte, og borgerne skal 
have mulighed for at smide de ledere ud, som misbruger deres magt. Den 
mulighed har vi ikke formelt med dronningen. 
</p><p>
Men kongehuset er for det første en demokratisk anerkendt institution, som er 
skrevet ind i landets grundlov. 
</p><div class="art-quote article-box">
<p class="quote"/>
<blockquote>
<p class="quote-txt">
Hvis man selv modtager en orden, anerkender man også ordensregimet
</p>
</blockquote>
</div><p/><p>
For det andet er ikke alle institutioner i et demokratisk samfund 
demokratiske: Højesteret kan forkaste lovforslag, men vi kan ikke smide 
højesteretsdommerne ud. Nationalbanken bestemmer vores pengepolitik, selv om 
ledelsen ikke er folkevalgt. Ingen kræver demokratiske valg til Højesteret 
eller Nationalbanken. 
</p><p>
For det tredje er kongehuset afhængigt af folkelig opbakning. Hvis et flertal 
bliver modstandere af kongehuset, vil det blive truet med nedlæggelse. 
Dronningen og kronprinsen skal således ikke vælges af dem, der betaler for 
dem, men de er systematisk overvåget af den offentlige opinion. 
</p><p>
Da kronprinsen for ikke så længe siden misbrugte sine privilegier til at komme 
foran køen og køre over en lukket bro, blev det en skandale. Det var ikke 
nogen samfundsomstyrtende handling, men det var for meget, og kronprinsen 
blev tvunget til at give en offentlig undskyldning. 
</p><p>
Episoden viser, hvordan offentligheden trækker majestæten ned på jorden, hvis 
han eller hun hæver sig for højt over civile borgere. Det er ikke 
majestæten, som overvåger borgerne, men borgerne, der overvåger kongehuset. 
Og de royale undskylder, fordi de ved, at de skal legitimere sig selv for at 
overleve. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/debat/ledere/ECE2629661/dronning-margrethe-er-en-moderne-monark/">Dronning Margrethe er en 
moderne monark</a></p><p>
Langt de fleste borgere er således kulturelle royalister, men politiske 
antiroyalister. Kongehuset er et kulturtilbud, som underholder 
hundredtusindvis af danskere med prægtige uniformer, personhistorier, flotte 
bygninger, smukke heste og symboler, som demokratiske samfund kan være 
fattige på. Det spreder glæde uden at gøre politisk skade. Men hvis de for 
eksempel kører for hurtigt, bliver det en offentlig skandale. Og det udløser 
voldsom alarm, hvis dronningen tillader sig at sige noget, som nogen kunne 
være uenig i. 
</p><p>
Ofte er det således snarere kritikken af kongehuset end kongehuset selv, som 
virker gammeldags. De kritiserer en institution, som ikke længere findes, og 
de overser, at demokratiske samfund har andre mekanismer end valg til at 
drage magthavere til ansvar. Kritikken af kongehuset er blevet så træt, at 
kongehusets ordenssekretær, Henning Fode, til Politiken torsdag udtalte: 
</p><p>
»Modstanden er klart under opblødning. Vi har ikke ret mange, som siger nej 
tak til et ridderkors. Det var der før i tiden af forskellige årsager, såsom 
at man syntes, ordensvæsnet var noget pjat. Jeg tror, at mange har fået en 
forståelse for, at det at få en orden ikke er udtryk for noget automatisk, 
men at det er et anerkendende skulderklap«. 
</p><p>
Med andre ord: Kongehuset har vundet, og majestæten er blevet en anerkendt 
autoritet. Folk, som tidligere ville have sagt nej, siger nu ja til 
dronningens hæder. Det er en triumf for kongehuset. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/ECE2629608/flere-og-flere-udoevende-kunstnere-modtager-ridderkorset/">Flere og flere udøvende 
kunstnere modtager ridderkorset</a></p><p>
Det besynderlige er, at vi er kritiske over for, om de royale kører for 
hurtigt eller kommer foran, men vi tilstår dronningen autoritet til at 
afgøre, hvem der skal hædres, og hvem der ikke skal hædres. 
</p><p>
Hvis man selv modtager en orden, anerkender man også ordensregimet. Og man 
tilstår dronningens personlige tilbøjelighed og smag magt til at definere 
det gode selskab. Det er ikke den symbolske institution, men dronningen som 
person, der anerkendes her. Nærhed med kongehuset og ordener fra kongehuset 
bliver til magt i erhvervslivet og prestige i kulturlivet. 
</p><p>
Vi knæler for en autoritet, som vi her burde grine ad. Bare fordi den 
traditionelle kritik af kongehuset er forfejlet, betyder det ikke, at enhver 
kritik er forfejlet. Og lige præcis magten til at definere det gode selskab 
skal majestæten ikke have. Pointen med sloganet om, at ordener hænger man på 
idioter, er jo, at vi ikke anerkender ordensinstansen som social overdommer. 
</p><p class=" bl-elem">
Hvis man vil have et ufarligt, underholdende kongehus, som spreder glæde uden 
at gøre skade, er det akkurat den magt, man skal sige nej til. 
</p>	
</div>

</div></body></html>
