---
layout:     post
title: 	    "To børn anholdt og flere bomber fundet i australsk terroraktion"
post_author:	    
post_date:	    Sat, 09 May 2015 07:38:26 +0200
post_site:	    politiken.dk 
post_link:	    http://politiken.dk/udland/ECE2662320/to-boern-anholdt-og-flere-bomber-fundet-i-australsk-terroraktion/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Australsk politi har forhindret, hvad der formodes at være et planlagt 
terroranslag i landets næststørste by, Melbourne, oplyser politiet i dag på 
en pressekonference.
</p><p>
Australiens Føderale Politi (AFP) og politiet i delstaten Victoria slog i går 
lokal tid til mod et privat hjem i en forstad til Melbourne, hvor der 
tilsyneladende blev fundet hjemmelavede sprængstoffer lavet af familiens 
teenagesøn.
</p><p>
I en lignende aktion i Sydney er en 14-årig dreng blevet anholdt.
</p><p>
Australske medier rapporterer, at politiet arbejder ud fra en teori om et 
terrorangreb i Melbourne. Efter planen skulle tre bomber angiveligt 
eksplodere i byen i morgen.
</p><h3>
Politi: Noget var ved at ske
</h3><p>
Mediernes spekulationer bliver ikke direkte bekræftet af vicepolitikommissær 
Michael Phelan fra det føderale politi, fordi politiet ikke har fastslået, 
hvor og hvornår angrebet skulle være ført ud i livet.
</p><p>
»Men lad mig sige dette: Noget var ved at ske. På grund af aktionen fra 
Victorias politi og AFP vil nogle borgere i Victoria fortsætte med at være i 
live. Havde vi ikke grebet ind, var der en reel fare for, at der ville ske 
noget«, siger han på et pressemøde.
</p><p>
Bomberyddere har ifølge avisen Herald Sun fundet to hjemmelavede bomber i 
huset, der blev ransaget i går.
</p><p>
Michael Phelan vil ikke forholde sig til, hvorvidt der er tale om bomber, men 
siger, at politiet fandt tre »mistænkelige objekter« i huset.
</p><h3>
17-årig skrev om IS på Facebook 
</h3><p>
I den forbindelse blev en 17-årig teenagesøn anholdt.
</p><p>
Den unge mand havde op til politiaktionen skrevet en række indlæg på sin 
Facebook-profil om sharia og den militante gruppe Islamisk Stat (IS).
</p><p>
I dem gav han blandt andet udtryk for, at muslimer ikke skal være blinde for 
krænkelser af islam, og at amerikanere er terrorister.
</p><p>
Yderligere skrev han, at de, der finder sharia-lov for ekstrem eller ikke 
beder fem gange om dagen, ikke kan kalde sig muslimer.
</p><h3>
Bomber destrueret
</h3><p>
Flere medier skriver, at de bomber, der blev konfiskeret ved ransagningen, er 
blevet destrueret af politiet.
</p><p>
Det står ikke klart, hvad den 14-årige i Sydney er anholdt for.
</p><p>
I april blev en anden teenager fra Melbourne anholdt og sigtet for at 
planlægge terror i forbindelse med markeringen af 100-året for Anzac Day, 
hvor Australien mindes de titusinder af australiere, der under Første 
Verdenskrig faldt under slaget ved Gallipoli i Tyrkiet.
</p><p class=" bl-elem">
Politiet vil ikke udtale sig om, hvorvidt sagerne har tråde til hinanden.
</p>	
</div>

</div></body></html>
