---
layout:     post
title: 	    "Tidligere FCK-direktør: Pokalen er kun plaster på såret"
post_author:	    
post_date:	    Thu, 14 May 2015 14:28:09 +0200
post_site:	    politiken.dk 
post_link:	    http://politiken.dk/sport/ECE2669481/tidligere-fck-direktoer-pokalen-er-kun-plaster-paa-saaret/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4 class="">
DBU Pokalen</h4>
<h5>
FCK's ni finaler</h5>
<div class="fakta-body" data-buildingblock="embedded_factboxlink">
<p><b>Siden FC København</b> blev stiftet i 1992, har klubben været i 9 
pokalfinaler. 5 er vundet, 4 er tabt:
</p><ul><li>1995: <b>FCK </b>- AB 5-0</li><li>1997: <b>FCK </b>- Ikast fS 2-0</li><li>1998: Brøndby IF - <b>FCK</b> 4-1</li><li>2002: OB - <b>FCK</b> 2-1</li><li>2004: <b>FCK </b>- AaB 1-0</li><li>2007: OB - <b>FCK</b> 2-1</li><li>2009: <b>FCK </b>- AaB 1-0</li><li>2012: <b>FCK </b>- AC Horsens 1-0</li><li class=" bl-elem">2014: AaB - <b>FCK</b> 4-2</li></ul><p class=" bl-elem"/>
</div>
</div><p>
Skæret fra mesterskabsguldet har gennem foråret bevæget sig længere og længere 
ned bag horisonten for FC København. 
</p><p>
Manager Ståle Solbakken har erkendt, at der skal mirakler til, hvis FC 
Midtjylland skal formøble sit forspring på 9 point. Og i sidste uge ramte 
samme erkendelse regnedrengene i klubbens økonomiafdeling, der vinkede 
definitivt farvel til DM-guldet og nedjusterede forventningerne til klubbens 
regnskab med op mod 75 millioner kroner.
</p><p>
Derfor er FC Københavns 10. finale i DBU Pokalen sidste chance for oprejsning 
efter en skuffende sæson. Men end ikke en sejr mod FC Vestsjælland i 
eftermiddag vil kunne rette op på de forgangne 10 måneders sportslige 
slingrekurs, mener FCK’s tidligere sportsdirektør Carsten V. Jensen.
</p><h3>
Det er kun mesterskabet, der tæller
</h3><p>
»For en klub som FC København er en pokaltitel kun et plaster på såret«, siger 
Carsten V. Jensen, der 28. april sidste år blev fyret efter mere end 20 år i 
klubben – først som spiller, siden som assisterede træner og fra 2006 som 
sportsdirektør.
</p><p>
»Forventninger og ambitioner rækker meget længere end til en pokalfinale. I 
2012, hvor vi smed mesterskabet til slut mod FC Nordsjælland, var 
pokalsejren godt nok en ringe trøst. Det er kun mesterskabet, der rigtig 
tæller i FCK«, siger Carsten V. Jensen. 
</p><p>
Han føler sig overbevist om, at klubben allerede til sommer vil forsøge at 
styrke truppen markant, så klubben fra næste sæson kan vippe FC Midtjylland 
af Superligaens trone.
</p><h3>
Mange skader er atypisk for FCK
</h3><p>
Heller ikke på skadesfronten har der været meget at juble over i denne sæson – 
især ikke her i foråret. Andreas Cornelius’ brækkede ankel har gjort ondt 
hos københavnerne, som har savnet en målmager det meste af sæsonen. Og 
mandag indskrev også forsvarets Mikael Antonsson sig på listen over 
spillere, der ikke er til rådighed i eftermiddagens finale. En liste, som 
også tæller Youssef Toutouh, Danny Amankwaa og Bashkim Kadrii, hvorimod 
Christian Poulsen atter er tilrådighed og indgår i truppen.
</p><p>
»Det har jo kendetegnet FCK at være fysisk på toppen her sidst på sæsonen. Så 
det er atypisk og meget uheldigt, at de er rendt ind i så mange skader«, 
siger Carsten V. Jensen.
</p><p class=" bl-elem">
»Det kan sagtens give problemer, når de 11 mand, der spillede mandag aften, 
også skal spille finalen og igen på søndag«, siger den tidligere FCK’er, som 
dog mener, at københavnerne stadig har de bedste forudsætninger for at vinde 
finalen.
</p>	
</div>

</div></body></html>
