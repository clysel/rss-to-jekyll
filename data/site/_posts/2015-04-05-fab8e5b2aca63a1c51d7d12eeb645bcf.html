---
layout:     post
title: 	    "Tinkov ønsker Riis tillykke og letter presset på Sagan"
post_author:	    
post_date:	    Sun, 05 Apr 2015 11:02:21 +0200
post_site:	    politiken.dk 
post_link:	    http://politiken.dk/sport/cykling/ECE2616595/tinkov-oensker-riis-tillykke-og-letter-presset-paa-sagan/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>Mens alle i den professionelle cykelsport fornemmer, at der fra holdeejer Oleg Tinkovs side lægges et enormt pres på Tinkoff-Saxos dyrt erhvervde slovakiske superstjerne Peter Sagan op til dagens Flandern Rundt, er den russiske milliardærs friskeste twitter-budskab omkring klassikeren på én gang både forventningsmættet og afdæmpet.</p><p>»Alle hold og 200 ryttere drømmer om at vinde min yndlingsklassiker, Flandern Rundt. Men kun én kan gøre det«, lyder signalet fra Tionkov.</p><p>»Jeg bliver lykkelig, hvis Tinkoff-Saxo får succes – hvis ikke kommer der en næste gang«.</p><p>Specielt den sidste, med Tinkov-målestok nærmest ydmyge del, er forbløffende i forhold til de bravader, russeren ellers brillerer med.</p><h3>Fødselsdagshilsen med kryptisk afslutning</h3><p>Overraskende er det ligeledes, at Tinkov inden for de seneste døgn har sendt en offentlig hilsen til manden, han så pludselig og dramatisk ekspederede ud i mørket, sin forhenværende sportslige højrehånd Bjarne Riis.</p><p>Den danske Tour de France-vinder fra 1996 fyldte i fredags 51 år, og det har Tinkov fundet anledning til at markere på denne twitter-facon:</p><p>»Kære Bjarne, hav en dejlig 51 års fødselsdag og ferie. Jeg elsker din ånd«.</p><p>Med tanke på de begivenheder, der er gået forud, forekommer specielt afsltningen på lykønskningen kryptisk – ikke mindst når den kommer fra en mand, der få dage tidligere fandt anledning til at ledsage de nye tider på Tinkoff-Saxo med denne bombastiske proklamation:</p><p>»Kongen er død, Kongen leve«.</p><h3>Fyrer også endnu et lille hip af til medierne</h3><p>Et lille hip til mediene har Oleg Tinkov også fundet tid til, efter at det franske sportsdagblad L’Equipe lancerede formodningen om, at Bjarne Riis’ faste samarbejdspartner siden 2009 Saxo Bank afslutter sit nuværende engagement i cykelsporten med sæsonens udgang.</p><p>Meldingen kan ikke just siges at være sensationel. Dels har Saxo Bank kun bundet sig til en etårig aftale, dels er det ingen hemmelighed, at den danske finansvirksomheds sponsorskab har været nært knyttet til Bjarne Riis’ person.</p><p>Tilsyneladende falder »nyheden« imidlertid Tinkov for brystet, for han har fundet anledning til at kommentere den på denne vis:</p><p class=" bl-elem">»Det ser ud til, at journalister ved mere end mig. Vi værdsætter samarbejdet med Saxo Bank og er stolte over at have dem ombord på Tinkoff-Saxo. Vi forbliver sammen«.</p>	
</div>
</div></body></html>
