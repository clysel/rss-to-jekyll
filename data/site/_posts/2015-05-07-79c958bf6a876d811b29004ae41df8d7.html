---
layout:     post
title: 	    "Svenske IFS vil have en større bid af Danmark: Åbner for partnere"
post_author:	    Daniel Bergsagel
post_date:	    Thu, 07 May 2015 11:09:00 +0000
post_site:	    www.version2.dk 
post_link:	    http://www.version2.dk/artikel/ifs-aabner-forretningen-partnere-175532?utm_medium=feed&utm_source=version2.dk&utm_campaign=it_nyheder
---
<html><body><div><section class="body">
    <p>Der er ikke mange danskere ved svenske IFSs stort anlagte topmøde i Boston disse dage.</p>

<p>Med kun 2 procent af markedet for virksomhedssoftware er de til at overse i Danmark. Nu anlægger selskabet dog en ny strategi med lanceringen af sin seneste version 9 af sit system. Hvor man tidligere har været meget lukket og ville håndtere alt i eget firma, åbner man nu for partnere både på indholds- og konsulentsiden. Microsoft er blevet partner med sin Azure-sky, Accenture som konsulenthus.</p>

<p>»Det er rigtig set«, siger den tyske analytiker fra Gartner Group, Christian Hestermann til Version2.</p>

<p>»Lige nu står måske op til 15 procent af virksomhederne og overvejer seriøst nyt ERP-system. Mange fik deres system lige op til årtusindskiftet og har lappet på det lige siden. Ikke mindst under finanskrisen har mange virksomheder udskudt den nødvendige investering i nyt system. Det kommer nu og så skal et selskab som IFS have fat i langt større netværk af konsulenter for at kunne møde efterspørgslen«, siger han.</p>

<p>Nogenlunde samme pointer kommer fra den danske ERP-specialist analysehuset Herbert Nathan. Han mener, at en af årsagerne til, at IFS står så svagt i Danmark, netop er politikken om at gøre det hele selv.</p>

<p>»Mange danske virksomheder tøver med at knytte sig for tæt til én leverandør. Og så oven i købet en, der har haft en ret svag tilstedeværelse i landet«, siger han.</p>

<p>IFS' skandinaviske CEO Glenn Arnesen anerkender behovet for konsulenter, hvilket er hvorfor en af slagsangene på konferencen netop er, at selskabet åbner sig. Konsulenter bliver fremhævet ved de store fællestaler samt på målrettede konferencespor. Accenture er nu såkaldt platinpartner og skal være med til at lande nogle af de store kunder som IFS målrettet går efter inden for især offshore-industri olie og gas, produktion af alt fra biler til medicin og meget projekttunge virksomheder med en omsætning på mellem en halv til en hel milliard kroner. Det er disse områder IFS nu vil angribe. Og til det skal der bruges partnere.</p>

<p>»Målsætningen er at 20 procent af opgaverne fremover løses af konsulenter«, siger Arnesen.</p>

<p>Dette glæder den i denne sammenhæng lille danske it-virksomhed Curit med 11 ansatte, der i mange år, helt usædvanligt, har været eneste IFS-partner. En gang var de IFS' Vejle-afdeling, men da den lukkede i 2003 fik Carsten Kaaber og Aase Steffensen mulighed for at køre videre selv. Lige nu håndterer Curit rundt regnet 15 danske IFS-installationer herunder Terma og Kosan Crisplant.</p>

<p>Men nogle af de udfordringer, der har været i at skaffe nye kunder har netop kunne spores tilbage til IFS’ lukkethed.</p>

<p>»Kunderne kender i mange tilfælge Dynamics bedre og har let ved at hyre folk til disse systemer«, siger Aase Steffensen.</p>

<p>Glenn Arnesen har dog også andre forklaringer på, hvorfor IFS' position i Danmark er så relativt svag i forhold til i Sverige og Norge.</p>

<p>»Vi satsede forkert, da vi gik ind i Danmark for 10-15 år siden. Vi gik efter de små og mellemstore virksomheder og rendte ind i systemer som Concorde og Navision, der havde godt fat«.</p>

<p>Dertil skal lægges, at Arnesen mener de danske direktører er konservativt anlagt når det gælder nye investeringer. Både dengang og nu. Medicinen er klare business cases, hvilket selskabet fik for et par år siden, da det fik Mærsk Drilling til at bytte SAP ud med IFS. Denne skalp håber Glenn Arnesen nu at kunne bygge videre på. Men han forventer dog ikke mirakler:</p>

<p>»Danmark har i modsætning til Sverige haft en relativt flad vækst også efter finanskrisen. Pengene sidder ikke løst. Men vi har nu opgraderet i Danmark med en ny salgschef og har som nævnt sluppet grebet og åbent for partnere. Vi får se.«</p>

<p><strong>Pointer i overskrift på IFS World Conference</strong>
* IFS Applications 9 med nye funktioner. Bla en ny “lobby”-brugerflade til projektstyring.
* Samarbejde med Microsofts Azure-skytjeneste bla med fokus på håndtering af IoT-løsninger (mere om det i en anden artikel)
* Samarbejde med Accenture
* Uddannelsesprogram til konsulent-partnere</p>
  </section>

  
  
  
  </div></body></html>
