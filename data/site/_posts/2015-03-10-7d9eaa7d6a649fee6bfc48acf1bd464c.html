---
layout:     post
title: 	    "Apple relancerer MacBook-brandet med ny 12-tommers notebook"
post_author:	    Christian Loiborg
post_date:	    Tue, 10 Mar 2015 09:05:44 +0000
post_site:	    www.version2.dk 
post_link:	    http://www.version2.dk/artikel/apple-relancerer-macbook-brandet-med-ny-12-tommers-notebook-95903?utm_medium=feed&utm_source=version2.dk&utm_campaign=it_nyheder
---
<html><body><div><section class="body"><p>Mandag aften lancerede Apple en ny MacBook. Det er altså hverken en <em>air</em> eller en <em>pro</em>, men blot en MacBook. Apple var ellers stoppet med det almindelige MacBook-brand i 2012 - produktrækken var med til at gøre Apple populær blandt et større publikum.</p>

<p>Skærmen er på 12 tommer og har en opløsning på 2304x1440 pixels, svarende til en opløsning på 226 pixels per tomme - hvad Apples marketingafdeling kalder for retina-opløsning. Ifølge Apple har de udviklet en teknik, der gør det muligt at opnå samme farvemætning og lysstyrke med 30 procent mindre strømforbrug. Og den slags er optimalt for en lille computer, der skal kunne holde hele dagen.</p>

<p>Apple lover batterilevetiden på den lille ny til at være ni timers surf på nettet eller ti timers afspilning af film. Hvis du dropper at se underteksterne, kan du altså nå at se biografudgaverne af Ringenes Herre-trilogien på én opladning.</p>

<p>Den nye MacBook drives af Intels Core M Broadwell-processor. Den er udviklet til at være en slags hybrid mellem de forskellige processorer, der findes i bærbare og tablets. Der er altså ikke tale om en kraftig processor som dem, der findes i Apples dyrere modeller, men omvendt betyder det, at der ikke er brug for aktiv køling. Computeren fåes med en processor på 1,1, 1,2 eller 1,3 gigahertz.</p>

<p>Enheden har 6 gigabyte 1600 megahertz LPDDR3-hukommelse og en flashhardisk på 256 eller 512 gigabyte. Grafikkortet er et Intel HD Graphics 5300. Den vejer 0,92 kilogram og måler 1,31x28,05x19,65 cm - det laveste punkt for højden går dog ned til 0,35 cm.</p>

<p>Med en USB-C-port, er der én indgang, der kombinerer en række almindelige porte. Således kan indgangen bruges til opladning af computeren samt tilslutning af USB 3-, HDMI-, VGA- og Mini DisplayPort-kabler. USB-C-standarden gør det muligt at sætte et stik i begge veje - modsat ældre USB-standarder, hvor stikket kun kunne vende én vej. Med skiftet til USB-C er Apple gået væk fra deres egenudviklede, proprietære, MagSafe-magnetstik til opladning.</p>

<p>Det siger sig selv, at man løber ind i en udfordring hvis man både vil oplade sin MacBook og tilslutte et HDMI-kabel til en præsentation. Til det formål sælger Apple en række kabler, der gør det muligt at tilslutte flere kabler. Med andre ord er indgangene rykket fra computeren til et eksternt kabel.</p>

<p>Ved lanceringen fortalte Apple også entusiastisk om nye teknologier inden for fremstillingen af tastaturet, musen og batteriet.</p>

<p>Den nye MacBook er tilgængelig fra d. 10. april - der er endnu ikke offentliggjort danske priser, men i USA starter prisen ved $1,200, svarende til 8.300 kroner. Den fås i tre farver, ligesom Apples iPhones og iPads: Sølv, guld og <em>space grey</em>.</p>

<p>Flere havde spået, at Apple ville lancere en bærbar computer med touchskærm. Det viste sig dog ikke at holde vand. Den nye udgave af MacBook skal dermed konkurrere med Apples egen MacBook Air-enhed, men vil også møde konkurrence fra modeller som Dells XPS 13 eller Microsofts Surface Pro 3. Kigger man alene på specifikationerne er Surface Pro 3 både lettere, tyndere, kraftigere og billigere.</p>
  </section></div></body></html>
