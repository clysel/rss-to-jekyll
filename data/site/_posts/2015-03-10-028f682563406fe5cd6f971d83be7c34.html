---
layout:     post
title: 	    "Ninas ønske til 60 års-dagen har ændret ægteparrets liv"
post_author:	    
post_date:	    Tue, 10 Mar 2015 11:34:29 +0100
post_site:	    politiken.dk 
post_link:	    http://politiken.dk/oekonomi/bolig/ECE2579795/ninas-oenske-til-60-aars-dagen-har-aendret-aegteparrets-liv/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p class="art-ext article-box">

</p><p>Nina Wognsen havde et særligt ønske til sin 60 års fødselsdag. En gave, 
der grundlæggende ville ændre både hendes og mandens liv. 
</p><p>
»Jeg ønskede at flytte herop i sommerhuset«, fortæller Nina og kigger prøvende 
på sin mand Christian. 
</p><p>
»Ja, det var jo egentlig ikke meningen«, smiler 63-årige Christian skævt og 
holder en pause. Hvorefter han tilføjer med et grin: »Men vi var så heldige, 
at vi solgte vores lejlighed allerede den første dag, den var til salg. Det 
hjalp på humøret«. 
</p><p>
Den skoldhede kaffe hældes op i krusene, og den liflige duft af friskbrygget 
kaffe breder sig ved spisebordet i sommerhusets ene tilbygning. Et modelskib 
med hvide sejl står i det ene hjørne som en silhuet mod lyset, der brager 
ind gennem vinduerne. Et billede på det gode liv anno 2015 i Odsherred. 
</p><h3>
Brugte kun lejligheden til overnatning 
</h3><p>
I 2011 havde ægteparret ellers købt en lejlighed i Rødovre for at nyde 
pensionisttilværelsen efter salget af deres parcelhus i Brøndby. Lejligheden 
skulle danne rammen de sidste år af deres liv. 
</p><p>
Christian Wognsen havde arbejdet som driftstekniker i Lyngby Storcenter og "pensionerede 
sig selv", som han udtrykker det. Nina Wognsen var allerede 
førtidspensioneret fra sit job som pædagog på grund af rygsmerter. Nu skulle 
de leve det aktive liv i byen. 
</p><div class="art-fakta article-box">
<h4 class="">
Serie</h4>
<h5>
Det delte land</h5>
<p class="fakta-body" data-buildingblock="embedded_factboxlink">
Boligfesten er i gang i København og andre store byer. Imens står huspriserne 
i stampe ude på landet, og mange flytter væk. Men ikke alle har givet op. 
Politiken undersøger ugen igennem det skæve Danmark med udgangspunkt i 
København - og Odsherred, der mod alle odds har skabt en positiv udvikling i 
det nordvestlige hjørne af Sjælland. 
</p>
</div><p>»Vi skulle i hvert fald ikke bo i vores sommerhus i Odsherred. Men det 
viste sig, at vi var i sommerhuset hele tiden. Vi brugte kun lejligheden til 
overnatning, når vi skulle noget inde i byen. Det var lidt dyrt at betale 
knap 6.000 kroner for om måneden«, erkender Christian Wognsen. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/ECE2578893/folk-paa-landet-vil-taet-paa-naturen---men-har-svaert-ved-at-komme-hen-til-den/">Folk på landet vil tæt på 
naturen - men har svært ved at komme hen til den</a></p><p>
De solgte derfor lejligheden 1. marts i år. Tids nok før Nina Wognsen fylder 
60 år til september. En ung kvindelig studerende købte deres andelslejlighed 
på 84 kvadratmeter, fordi hun skulle flytte hjemmefra. Pudsigt nok var deres 
sommerhus på nøjagtig samme antal kvadratmeter som lejligheden, men 
sommerhuset var møbleret i forvejen. 
</p><p>
»Så vi lod reolsystemet, glas, porcelæn og motionscyklen blive i lejligheden 
til den unge pige. Hun kunne bedre bruge tingene«, fortæller Christian 
Wognsen. 
</p><h3>
Det grå guld rykker ind 
</h3><p>
Ægteparret Wognsen er to af de mange pensionister, som de seneste år har fået 
en tilladelse fra Odsherred kommune til at bo hele året i deres sommerhus. 
Det er muligt for pensionister, hvis de har ejet et sommerhus i mere end 
otte år. 
</p><p>
Som landets største sommerhuskommune med 26.000 sommerhuse mærker Odsherred 
den øgede tilstrømning af det grå guld. Mens 8,2 procent af alle sommerhuse 
i Odsherred havde en helårstilladelse i 2010, er tallet steget til 9,1 
procent i 2013. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/bolig/ECE2576588/nu-slaar-boligpriser-i-koebenhavn-rekord-men-ny-boble-er-ikke-paa-vej/">Nu slår boligpriser i 
København rekord, men ny boble er ikke på vej</a></p><p>
Tendensen ses også på landsplan, Antallet af danskere over 60 år, som i dag 
bor i sommerhus hele året, er steget med 72 procent fra 2008 til 2013. Eller 
som Christian Wognsen formulerer det: 
</p><p>
»Vi er jo ikke alene her. Der bor mange pensionister hele året rundt i 
sommerhusene her i nærheden«. 
</p><p>
Han peger ud ad vinduet: »Vi har lige været til fest hos dem, der bor derovre, 
og vi har også netop været til fødselsdag i nummer 2A«. 
</p><p>
De kendte i forvejen mange i området, før de flyttede fast ind i februar i år. 
</p><p>
»Vi har været heroppe jævnligt, siden vi købte sommerhuset for næsten 13 år 
siden, så vi har allerede et netværk«, fremhæver Nina Wognsen. 
</p><h3>
Fra sommerhus til helårsbolig 
</h3><p>
Ægteparret gav dengang kun 395.000 kroner for træhuset, der var et af de 
primitive selvbyggerhuse, som begyndte at brede sig i det danske ferieland 
efter Anden Verdenskrig. Den øgede velstand i slutningen af 1950’erne satte 
turbo på udviklingen, og langt de fleste af Danmarks omkring 225.000 
sommerhuse er opført i 1960’erne og 1970’erne. 
</p><p>
Men som andre huse på vejen ligner det sorte nymalede træhus ikke længere et 
gammelt selvbyggerhus. 
</p><p>
»Jeg har isoleret og sat nye vægge op uden for. Egentlig har jeg bygget et nyt 
hus uden på det gamle hus og har opført en tilbygning. Da vi fandt ud af, at 
vi ville flytte herop, fik vi en håndværker til at lave endnu en 
tilbygning«, fortæller Christian Wognsen. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/bolig/ECE2572501/boligsalget-har-haft-en-usaedvanlig-god-maaned/">Boligsalget har haft en 
usædvanlig god måned</a></p><p>
Motionscyklen i Rødovre er afløst af lange gåture i naturen i Odsherred med 
hunden Luna. Huset er placeret i et stort sommerhusområde mellem Nykøbing 
Sjælland og Rørvig, så ægteparret nyder at gå rundt i »kvarteret«, som 
Christian kalder det. 
</p><p>
Nina Wognsen kan ikke gå så langt på grund af den dårlige ryg, men når hun 
hviler sig om eftermiddagen, går hendes mand de halvanden kilometer til 
stranden med hunden Luna. Præcis klokken 15 hver dag går de ud ad døren. 
</p><h3>
Mødes til middage 
</h3><p>
Ægteparret savner overhovedet ikke byen. Deres to voksne børn på 28 og 32 år 
kommer jævnligt på besøg og har »hver deres værelse«, som Christian 
formulerer det med et smil. Den største udfordring har været afstanden til 
børnene, fortæller Nina og kommer i tanke om endnu en forandring: 
</p><p>
»Her er afskyelig mørkt. Vi er nødt til at gå med pandelygter og have lamper i 
hånden, når vi skal ud om aftenen. Men ellers er der ikke noget«. 
</p><p>
Hun kigger på Christian og konstaterer: »Vi er professionelle livsnydere«. 
</p><p>
De mødes jævnligt med deres jævnaldrende til middage. Godt kød fra det lokale 
slagterhus og grønsager fra Lammefjorden bliver skyllet ned med rødvin. Og 
hvis de skal spise ude, foregår det ofte kun 700 meter fra sommerhuset på 
det kendte spisested Lyngkroen. Eller også kører ægteparret de kun fire 
kilometer til havnen i Rørvig. Og så er der de særlige arrangementer. 
</p><p>
»Forleden var vi nogle stykker herfra, som var ude og spise hele menuen fra 
filmen Babettes Gæstebud, hvor vi også nød specielle vine her fra området. 
Et aftenskolehold havde tilberedt maden, så vi spiste på en skole«, 
fortæller Christian Wognsen. 
</p><p>
De senere års megen snak om Udkantsdanmark, som i medierne ofte kaldes »den 
rådne banan«, har ikke påvirket ægteparret Wognsen. 
</p><p>
»Men vi kender også området, fordi vi har haft sommerhuset i mange år. Det nye 
er, at vi skal til at lære foreningslivet at kende. Der er vist noget med en 
biograf i Vig om formiddagen«, siger Nina Wognsen. 
</p><h3>
Lys i vinduerne 
</h3><p>
Rundt om hjørnet fra ægteparret Wognsen bor Kirsten og Kurt Pedersen. De 
kender alt til biografen i Vig. De har boet fast i deres sommerhus de 
seneste 11 år. 
</p><p>
»Vi er medlem af seniorbio i Vig. Der er otte biografture hvert år, og så er 
kaffe og kage med i prisen. Omkring 100 kommer ind ad gangen i Vig Bio, og 
så lærer man en hel masse at kende, når man sidder og drikker kaffe og 
sludrer«, fortæller 71-årige Kurt Pedersen. 
</p><p>
De boede i parcelhus i Ringsted i 26 år, men valgte at flytte for at komme ud 
i naturen. 
</p><p>
»Det bedste er den stilhed og fred, der er her. Det giver simpelthen ro i 
kroppen«, fortæller Kirsten Pedersen, der har rundet de 65 år. 
</p><p>
Som bestyrelsemedlem i Ældre Sagen i området kender Kirsten Pedersen mange 
pensionister. Hun nikker genkendende til, at der er blevet mere liv om 
vinteren. 
</p><p>
»Når jeg går tur om aftenen, tæller jeg huse med lys i vinduerne. I 
begyndelsen var der kun 9 huse med lys. Nu er der lys i 20 huse«. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/bolig/ECE2576595/de-dyre-omraader-bliver-dyrere/">De dyre områder bliver dyrere</a></p><p>
De rev deres gamle sommerhus ned i 2003. Det havde kun kostet dem 135.000 
kroner i 1995 og var oprindelig fra 1942. I stedet fik de bygget et typehus. 
</p><p>
»Vi har endda fået udvidet køkkenet i typehuset. Vi var 12 til spisning sidste 
juleaften«, fortæller Kirsten Pedersen. 
</p><p>
Ægteparret Pedersen havde kun haft sommerhuset i et år, da Kirsten 
begyndte at drømme om at flytte til Odsherred. 
</p><p>
»Området er så fantastisk. Man kan tage ud på sin cykel og højst et kvarter 
efter er man ude i et fuglereservat«, fortæller Kirsten Pedersen. 
</p><h3>
Var nervøse for at miste vennerne 
</h3><p>
Deres største bekymring var vennerne. Ville de stadig se dem, hvis de 
flyttede? 
</p><p>
»Men vi tænkte: Herregud, der er ikke længere til Ringsted end 72 kilometer, 
og når vi kunne køre herop hver uge, kan vi også køre til Ringsted. Det har 
vi også gjort, men det er gledet lidt ud i løbet af årene«, siger Kirsten 
Pedersen. 
</p><p>
Kurt Pedersen havde i mange år sin egen taxi i Ringsted, så han havde en bred 
kontaktflade. 
</p><p>
»Men vi bliver ældre, og nogle er også flyttet. Dengang jeg kørte hyrevogn, 
havde jeg mere kontakt med folk og kollegerne, men nu er de alle sammen 
pensioneret«. 
</p><p>
De købte hunden Kiko, da de var flyttet permanent i sommerhuset, og når de går 
tur med hunden, møder de mange. 
</p><p>
»Nu kender vi Gud og hvermand her. Vi går ofte på Lyngkroen sammen med vore 
naboer. Vi inviterer til en kop kaffe eller mad, eller også går vi tur 
sammen«. 
</p><p>
Deres to voksne børn og de tre børnebørn kommer også tit for at besøge dem. 
Desuden underviser Kirsten Pedersen andre ældre i brugen af computere i 
Ældre Sagen, fordi hun er uddannet datamatiker. Desuden deltager de i mange 
sociale arrangementer med foredrag om kendte kunstnere som maleren Picasso 
og forfatteren Karen Blixen. Som Kirsten Pedersen formulerer det: 
</p><p class=" bl-elem">
»Det har ikke været ensomt et eneste sekund«. 
</p>	
</div>
</div></body></html>
