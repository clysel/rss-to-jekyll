---
layout:     post
title: 	    "It-paradoks: Mangel på arbejdskraft og masser af ledige"
post_author:	    
post_date:	    Mon, 30 Mar 2015 16:28:03 +0200
post_site:	    politiken.dk 
post_link:	    http://politiken.dk/oekonomi/arbejdsmarked/ECE2607835/it-paradoks-mangel-paa-arbejdskraft-og-masser-af-ledige/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
I den gamle bygning over for Kastellet i København holder it-virksomheden 
Netcompany til. De klassiske høje træpaneler på gangene langs kontorerne 
signalerer en vis stil - og en vis succes. Firmaet blev stiftet i 1999 og 
har i dag over 600 medarbejdere. Som administrerende direktør André 
Rogaczewski siger det: »Vi ansætter - vi fyrer ikke«. 
</p><p>
Men selv om alt tilsyneladende går Netcompanys vej, er der alligevel 
udfordringer i horisonten. 
</p><div class="art-quote article-box">
<p class="quote"/>
<blockquote>
<p class="quote-txt">
Manglen på it-specialister er et stort problem, hvis ikke det største i 
branchen lige nu
</p>
<p class="sender">
Adam Lebech, Dansk Industri 
</p>
</blockquote>
</div><p/><p>
Det danske erhvervsliv skriger nemlig efter kvalificeret it-arbejdskraft. Det 
sker ofte, at virksomheder som Netcompany må takke nej til store projekter, 
fordi de ikke kan finde de rigtige medarbejdere, og dermed går Danmark glip 
af det store vækstpotentiale, der er i it-branchen, mener Dansk Industri. 
</p><p>
Omvendt er der omkring 1.800 ledige med it-kompetencer i fagforeningerne 
Prosa, DJØF, IDA og Akademikerne, som har svært ved at finde et it-job. Og 
det virker jo lidt paradoksalt, mener Dansk Industri. 
</p><h3>
Vil matche virksomheder med ledige 
</h3><p>
Derfor forsøger fagforeningerne og Dansk Industris branchefællesskab for it, 
tele, elektronik og kommunikation (ITEK) nu at komme paradokset til livs. I 
dag lancerer de en ny portal, digitaljobs.dk, som led i Europakommissionens 
store projekt, der er blevet døbt Grand Coalition for Digital Jobs. 
</p><p>
»Ideen er, at vi vil forsøge at matche de behov, som virksomhederne har, med 
de kompetencer, som de jobsøgende it-specialister har. Det kan forhåbentlig 
være med til at reducere nogle af flaskehalsene på arbejdsmarkedet«, siger 
Adam Lebech, som er branchedirektør i ITEK. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/gloekonomi/ECE2581339/15-aar-efter-braget-bobler-it-branchen-lystigt-igen/">15 år efter braget bobler 
it-branchen lystigt igen </a></p><p>
Ifølge André Rogaczewski er der sket et generationsskifte i it-branchen, hvor 
1990’ernes gamle it-skole er for fokuseret på stabilitet frem for 
nyskabelse. Og han tror, at en stor del af de ledige er ledige, fordi de 
simpelthen ikke tænker fremad. Derfor er han tilbageholdende med 
forventningerne til projektet. 
</p><p>
»Det er super sympatisk, at man forsøger at skabe en bro mellem udbuddet og 
efterspørgslen. Når det så er sagt, så er jeg måske lidt pessimistisk. Den 
nye generation tænker i højere grad kreativt og forretningsorienteret og 
omfavner ny teknologi så hurtigt som muligt. Og den gamle generation kan 
ikke bare bringes over på det andet hold, for de tænker simpelthen 
anderledes«, siger han. 
</p><h3>
Et stort problem - også i fremtiden 
</h3><p>
En ny prognose fra Dansk Industri (DI) spår, at Danmark om fem år vil mangle 
3.000 it-specialister. I prognosen lægger DI derfor op til nogle konkrete 
løsningsforslag, som skal forbedre situationen for den danske it-branche. 
</p><p>
»Manglen på it-specialister er et stort problem, hvis ikke det største i 
branchen lige nu. På lang sigt vil vi arbejde hen imod at øge optaget på 
it-uddannelserne, men vi vil også gerne sammen med universiteterne kigge på 
selve indholdet af uddannelserne«, siger Adam Lebech. 
</p><p>
Og den strategi er André Rogaczewski helt enig i. Han roser de danske 
it-uddannelser, men advarer mod for mange, der kan snakke it, men for få der 
kan eksekvere ideerne. 
</p><p>
»I dag er der it i alting, så derfor har vi brug for langt flere talenter på 
it-uddannelserne. Men det vigtigste er, at man ikke dropper det faglige 
niveau. Vi kan ikke bruge bløde it-folk til noget som helst«, siger han. 
</p><p>
Men selv med større optag på universiteterne skal Danmark være bedre til at 
tiltrække kvalificeret udenlandsk arbejdskraft, hvis vi vil tiltrække store, 
udenlandske virksomheder. 
</p><p class=" bl-elem">
»Danmark er ikke gode nok til at tiltrække de dygtigste udlændinge, derfor har 
vi set flere tilfælde, hvor virksomheder lægger deres udviklingsafdelinger 
andre steder«, siger Adam Lebech. 
</p>	
</div>

</div></body></html>
