---
layout:     post
title: 	    "AAU til nordjyske virksomheder: Del en erhvervsph.d."
post_author:	    15300
post_date:	    Thu, 30 Apr 2015 12:13:10 +0000
post_site:	    karriere.jobfinder.dk 
post_link:	    http://karriere.jobfinder.dk/artikel/aau-til-nordjyske-virksomheder-del-en-erhvervsphd-3062
---
<html><body><div><section class="body">
			<p>Alt for få små og mellemstore virksomheder (SMV'er) samarbejder med universiteternes erhvervsph.d.er, og det går ud over innovationen i store dele af dansk industri. Sådan lyder det fra Eskild Holm Nielsen, dekan på det Teknisk-naturvidenskabelige fakultet på AAlborg Universitet på dagen, hvor uddannelsesminister Sofie Carsten Nielsen (R) har inviteret til debat om de danske ph.d.er på konferencen ‘Fremtidens ph.d.er’.</p>
			<p>I håbet om at få flere SMV’er til at interessere sig for landets erhvervsph.d.-studerende har Aalborg Universitet taget initiativ til et nyt samarbejde med den nordjyske industri. Helt konkret arbejder universitet på at få etableret ordninger, hvor store nordjyske virksomheder deler erhvervsph.d.er med små og mellemstore virksomheder i regionen.</p>
			<p><a href="http://www.jobfinder.dk/jobs/?utm_source=Karrieresite&amp;utm_medium=Link&amp;utm_campaign=Se%20nyeste%20job?utm_source=Karrieresite&amp;utm_medium=Link&amp;utm_campaign=Se+job">Tjek de nyeste jobopslag fra Jobfinder</a></p>
			<p>»Der er et stort uudnyttet forsknings- og udviklingspotentiale i landets SMV’er, der ville kunne forløses gennem tættere samarbejde med landets ph.d.er. Det ville kunne løfte virksomhedernes konkurrenceevne til gavn for hele samfundet,« fastslår Eskild Holm Nielsen</p>
			<p>Projektet, der stadig er i sin spæde start, bygger på universitetets i forvejen tætte samarbejde med blandt andet underleverandører til vindmølleindustrien.</p>
			<p>»Vi har forsøgt at matche behovet i de forskellige virksomheder inden for vindmøllebranchen for at se,om der kunne være overlappende interesser inden for et forskningsfelt. Det er lykkedes, og p.t. er vi i gang med at udarbejde konkrete ansøgninger,« forklarer Eskild Holm Nielsen.</p>
			
			<p>Ideen er blandt andet at lade de store virksomheder, der i forvejen kender procedurerne omkring erhvervsph.d.samarbejde, stå for den obligatoriske vejledning af ph.d.’erne, således at små virksomheder ikke får pålagt ekstraopgaver i forbindelse med samarbejdet.</p>
			<p>»Håbet er at få anskueliggjort over for de mindre virksomheder, at det kan lade sig gøre at indgå i mere videnstungt samarbejde, uden at det trækker en masse ressourcer ud af virksomheden,« fortæller Eskild Holm Nielsen.</p>
			<p>Når mange SMV’er tøver med at arbejde tæt sammen med universitetets ph.d.er, skyldes det ifølge Eskild Holm Nielsen, at de færreste har den nødvendige erfaring og ofte heller ikke kan leve op til vejledningskravene, der er forudsætningen for at blive godkendt som samarbejdsvirksomhed. Desuden er tidsaspektet kritisk for mange af de mindre virksomheder.</p>
			
			<p>»For en mindre virksomhed kan et tre-årigt samarbejde virke som en meget lang tidshorisont. For at kunne overleve er de vant til at tænke langt mere kortsigtet« påpeger Eskild Holm Nielsen.</p>
			<p>Han håber, at universitetets initiativ på SMV-området kan virke som inspiration, når uddannelsesminister Sofie Carsten Nielsen skal fastlægge rammerne for fremtidens ph.d.er.</p>
			<p>»De store virksomheder kan ikke drive dansk vækst alene. SMV’erne udgør den dominerende virksomhedstype i landet. Det er derfor magtpåliggende, at vi får styrket deres konkurrenceevne blandt andet gennem øget forskningssamarbejde,« understreger Eskild Holm Nielsen.</p>
		</section>
		  </div></body></html>
