---
layout:     post
title: 	    "Sæddonation er en frugtbar industri - og Danmark er storleverandør "
post_author:	    
post_date:	    Fri, 03 Apr 2015 14:06:24 +0200
post_site:	    politiken.dk 
post_link:	    http://politiken.dk/oekonomi/ft/ECE2612978/saeddonation-er-en-frugtbar-industri---og-danmark-er-storleverandoer/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Som de fleste sæddonorer hos Cryos International har Laus valgt at være 
anonym. Den danske sædbank, der leverer sæd til mere end 80 lande, gør et 
stort nummer ud af at beskytte deres donorers identitet, da kun en lille del 
har tilkendegivet, at de vil være åbne for fremtidig kontakt.
</p><p>
Men man kan klikke på Laus’ profil og få at vide, at han er 189 cm høj, har 
lyst hår og blå øjne og studerer business administration. Der er et billede 
af ham som smilende baby og en lydoptagelse af ham som voksen mand. 
</p><p>
»Jeg kan ikke se nogen ulemper ved at donere min sæd«, siger han.
</p><p>
»Men personligt er jeg ikke klar til at blive far endnu«.
</p><h3>
Kun en brøkdel af ansøgerne får lov til at blive donorer
</h3><p>
Ligesom andre sæddonorer får Laus et mindre honorar for sin indsats, men han 
er samtidig en del af en hastigt voksende fertilitetsindustri. Væksten 
skyldes blandt andet, at stadig flere kvinder udskyder at få børn, til de 
når en alder, hvor deres frugtbarhed er nedsat, og at der i mange vestlige 
samfund er en stigende accept af, at enlige eller homoseksuelle par får børn.
</p><p>
Kommercielle sædbanker som danske Cryos, der er etableret i 1987, er blandt de 
virksomheder, der nyder godt af de tendenser.
</p><p>
Ole Schou, grundlægger af Cryos, siger, at hans firma behandler sæd »som mælk 
fra en ko«. Ligesom andre sædbanker tager de prøver af sæden, som testes og 
inddeles i klasser. Alt efter sædens kvalitet sælges den til priser, der 
spænder fra 40 til 1.000 euro per 0,5 ml ’strå’ (fra knap 300 kroner til små 
7.500 kroner). Prisen afhænger også af, hvor mange oplysninger Cryos kan 
give om donoren, og hvorvidt han er åben for fremtidig kontakt. 
</p><p>
Donorerne testes gennem flere måneder, og kun en brøkdel af ansøgerne 
accepteres.
</p><h3>
Sæd for millioner
</h3><p>
Cryos er del af en industriklynge i Danmark, som omsatte for over 1 milliard 
kroner i 2012. Det oplyser konsulentfirmaet Copenhagen Economics, der 
anslår, at sædbankerne samlet set eksporterede varer og tjenesteydelser til 
en værdi af 700 millioner kroner samme år.
</p><p>
Med det er Danmark blevet et af verdens førende lande på fertilitetsmarkedet, 
siger Annemette Arndal-Lauritzen, administrerende direktør for European 
Sperm Bank, Cryos’ største danske konkurrent.
</p><p>
Også i Storbritannien er Danmark blandt de største leverandører af sæd. Ifølge 
det britiske Human Fertilisation and Embryology Authority blev der i 2013 
benyttet 387 nye britiske donorer og 178 nye ’importerede’ donorer på 
landets fertilitetsklinikker. Af den importerede sæd udgjorde donorer fra 
USA omtrent 70 procent. Danmark var den næststørste leverandør med knap en 
femtedel af alle nye sæddonorer fra udlandet, og det på trods af en 
befolkning på kun 5,5 millioner. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/forbrugogliv/sundhedogmotion/ECE2311564/saedbanker-afviser-boesser-som-donorer/">Sædbanker afviser bøsser som 
donorer</a></p><p>
Klienter og institutioner er dog bekymrede for, at antallet af børn, der fødes 
med hjælp fra sæddonation, kan være større, end myndighederne ved – og hele 
pointen er, at det er umuligt at vide. Cryos og mange af det danske firmas 
amerikanske modstykker sender nemlig sædprøver direkte hjem til kunden. 
Dermed kan kvinder inseminere sig selv, og det opdager myndighederne 
formentlig aldrig. 
</p><p>
»Vi kan sende direkte til en kvindes hjem. Vi behøver ikke en klinik som 
mellemled, og det kan myndighederne ikke ændre ved«, siger Ole Schou.
</p><h3>
Frygten for indavl
</h3><p>
Dette fænomen samt underrapportering af såkaldt ’levendefødte’ (spædbørn, der 
overlever fødslen), selv fra registrerede klinikker, har vidtrækkende 
konsekvenser. I Europa har de fleste lande indført strenge regler for, hvor 
mange familier en sæddonor må hjælpe. I Storbritannien er tallet eksempelvis 
10. 
</p><p>
Begrænsningerne eksisterer af flere årsager. For eksempel ønsker myndighederne 
at reducere risikoen for indavl: Halvsøskende kan potentielt møde hinanden i 
fremtiden uden at vide, at de har samme biologiske far. 
</p><p>
Hertil hjælper reglerne med at beskytte sædbankerne mod kritik og sagsanlæg, 
hvis det viser sig, at faderen har båret en genetisk sygdom. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/forbrugogliv/sundhedogmotion/ECE2497243/saedbank-leder-forgaeves-efter-indvandrer-saed/">Sædbank leder forgæves efter 
indvandrer-sæd</a></p><p>
Begrænsningerne er også med til at sikre, at donorerne og deres afkom ikke får 
et chok, hvis de finder ud af, hvor mange biologiske slægtninge de har.
</p><p>
»En af udfordringerne er, at der ikke rapporteres om levendefødte«, siger 
Alice Ruby fra den almennyttige organisation The Sperm Bank of California.
</p><p>
»På dette punkt er der behov for øget kontrol«.
</p><p>
Ifølge Laura Witjens, direktør for den britiske National Gamete Donation 
Trust, der er ansvarlig for den nyligt stiftede National Sperm Bank, gør de 
finansielle incitamenter i industrien ikke situationen bedre. Hun vurderer 
således, at en donor kan indbringe omkring 500.000 kroner i omsætning, hvis 
hans sæd sælges gennem britiske klinikker og benyttes i 
fertilitetsbehandlingen af blot 10 familier. Hvis hans sæd sælges alene til 
regulær insemination gennem den almennyttige National Sperm Bank, kan den 
indbringe mellem 50.000 og 60.000 kroner.
</p><h3>
Mænd er chokerede over at være far til 200 børn
</h3><p>
Men en donors sæd kan faktisk give endnu større indtægter – særligt i USA, 
hvor der blot er vedtaget anbefalinger, men ingen regler om at begrænse 
antallet af de familier, en donor kan hjælpe. Det hænder samtidig, at de 
sædbanker, der sælger til europæiske lande, overstiger grænserne; Ole Schou 
siger således, at Cryos blot advarer om, at grænsen er nået, og beder ikke 
køberne identificere sig. 
</p><p>
Desuden forhandler mange sædbanker deres produkter globalt, så når grænsen er 
nået i ét land, kan de stadig sælge en donors sæd i et andet. Ifølge Ole 
Schou avler den gennemsnitlige donor hos Cryos omkring 25 børn, men han 
indrømmer, at visse har avlet mere end 100.
</p><p>
Wendy Kramer, stifter af Donor Sibling Registry, en amerikansk hjemmeside, der 
indbyder donorer og donorbørn til at finde hinanden, siger, at hun har mødt 
flere mænd, der bliver chokeret over at være far til over 200 børn.
</p><p>
Hun etablerede hjemmesiden, da hendes eget barn, der blev undfanget med hjælp 
fra doneret sæd, blev nysgerrig omkring sit ophav. 
</p><p>
»Min donor donerede tre gange om ugen i fem år«, siger hun og tilføjer, at 
mænd måske ikke er klar over, at en enkelt donation kan føre til flere børn.
</p><p>
»En mand kan producere 75 salgbare prøver om ugen«, siger hun.
</p><p><b class="ext-link">LÆS OGSÅ</b><a class="embeddedlink" href="http://politiken.dk/forbrugogliv/livsstil/familieliv/ECE1866518/danske-saeddonorer-kan-vaere-faedre-til-100-boern-hver/">Danske sæddonorer kan være 
fædre til 100 børn hver</a></p><p>
Laura Witjens fra den britiske National Gamete Donation Trust er enig i, at 
mænd måske ikke helt forstår, hvad de laver. 
</p><p>
»Jeg har talt med britiske donorer, der tror, at en sædafgang svarer til et 
barn«, siger hun.
</p><p>
»Vi formodede, at sædbankerne førte detaljeret protokol, og at de holdt det 
højeste etiske niveau. Det er gået op for mange af os, at industrien ikke 
altid opererer på det højeste etiske plan«, siger Wendy Kramer.
</p><p class=" bl-elem"><i>Oversættelse: Helle Albeck og Christoffer Østergaard</i><br/><i class=" bl-elem">Med licens fra Financial Times</i></p>	
</div>

</div></body></html>
