---
layout:     post
title: 	    "Kina kan ikke længere skjule massiv forurening"
post_author:	    Magnus Boye
post_date:	    Mon, 27 Apr 2015 08:45:00 +0000
post_site:	    ing.dk 
post_link:	    http://ing.dk/artikel/kina-kan-ikke-laengere-skjule-massiv-forurening-175685
---
<html><body><div><section class="body">
			<p>Smoggen spreder sig i Beijings gader. En grå tåge af giftige partikler, et permanent levevilkår i størstedelen af de kinesiske storbyer og et miljøproblem, som ikke længere kan ignoreres.</p>
			<p>Sidste år erklærede Kina krig mod forureningen, der gør det til en sundhedsrisiko at trække vejret mange steder i landet. For nylig skruede præsident Xi Jinping op for retorikken mod miljøsynderne.</p>
			<p>»Vi kommer til at straffe med en jernnæve hvilken som helst overtræder, der destruerer økologi eller miljøet, uden undtagelse,« sagde præsidenten i en tale til landets kongres.</p>
			
			<p>Og de hårde ord er ikke bare spil for galleriet, mener Jørgen Delman, der er Professor ved Københavns Universitet og blandt andet forsker i Kinas klima- og energipolitik.</p>
			<p>»Med den her retorik sætter Xi Jinping turbo på krigen mod forurening,« siger Jørgen Delman og fortsætter:</p>
			<p>»Enhver kan se, at Kina har et smog-problem. Det tvinger landet til at gå efter dem, der forurener.«</p>
			<h2>Twitter afslører luftforurening</h2>
			<p>Tidligere på måneden meddelte regeringen at fire store kulkraftværker i Beijing bliver lukket til næste år og erstattet af gaskraftværker i et forsøg på at komme byens smog-problemer til livs. Problemer, der ikke længere kan undertrykkes af den kinesiske regering.</p>
			
			<p>Teknikken til at måle luft- og vandforurening er blevet så let tilgængelig, at information om forureningens sundhedsmæssige effekt ikke kan holdes fra offentligheden, påpeger Nis Høyrup Christensen, der er adjunkt på CBS og ekspert i Kinas vedvarende energi.</p>
			<p>»Der er stor forskel på en grå dag med smog, og en grå dag, hvor der står på din mobil, at det er sundhedsskadeligt at bevæge sig uden for,« understreger han og tilføjer:</p>
			<p>»Selvfølgelig kan man holde meget information nede – for eksempel graden af vandforurening. Men den går bare ikke længere, når alle fiskene er døde og fiskerne ikke har noget arbejde.«</p>
			<p>Med hjemmesider og apps har miljøorganisationer gjort det lettere for borgerne at rapportere om forurening eller udledning. Også den amerikanske ambassade har gjort sit til at gøre opmærksom på Beijings sundhedsskadelige luftmiljø. Med to simple partikelsensorer installeret på amerikanske grund og en <a href="https://twitter.com/beijingair">twitter-konto med næsten 50.000 følgere</a>, bliver smog-niveauerne konstant broadcastet.</p>
			<h2>9 ud af 10 byer dumper i luftkvalitet</h2>
			<p>Twitter-advarslen kommer i form af koncentrationen af partikler, med en diameter på mindre end 2,5 mikrometer (PM2.5), der anses som de mest farlige. I skrivende stund meldes om 160 µg/m3 ved sensoren, hvilket på <a href="http://beijing.usembassy-china.org.cn/aqirecent3.html">ambassadens tabel </a>lander i kategorien ’Unhealthy’.</p>
			<blockquote class="twitter-tweet" lang="da">04-24-2015 19:00; PM2.5; 72.0; 160; Unhealthy (at 24-hour exposure at this level)— BeijingAir (@BeijingAir) <a href="https://twitter.com/BeijingAir/status/591560976106819585">24. april 2015</a></blockquote>
			<p>Den giftige tåge har dog ikke kun lagt sig over millionbyen Beijing. Mere end 90 % af 360 kinesiske byer har ikke kunne leve op til landets standarder for luftkvalitet i årets første tre måneder, viser en <a href="http://www.greenpeace.org/eastasia/press/releases/climate-energy/2015/air-ranking-2015-Q1/">rapport fra Greenpeace</a> baseret på data fra den kinesiske regering.</p>
			<p>Den stigende mængde af frit tilgængelig information har givet omverdenen mulighed for at følge med i forureningsproblemerne og tvunget regeringen til at skifte strategi, mener professor Jørgen Delman.</p>
			<p>»Før har man prøvet at dysse de her sager ned og forsøgt at presse folk til at lade vær med at protestere, og intimidere på forskellige måder,« fortæller han.</p>
			<p>Nu er regeringen nødsaget til at tage ansvar og sætte fart på indsatsen mod den tunge forurening, vurderer professoren.</p>
			<h2>Myndigheder oprustes</h2>
			<p>Trods den skrappe retorik fra Xi Jinping kan der gå tid før miljølovgivningen gør livet bedre for de kinesiske borgere. Regeringens tilsyneladende grønne intentioner hæmmes af, at det unge miljøministerium traditionelt har været underlagt lokalregeringerne, som ikke har ønsket at vækstdagsordenen blev bremset af miljøhensyn, fortæller Jørgen Delman.</p>
			<p>»Man forsøger at klæde miljømyndighederne bedre på, man giver dem flere beføjelser og mere mandskab. Men vi venter stadig at se, at de kan føre miljøloven ud i livet,« understreger han.</p>
			
			<p>Ministeriets tålmodighed med lokalregeringer lader dog til at være slidt tynd. Tidligere på måneden blev en undersøgelse sat i værk, der skal afsløre og straffe lokalregeringer, der fabrikerer falsk data om forureningsniveauet for at pynte på miljøregnskabet. Eksemplet udstiller et bureaukratisk styringsproblem, som er en del af udfordringen med at implementere miljølovgivningen, mener Nis Høyrup Christensen.</p>
			<p>»Hvis ikke Beijing får de rigtige tal, så er det simpelthen ikke til at arbejde med,« siger han og understreger, at Kina kæmper med at finde en udvej, der kan forene  flere års vækstpolitik med nye krav om en grøn profil.</p>
			<p>»Det store problem er, at man i 30 år har haft tårnhøj vækst, og hele systemet er gearet efter det. Nu går man ind i en helt anden fase, hvor det er en helt anden regulativ kapacitet, der skal bygges op. Og det er svært at balancere.«</p>
		</section>
		  </div></body></html>
