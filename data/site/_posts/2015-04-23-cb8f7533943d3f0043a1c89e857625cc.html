---
layout:     post
title: 	    "Femern-selskabet bryder offentlighedsloven"
post_author:	    Steffen McGhie
post_date:	    Thu, 23 Apr 2015 03:00:09 +0000
post_site:	    ing.dk 
post_link:	    http://ing.dk/artikel/femern-selskabet-bryder-offentlighedsloven-175606
---
<html><body><div><section class="body">
			<p>63 dage er der gået, siden Ingeniøren i februar bad selskabet bag Femern-forbindelsen, Femern A/S, om en række dokumenter om sikkerheden i den kommende sænketunnel.</p>
			<p>Ingeniøren har bedt om at få udleveret dokumenterne for at få underbygget Femern-selskabets egne offentlige udmeldinger om tunnelsikkerheden. Dokumenterne omfatter beregninger, analyser og risikovurderinger under emner som nøddøre, farligt gods, hastighedsbegrænsning, røgudsugning og tunnelens tværventilationssystem.</p>
			
			<p>Det har imidlertid vist sig vanskeligt at få indblik i flere af sikkerhedsaspekterne i den kommende tunnel. Femern-selskabets sagsbehandling har trukket i langdrag, og det har over de ni uger ikke været muligt at få et tidsestimat for, hvornår selskabet frigiver dokumenterne.</p>
			<h2>Lovbrud</h2>
			<p>Derfor er to af Danmark førende specialister i offentlighedsloven ikke i tvivl om, Femern A/S bryder offentlighedsloven.</p>
			<p>Femern A/S er underlagt offentlighedsloven og skal behandle den slags forespørgsler som en aktindsigts-sag. Derfor skal sagen behandles senest syv arbejdsdage efter forespørgslen, hvilket ville have været 24. februar. Kan det ikke lade sig gøre på grund af sagens omfang eller kompleksitet, skal selskabet oplyse, hvornår anmodningen kan forventes færdigbehandlet. Femern A/S har ikke gjort nogen af delene.<br/>
			<aside class="plugin right box">
			  Fokus på Femern</aside></p>
			<p><strong>Lovforslaget</strong> om den faste forbindelse over Femern Bælt skal vedtages inden sommerferien. Derefter skal forligskredsen godkende pris og tidsplan, EU skal tage stilling til støtte, og tyske myndigheder skal give byggetilladelse.<br/>
			<strong>Den 17,6 km</strong> lange sænketunnel er genstand for stærkt modstridende holdninger: Trafikforskere kan ikke blive enige om trafikprognoserne, økonomer skændes om tilbagebetalingstiden, og tyske miljøaktivister ønsker tunnelen droppet.<br/>
			<strong>Ingeniøren</strong> skriver i morgen også om, Femern A/S afviser at udlevere en trafiktælling fra A/S Storebælt, som er et af de væsentligste dokumenter i beregningerne af Femern-tunnelens økonomiske bæredygtighed.
			<br/>
			»Femern A/S handler i strid med offentlighedsloven. Når en journalist eller anden borger anmoder om informationer, så skal Femern A/S som minimum behandle anmodningen efter de gældende offentlighedsregler. Det har de tydeligvis ikke gjort. For det første er der gået alt, alt for lang tid. Og for det andet har Ingeniøren ikke fået et svar på, hvornår man kan forvente at få oplysningerne,« siger Oluf Jørgensen, tidligere forskningschef ved Danmarks Medie- og Journalisthøjskole.</p>
			
			<p>Samme melding lyder fra Sten Bønsing, lektor ved Juridisk Institut på Aalborg Universitet.</p>
			<p>»Jeg er ikke i tvivl om, at dette er en overtrædelse af offentlighedsloven. For Femern A/S skal behandle forespørgslen som en aktindsigtsbegæring, hvilket vil sige, at de skal give aktindsigt i de oplysninger meget hurtigt, og senest inden for syv dage,« siger Sten Bønsing, som i øjeblikket arbejder på et forskningsprojekt om netop offentlige virksomheder og offentlighedsloven.</p>
			<p>Først efter fire uger har selskabet sendt et delvist svar, og først da Ingeniøren efter ni uger oplyser til Femern A/S, at vi skriver denne artikel om selskabets behandling af sagen, sender kommunikationsdirektør Ajs Dam resten af de efterspurgte dokumenter.</p>
			<h2>Ikke noget at komme efter</h2>
			<p>Hvad angår Femern-selskabets delvise svar i marts, tillader offentlighedsloven delvise svar, hvis det ikke er muligt at besvare forespørgslen på én gang. Men det skal ske i form af kopier af dokumenterne i sagen. I stedet har Femern A/S bedt Ingeniøren om at bringe et <a href="http://ing.dk/artikel/replik-vi-bygger-en-unik-sikker-og-tryg-tunnel-174915">debatindlæg</a> om, at »der ikke er noget at komme efter,« hvori teknisk kommunikationschef Morten Garly Andersen afviser alle tidligere kritikpunkter af tunnelsikkerheden i den offentlige debat.</p>
			<p>Til gengæld indgår der i debatindlægget en henvisning til et i forvejen offentligt dokument, som besvarer nogle af Ingeniørens spørgsmål. Debatindlægget besvarer dog langt fra alle spørgsmålene og føjer samtidig en række nye udsagn til debatten.</p>
			<p>»Det er nogle meget usædvanlige svar, Ingeniøren får fra Femern A/S. Man skal selvfølgelig have aktindsigt i form af kopier af sagens akter; ikke i form af et debatindlæg eller en email med nogle svar, som i større eller mindre grad belyser de efterspurgte oplysninger,« siger lektor Sten Bønsing.</p>
			<p>Femern A/S har i samme periode også besvaret andre spørgsmål fra Ingeniøren om dagsaktuelle sager, herunder også om tunnelsikkerhed.</p>
			<h2>Lægger kortene på bordet</h2>
			<p>Femern-selskabets behandling af sagen indikerer med andre ord, at selskabet ikke behandler Ingeniørens forespørgsel som en aktindsigtsbegæring.</p>
			<p>Det har dog end ikke været muligt at få svar fra Femern A/S på, om man behandler Ingeniørens forespørgsel som en aktindsigtsbegæring. Ingeniøren har første gang 24. marts i en email spurgt teknisk kommunikationschef Morten Garly Andersen, om det er tilfældet. Det undlader han i en email at svare på og skriver i stedet, at selskabet har travlt, hvilket påvirker muligheden for at svare. Ingeniøren har igen 26. marts spurgt Morten Garly Andersen, om man behandler sagen som en aktindsigtsbegæring. Det har han ikke svaret på.</p>
			
			<p>»Femern A/S skal selvfølgelig svare. Det er helt elementært. Og hvis de ikke før var opmærksomme på, at de skulle have behandlet sagen efter offentlighedsloven, gør Ingeniøren dem jo her en tjeneste ved at minde dem om det. Selskabet svarer stadig ikke, og det er helt klart ulovligt,« siger Oluf Jørgensen.</p>
			<p>Sideløbende med processen har Femern A/S på sin hjemmeside publiceret en tekst med titlen <a href="http://www.femern.dk/servicemenu/presse-og-dokumenter/nyheder/femern-vi-lagger-kortene-pa-bordet">'Vi lægger kortene på bordet'</a> om selskabets høje grad af åbenhed.</p>
			<p>'Femern A/S har fra starten sørget for fuld gennemsigtighed, hvilket også er en nødvendighed, når man er et selskab underlagt både offentligretlig, privatretlig og EU-retlig lovgivning og tilsyn. […] Vi hverken kan eller vil skjule noget. Vi lægger det hele frem, også når det gør ondt – og det gør det somme tider,' skriver selskabet på sin hjemmeside.</p>
			<p>Det står ifølge Oluf Jørgensen i skærende kontrast til selskabets sagsbehandling i praksis.</p>
			<p>»Det, du har dokumenteret over for mig, viser, at Femern A/S langtfra lever op til deres egne proklamationer om åbenhed,« siger han.</p>
			<h2>Intet svar</h2>
			<p>Hos Femerns A/S afviser kommunikationsdirektør Ajs Dam at forklare, hvorfor han først nu har sendt de sidste syv dokumenter i sagen.</p>
			<p><em>Hvorfor er det først nu, når vi fortæller jer, at vi skriver om jeres behandling af sagen, at vi får tilsendt de sidste syv dokumenter i sagen?</em></p>
			<p>»Det er ikke korrekt. Vi har løbende givet jer dokumenter. I har været i intensiv dialog med mine kolleger om sagen. Så det billede kan jeg ikke genkende,« siger Ajs Dam.</p>
			<p>Han afviser lige som selskabets tekniske kommunikationschef at svare på, om Femern A/S har behandlet Ingeniørens forespørgsel som en aktindsigtsbegæring.</p>
			<p><em>Offentligheds-eksperterne Oluf Jørgensen og Sten Bønsing fortæller, at Femern A/S er forpligtet til at behandle forespørgslen som en aktindsigtsbegæring. Har I gjort det?</em></p>
			<p>»Vi får løbende spørgsmål fra medierne. Dem besvarer vi, så hurtigt og så godt, som vi kan. Vi forholder os ikke til særlige begrænsninger,« siger Ajs Dam.</p>
			<p><em>Har I behandlet forespørgslen som en aktindsigtsbegæring?</em></p>
			<p>»Vi har behandlet sagen så hurtigt, vi kunne, som et led i vores journalistiske service,« siger Ajs Dam.</p>
			<p>Læs det fulde interview med Femern-selskabets Ajs Dam på ing.dk fra i morgen, fredag.</p>
		</section>
		  </div></body></html>
