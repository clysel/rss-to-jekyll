---
layout:     post
title: 	    "Ældre akademikere drikker mere end teenagere og kortuddannede"
post_author:	    
post_date:	    Fri, 27 Feb 2015 22:30:03 +0100
post_site:	    politiken.dk 
post_link:	    http://politiken.dk/forbrugogliv/sundhedogmotion/ECE2566486/aeldre-akademikere-drikker-mere-end-teenagere-og-kortuddannede/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4 class="">
Alkoholindtag over grænsen</h4>
<div class="fakta-body" data-buildingblock="embedded_factboxlink">
<p><b>Så mange over 65 år drikker over højrisikogrænsen på 14 genstande om ugen 
for kvinder, 21 for mænd: </b></p><p>
Lang videregående udd.: 16,3 pct. 
</p><p>
Mellemlang udd.: 12,0 pct. 
</p><p>
Kort udd.: 9,1 pct. 
</p><p>
Grundskole: 5,3 pct. 
</p><p>
For alle unge 16-24 år: 14,7 pct. 
</p><p class=" bl-elem"><i class=" bl-elem">Kilde: Sundhedsstyrelsen </i></p>
</div>
</div><p>
Der var ikke noget, der kunne stoppe Peter Vinther. Han havde succes, tempo på 
karrieren og landede det ene direktørjob efter det andet. 
</p><p>
Men som han klatrede op i hierarkiet, begyndte promillerne at blive en 
naturlig del af arbejdet. Den succesfulde erhvervsmand bar dog beruselsen, 
så ingen tænkte nærmere over de mængder, han fik svælget. 
</p><p><span class="img-contimg-fl-right"><img class="image inlineLightBox" src="http://multimedia.pol.dk/archive/00917/Tidligere_alkoholik_917076w.jpg" alt="" border="0"/></span></p><p>
Heller ikke da han drak en liter vodka. Dagligt.
</p><p>
»Jeg var jo direktør. Der var kraftedeme ikke nogen, der skulle fortælle mig, 
hvad jeg skulle gøre«, siger han i dag, hvor proppen forbliver i flasken. 
</p><p>
»Min beruselse har altid været stille og rolig. Man kunne ikke se den store 
forskel på, om jeg var ædru eller ej«. 
</p><p>
63-årige Peter Vinther tilhører en særdeles våd generation, hvor alkohol på 
alle tider af døgnet har været en stor del af både arbejdslivet og fritiden. 
Særligt de ældre akademikere har et eksorbitant stort – og ifølge eksperter 
overset – alkoholforbrug. 
</p><p>
Faktisk holder de veluddannede ældre over 65 år Danmarksrekorden i druk, når 
man ser på andelen, der drikker mere end Sundhedsstyrelsens højrisikogrænse 
på 21 genstande for mænd og 14 genstande for kvinder – altså mindst tre 
genstande hver dag. Året rundt. 
</p><p><b class="ext-link">LÆS OGSÅ:</b><a class="embeddedlink" href="http://politiken.dk/forbrugogliv/sundhedogmotion/ECE2501550/hver-femte-koebenhavner-drikker-for-meget/">Hver femte københavner 
drikker for meget</a></p><p>
Hele 16 procent – for mænd er det 18 procent, kvinder 13 procent – overskrider 
højrisikogrænsen hver uge. Til sammenligning er kun 5 procent af de kortest 
uddannede ældre, der drikker lige så meget. 
</p><p>
Det viser ’Alkoholstatistik 2015’, som Sundhedsstyrelsen og Statens Serum 
Institut offentliggør i dag. Undersøgelsen giver for første gang et samlet 
nationalt overblik over danskerens alkoholvaner og forbrug. 
</p><p>
»Det er naturligvis bekymrende. Jo længere uddannelse blandt de ældre, jo 
flere drikker over højrisikogrænsen. Når det kommer til alkohol blandt de 
ældre, er der en omvendt social ulighed i sundhed«, siger afdelingslæge i 
Sundhedsstyrelsen Mia Fischerman. 
</p><p>
De ældre akademikeres alkoholforbrug bliver først rigtigt tydeligt, når man 
sammenligner med de notorisk berygtede danske unge, der i årevis har haft en 
kedelig europarekord i druk. 
</p><p>
’Kun’ knap 15 procent af de 16-24-årige unge drikker mere end de 21 genstande 
hver uge. Det vil sige halvandet procentpoint mindre end deres veluddannede 
bedsteforældre. 
</p><p>
»Man har overset dem«, siger Anette Søgaard Nielsen, Forskningsenheden for 
Klinisk Alkoholforskning ved Syddansk Universitet, om den ældre veluddannede 
generation. 
</p><h3>
Alkohol er farligere for ældre 
</h3><p>
De akademiske ældre over 65 år udgør 16 procent af deres årgang ifølge 
Sundhedsstyrelsens tal. Og ifølge myndighederne har de mange, der drikker 
over højrisikogrænsen, en øget risiko for udvikling af sygdomme, ulykker og 
for tidlig død. Generelt dør personer, der drikker over højrisikogrænserne, 
i gennemsnit 4-5 år for tidligt, og mange ældre får betalt alkoholbehandling 
og medicin mod alkoholafhængighed. 
</p><p>
Det Nationale Institut for Kommuners og Regioners Analyse og Forskning anslog 
sidste år forsigtigt og konservativt, at de samfundsmæssige omkostninger ved 
danskernes alkoholoverforbrug beløber sig til 13 milliarder kroner årligt. 
</p><p>
»Det er mere risikabelt for ældre at drikke over højrisikogrænsen end for 
voksenbefolkningen i øvrigt. Ældre tåler simpelthen alkohol dårligere end 
yngre, fordi sammensætningen af vand og fedt i kroppen ændrer sig med 
alderen. De omsætter alkoholen langsommere, så de giftige stoffer bliver 
længere i kroppen. Organerne bliver også mere følsomme over for de skadelige 
virkninger i alkohol, og det er med til at øge risikoen for udvikling af 
sygdomme, eksempelvis kræft«, siger Mia Fischerman fra Sundhedsstyrelsen. 
</p><p>
Fra 1950 til slutningen af 70’erne steg danskernes alkoholforbrug fra 4 til 12 
liter ren alkohol om året per voksen. Det var der, vor tids tørstige 
pensionister eller pensionsmodne fik etableret deres alkoholvaner. 
</p><p>
»Det er en fugtig generation, der bevæger sig som en bølge gennem 
tidsbilledet. Det er de gamle 68’ere, der er vant til at nyde livet med 
forskellige former for rusmidler, herunder alkohol. Det er den generation, 
der går på pension nu«, siger alkoholprofessor Morten Grønbæk, direktør for 
Statens Institut for Folkesundhed, Syddansk Universitet og formand for 
Vidensråd for Forebyggelse. 
</p><p>
Trods Danmarksrekorden har de veluddannede ældre ligesom alle andre 
aldersgrupper – til stor glæde for Sundhedsstyrelsen – de seneste år nedsat 
alkoholforbruget, hvilket også har givet et fald i de alkoholrelateret 
dødsfald. Alligevel er der stadig tale om et risikabelt alkoholforbrug, 
påpeger Sundhedsstyrelsen. 
</p><p><b class="ext-link">LÆS OGSÅ:</b><a class="embeddedlink" href="http://politiken.dk/forbrugogliv/sundhedogmotion/ECE2482301/unge-drenges-druk-er-halveret-paa-bare-fire-aar/">Unge drenges druk er halveret 
på bare fire år</a></p><p>
»Det vil være et fokusområde, der får større bevågenhed«, vurderer Mia 
Fischerman fra Sundhedsstyrelsen. 
</p><p>
Alkohol er ifølge data fra Sundhedsstyrelsen i øvrigt det eneste 
livstilsområde, hvor de veluddannede lever usundere end de kortere 
uddannede. For akademikerne både ryger mindre, spiser sundere og motionerer 
mere end deres jævnaldrende. 
</p><h3>
Ingen særlige grænser for ældre 
</h3><p>
I Europa findes ingen særlige alkoholgrænser til ældre, mens myndighederne i 
USA anbefaler, at ældre ikke drikker mere end syv genstande ugentligt, 
uanset køn. Og tager de ældre medicin eller har sygdomme, bør de drikke 
endnu mindre. 
</p><p>
Sundhedsstyrelsens anbefaler, at ældre er særligt forsigtige med alkohol, men 
der er aktuelt ingen planer om at udvikle særlige danske grænser. Ifølge 
styrelsen er det op til den enkelte ældre, hvordan man indretter sit liv. 
</p><p>
»Det er deres valg. Men ældre bør vide, at virkningen af eksempelvis deres 
medicin kan påvirkes af deres alkoholindtag. Deres fysiske og mentale 
svækkelse kan faktisk også skyldes alkohol, ligesom det kan skyldes den 
almindelige aldersbetingede fysiske svækkelse. Vi skal turde tale om ældre 
og alkohol«, siger Mia Fischerman. 
</p><p>
Ifølge professor Morten Grønbæk vil det på baggrund af den nye rapport »være 
hensigtsmæssigt at målrette kampagner til gruppen af ældre veluddannede, så 
opmærksomheden skærpes omkring den målgruppe«. Og Sundhedsstyrelsen vil 
sammen med Socialstyrelsen fokusere særligt på alkohol og ældre i det 
kommende informationsmateriale til sundhedsprofessionelle og plejepersonale 
i kommunerne. 
</p><p>
Ældresagen vil ikke at blande sig i de veluddannede ældres store 
alkoholforbrug: »Når vi ikke har taget de ældres alkoholforbrug op, er 
grunden nok, at det er tabubelagt«, siger Margrethe Kähler, chefkonsulent 
Ældresagen. 
</p><p class=" bl-elem">
Peter Vinthers to voksne sønner gav ham for lidt under et år siden valget 
mellem at se sine børn og børnebørn eller fortsætte de våde vaner. 
Direktøren valgte familien. 
</p>	
</div>
</div></body></html>
