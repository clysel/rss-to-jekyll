---
layout:     post
title: 	    "Specialbyggede stjernekameraer fra DTU med på ny Nasa-mission"
post_author:	    Mie Stage
post_date:	    Tue, 10 Mar 2015 15:39:18 +0000
post_site:	    ing.dk 
post_link:	    http://ing.dk/artikel/specialbyggede-stjernekameraer-fra-dtu-med-paa-ny-nasa-mission-174661
---
<html><body><div><section class="body"><p>Når Nasa klokken 03.44 dansk tid natten til fredag sender fire rumfartøjer af sted fra Cape Canaveral i Florida, er der et firedobbelt stjernekamera fra DTU om bord på hvert rumfartøj. Kameraerne skal sikre, at spinfartøjerne bliver styret i den rigtige retning.</p>
			<p>Stjernekameraerne er specialbyggede på DTU Space, hvor professor og afdelingsleder for Måling og Instrumentering, John Leif Jørgensen, har været i gang siden 2010 sammen med sine kolleger.</p>
			<p>Rumfartøjerne opsendes som led i MMS-missionen (Magnetospheric Multiscale), der skiller sig ud af flere grunde. Rent videnskabeligt er det første gang, der bliver opsendt satellitter for at befinde sig lige midt i de barske solstorme, som kan forstyrre elektriske kredsløb såsom højspændingsledninger på Jorden og elektronik i satellitter.</p>
			<p><figure class="plugin right zoomable"><img data-original-image="http://ing.dk/sites/ing/files/mms_image4socialannounce_0.jpg" src="http://ing.dk/sites/ing/files/styles/w1120_media_right/public/mms_image4socialannounce_0.jpg?itok=yc4RE9Vh" alt=""/><figcaption>Spin-fartøjerne har været en mere eller mindre skrinlagt type fartøjer, fordi de var svære at styre præcist, men det har DTU Space tilsyneladende fået rådet bod på. <cite>Foto: Nasa</cite></figcaption></figure></p>
			<p>Stormene opstår, når ladede partikler fra en eksplosion i Solens atmosfære stormer mod Jorden og rammer vores magnetfelt. Da opstår fænomenet ‘magnetic reconnection’, altså en eksplosiv overførsel af energi, som kan skabe forstyrrelser.</p>
			<p><figure class="plugin right zoomable"><img data-original-image="http://ing.dk/sites/ing/files/img_1721.jpg" src="http://ing.dk/sites/ing/files/styles/w1120_media_right/public/img_1721.jpg?itok=Xjra4inY" alt=""/><figcaption> To af kameraerne, monteret på deres optiske bænk med strålingsafskærmning. Til højre ses alignment-kuben. <cite>Foto: DTU Space</cite></figcaption></figure></p>
			<p><aside class="plugin right box"><strong>Om kameraerne:</strong></aside></p>
			<p><strong>MMS-kameraerne</strong> bruger 0,273 W, vejer 271 g og måler 50 x 50 x 48 mm.</p>
			<p><strong>Hvert kamera</strong> er afskærmet af 130 g 24k guld og 514 g kobber</p>
			<p><strong>Kameraerne er forsynet</strong> med en 420 mm lang modlysblænde lavet i CFRP, der vejer 260 g.</p>
			<p><strong>De fire kameraer</strong> drives af en DPU, der vejer 730 g, bruger 5.2W og fylder 100 x 120 x 43 mm.</p>
			<p><strong>Alle dele af systemet</strong> er konfigureret fuldt redundant, dvs. enhver komponent kan gå i stykker, uden at det påvirker ydeevnen.</p>
			<p><strong>Hele systemet</strong> er lavet uden brug af eller kontakt med silikone, et materiale der er totalt bandlyst på de fleste rummissioner, da stoffet kryber ud overalt og forurener alle overflader. 
			</p>
			<p>For at forberede sig på sådanne situationer er det derfor en stor fordel at kende solstormenes natur, og hvornår og hvorfår de opstår. Fænomenet menes også at stå bag de mekanismer, der skaber den ekstremt energirige kosmiske stråling samt en række andre naturfænomener, som forskerne ikke forstår så meget af.</p>
			
			<p>Det er det, de fire MMS-fartøjer forhåbentligt skal ud at hente svarene på, når de med fem minutters mellemrum bliver separeret fra løfteraketten – en Atlas 551, som er Nasas største i disse år – og sendt ud på missionen, hvor de med blot ti kilometers afstand skal observere stormene som perler på en snor. Og de skal bevæge sig rundt lige midt i orkanens øje.</p>
			<p><figure class="plugin right zoomable"><img data-original-image="http://ing.dk/sites/ing/files/space_1.jpg" src="http://ing.dk/sites/ing/files/styles/w1120_media_right/public/space_1.jpg?itok=FCHvjMTl" alt=""/><figcaption> En test af de fire kameraer til et af de fire observatorier. Platformen kan spinne med en programmeret hastighedsprofil, der svarer til, hvad Nasa forlanger. Da platformen skal køre i mange timer, bruger DTU Space batterier til energiforsyning og Bluetooth til kommunikation med udstyret. <cite>Foto: DTU Space</cite></figcaption></figure></p>
			<p>»MMS er en led mission for udstyret. Det får meget stråling, og derfor er kameraerne også pakket ind i 24 karat guld og meget tunge kobberklodser,« fortæller John Leif Jørgensen og understreger, at konstruktionen af kameraerne også har været en særlig opgave, til trods for at DTU Space har leveret kameraer til flere andre missioner.</p>
			<p>Men her sker der for det første det, at hele fire fartøjer bliver launchet i samme ombæring, hvilket kun er forsøgt få gange før, og så er det også en sjældenhed at opsende spinner-fartøjer til at lave højpræcisionsmålinger.</p>
			<p>»Det sjove for os er, at alene separationen er en vidunderlig fotomulighed. Da der er solpaneler hele vejen rundt om fartøjet, behøver vi ikke vente på, at det bliver orienteret mod Solen. Vi kan begynde at optage billeder med det samme,« siger John Leif Jørgensen.</p>
			<p>I modsætning til tidligere missioner med DTU’s stjernekameraer vil billederne ikke fungere som egentlig videokameraer, men snarere som snapshot-kameraer, som fryser stjernernes bevægelse som i en time-lapse-frekvens. Det skyldes, at Nasa har valgt disse spinnere, som ellers har været en mere eller mindre skrinlagt type fartøjer, fordi de var svære at styre præcist. Da de bevæger sig med 11 km/s og roterer med tre omdrejninger pr. minut, vil billederne til styringen nemlig blive meget uskarpe.</p>
			
			<p><figure class="plugin right zoomable"><img data-original-image="http://ing.dk/sites/ing/files/50_dusk.jpg" src="http://ing.dk/sites/ing/files/styles/w1120_media_right/public/50_dusk.jpg?itok=rxV3PnF0" alt=""/><figcaption> Et af kameraerne under en test af en af de mest vanskelige opgaver. Det spinner med fuld hastighed, samtidig med at Jorden kommer ind i billedfeltet, og det skal stadig tracke rumfartøjets bevægelse. <cite>Foto: DTU Space</cite></figcaption></figure></p>
			<p>Men det har DTU Space tilsyneladende fået rådet bod på med en funktion, hvor billederne bliver taget enkeltvis og samstyret med onboard-computeren, så denne kompenserer for bevægelsen ved at sammensætte de enkelte billeder, hvilket er muligt på grund af de forprogrammerede kamera-tidsintervaller.</p>
			<p>Derudover beregner kameraerne også Solens position i forhold til MMS' andre instrumenter i stedet for at bruge en solsensor, som ellers er normen.</p>
			<p>»Dette skyldes, at Solen er noget ulden og uden skarpe kanter. Stjernerne står skarpere,« siger John Leif Jørgensen og fortsætter:</p>
			<p>»Det har været en meget svær opgave matematisk. Til gengæld kan det være, at det giver spinner-fartøjerne en renæssance, hvilket ville være fint, for de var de nemmeste at bygge dengang hos Nasa,« siger han.</p>
			
			<p>Når satellitterne har fået udfoldet sine 120 meter lange vinger, vil de så at sige ‘danse’ i cirkler i en afstand fra Jorden på mellem 900 og 150.000 km.</p>
			<p><figure class="plugin right zoomable"><img data-original-image="http://ing.dk/sites/ing/files/observatory_1_mms_2928.jpg" src="http://ing.dk/sites/ing/files/styles/w1120_media_right/public/observatory_1_mms_2928.jpg?itok=H3mnQp3E" alt=""/><figcaption> Observatorium 1 under opbygning. Kameraerne er noget af det første, der bygges ind i rumfartøjet. Her ses det næsten tomme fartøj med to af DTU's kameraer lidt til venstre for midten i billedet (det forreste kamera dækker for det andet på billedet). De to andre kameraer sidder på den anden side af fartøjet. Foto: Nasa. </figcaption></figure></p>
			<p>»Men er vi heldige at rotere i den rigtige retning lige efter opsendelsen, vil et af observatorierne kunne fange et eller flere af de andre med vores kameraer. Det vil egne sig godt til tv,« siger John Leif Jørgensen.</p>
			<p>Han vil selv tage ind i DTU Spaces kontrolcenter kl. 5 fredag morgen for at få besked, når de første billeder er i kassen. I første omgang vil det kun blive data om satellitternes helbredstilstand, der vil nå jordstationen, men efter en time regner han med, at billederne fra de første 20 minutter efter separationen fra løfteraketten også når ned.</p>
			<p>Ud over MMS er også ESA’s Swarm-mission på jagt efter informationer om Jordens magnetfelt. Swarm-satellitterne arbejder dog tættere på Jorden og skal primært bruges til en nøjagtig kortlægning af magnetfeltet, mens MMS flyver højere og altså har sit primære fokus på Solen. Også her har DTU Space leveret stjernekameraerne samt det danske specialinstrument vektormagnetometeret.</p>
		</section></div></body></html>
