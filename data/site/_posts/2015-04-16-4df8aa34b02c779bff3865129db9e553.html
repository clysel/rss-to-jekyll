---
layout:     post
title: 	    "Fremtidens Digitale Post bliver mere end bare pdf’ede dokumenter"
post_author:	    Elías Christian Lundström
post_date:	    Thu, 16 Apr 2015 12:08:31 +0000
post_site:	    www.version2.dk 
post_link:	    http://www.version2.dk/artikel/fremtidens-digitale-post-bliver-mere-end-bare-pdfede-dokumenter-142909?utm_medium=feed&utm_source=version2.dk&utm_campaign=it_nyheder
---
<html><body><div><section class="body">
    <p>Mens næste udgave af Digital Post er ved at blive udviklet af den nuværende leverandør E-boks, så er arbejdet med den tredje version af det offentliges løsning til digital post allerede i gang.</p>

<p>Digital Post version 3 skal byde på en langt bedre brugeroplevelse, lover Digitaliseringsstyrelsen, som har sat et hold medarbejdere til at brainstorme på, hvad den nye løsning skal indeholde. Udgangspunktet er den lange ønskeliste fra brugerne.</p>

<p>En af udfordringerne ved den nuværende løsning til digital post er, at den i flere tilfælde bare er en gammel løsning i nye klæder. Hvor man før digitaliseringen sendte breve ud til borgerne, har løsningen fra det offentlige ofte været at sende pdf’ede versioner af de samme dokumenter ud til brugerne, som så stadig skal printe dem ud, udfylde dem, og returnere dem - enten via almindelig fysisk post eller ved at scanne dokumenterne ind igen.</p>

<p>Men det skal der ændres på i den kommende løsning, som dog først vil blive taget brug, når version 2 udløber i 2018.</p>

<p>Det skal blandt andet være lettere for brugerne at kunne handle på baggrund af de informationer, som står i brevet ifølge Digitaliseringsstyrelsen.</p>

<p>Eksempelvis skal man kunne svare på en indkaldelse eller udfylde yderligere oplysninger direkte i mailen. Derudover skal løsningen også fungere bedre på mobile enheder, lover styrelsen.</p>

<p>»Meddelelserne skal leveres i en form, som tager udgangspunkt i brugernes behov mere end afsendernes,« siger kontorchef hos Digitaliseringsstyrelsen Lone Berglykke i en pressemeddelelse.</p>

<p>Samtidig skal den nye løsning til Digital Post fungere bedre sammen med den øvrige kommunikation fra de offentlige myndigheder, heriblandt borger.dk og de offentlige selvbetjeningsløsninger.</p>

<p>Digitaliseringsstyrelsen vil afholde en række temamøder og workshops med interessentorganisationer, leverandører og meningsdannere for at udveksle idéer til den nye løsning.</p>

<p>Digital Post version 3 skal efter planen i udbud i 2016 og tages i drift i 2018.</p>
  </section>

  
      </div></body></html>
