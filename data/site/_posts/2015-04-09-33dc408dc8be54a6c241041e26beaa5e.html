---
layout:     post
title: 	    "Universitet vil forlænge tiden til at skrive speciale"
post_author:	    
post_date:	    Thu, 09 Apr 2015 07:43:31 +0200
post_site:	    politiken.dk 
post_link:	    http://politiken.dk/indland/uddannelse/ECE2620434/universitet-vil-forlaenge-tiden-til-at-skrive-speciale/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Selv om landets studerende helst skal komme hurtigere igennem deres studier, 
skal de også have en uddannelse af høj kvalitet. På Aarhus Universitet vil 
man derfor gå nye veje. 
</p><p>
I de seneste år har flere reformer presset på for at gøre studietiden kortere, 
og dermed også fået flere universiteter til at forkorte tiden, de studerende 
har til at skrive det afsluttende speciale. Men Aarhus Universitet vil gå 
den modsatte vej, fortæller rektor Brian Bech Nielsen.
</p><p>
»Vi vil inddrage 3. semester og forlænge specialetiden, så den tager et år, og 
samtidig ønsker vi, at en stor del af specialerne udøves i samarbejde med en 
virksomhed eller en offentlig institution, fordi det er med til at sikre, at 
vores studerende kommer i kontakt med arbejdsmarkedet«, siger han.
</p><p><b>Studerende skal være hurtigere færdig</b><br/>
I dag er der normalt sat et halvt år af til at skrive kandidatuddannelsernes 
afsluttende speciale. Men den såkaldte fremdriftsreform har fået flere 
universiteter til at skrue ned for den tid, de studerende har til at lave 
specialet, fordi specialet nu både skal skrives, afleveres og bedømmes af en 
censor inden for det halve år. 
</p><p>
Fremdriftsreformens krav til alle danske universiteter er, at den 
gennemsnitlige studietid skal nedbringes med 4,3 måneder i 2020 – ellers 
straffes de økonomisk af staten. For at komme det i møde, har CBS og Aalborg 
universitet forkortet perioden til specialeskrivning fra seks til fem 
måneder, mens Københavns Universitet og Syddansk Universitet foreløbig 
fastholder et halvt års specialetid. Aarhus-rektoren advarer mod at forkorte 
specialeperioden.
</p><p><b class="ext-link">LÆS OGSÅ</b><a class="embeddedlink" href="http://politiken.dk/debat/ECE2532074/studerende-maa-altsaa-laere-at-skrive/">Studerende må altså lære at 
skrive</a></p><p>
»Vi har en bekymring for specialerne, som de udøves for øjeblikket. Der er 
lagt op til, at de normalt skal tage et halvt år, men når bedømmelsestiden 
skal regnes med i det halve år, er der ikke meget plads tilbage til, at de 
studerende kan fordybe sig. Jeg anser det for væsentligt, at man tager 
forskning med ind i vores uddannelser, og en specialeperiode på fire-fem 
måneder er for kort til, at der kan blive tid til fordybelse, samarbejde med 
ekstern partner og forskningsintegration«, siger Brian Bech Nielsen.
</p><p><b>Minister er positiv</b><br/>
Det er ikke alle fag, der vil egne sig til etårige specialer, understreger 
han. Men Aarhus Universitets mål er, at 60 procent af universitetets 
specialer skal være etårige i år 2020.
</p><p>
De etårige specialer kræver, at uddannelsesministeren skruer på de nuværende 
regler. Og Sofie Carsten Nielsen (R) er positiv over for forslaget.
</p><p>
»Hele ideen om at få de studerende tættere på arbejdsmarkedet gennem 
specialet, synes jeg er rigtig spændende, så jeg vil kigge meget åbent på 
forslaget«, siger Sofie Carsten Nielsen.
</p><p><i class=" bl-elem">Andre universiteter er gået den anden vej og har forkortet specialeperioden 
til fem måneder. Er der nok kvalitet i det?</i></p><p>
»Jeg har ikke noget behov for at sætte præcist antal dage og måneder på. Det 
er op til universiteterne at vurdere og ikke op til mig som politiker«, 
siger ministeren.
</p><p><b>Læring kræver tid</b><br/>
For de studerende, der skriver speciale, er tiden afgørende for, hvad de lærer 
af processen. Det siger specialkonsulent Christina Juul Jensen, der vejleder 
specialestuderende på Københavns Universitets samfundsvidenskabelige 
uddannelser.
</p><p>
»Det er meget svært at komprimere den viden, man kan få ved at have tiden til 
at fordybe sig. For tiden snakker nogle om, at specialetiden skal reduceres 
ned til fire måneder. Det ville være alt for kort tid. Det kræver tid at 
reflektere, øve sig og måske erkende nogle fejl, man har været igennem og 
lave processen om. Hvis specialet skal være en mulighed for fordybelse, og 
at de studerende ikke bare skal lære ting udenad, så kræver det, at man har 
tid til det«, siger hun. 
</p><p>
På Københavns Universitets studie i farmaci er Line Andersen i øjeblikket i 
gang med at lave sit speciale. Hun gik i gang i februar og skal aflevere til 
september. Hun er blevet tilknyttet et ph.d.-projekt og forsker i, hvilke 
lægemidler der kan afhjælpe cancersmerter i knogler. Det indebærer blandt 
andet en masse forsøg med rotter, databehandling og læsning af artikler om 
tidligere forsøg på området. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/debat/profiler/karendich/ECE2567515/fire-maaneder-et-bolsje-og-en-plastiksmoelf/">Fire måneder, et bolsje og en 
plastiksmølf</a></p><p>
Foreløbig er hun i fuld gang med forsøgene, men har endnu ikke skrevet et ord 
i selve den 50 siders rapport.
</p><p>
»Vi laver forskning, og jeg synes, det er mega fedt. Det, jeg laver nu, samler 
alt, hvad jeg har lært de seneste fire og et halvt år. Jeg får lov til at 
bruge det. Det hele går op i en højere enhed«, siger hun.
</p><p>
Hun krydser fingre for, at specialeperioden ikke bliver forkortet for at få de 
studerende hurtigere igennem studiet.
</p><p class=" bl-elem">
»Hvis jeg havde kortere tid, ville mine forsøg slet ikke kunne lade sig gøre. 
Så måtte jeg skrive ud fra et litteraturstudie, og det får man ikke så meget 
ud af. Jeg har seks måneder, og det er bestemt ikke for meget. Vi har 
travlt!«, siger Line Andersen.
</p>	
</div>

</div></body></html>
