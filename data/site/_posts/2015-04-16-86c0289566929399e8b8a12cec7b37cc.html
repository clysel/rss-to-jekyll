---
layout:     post
title: 	    "Google-sag får amerikanere til at spørge: Hvem er denne Vestager?"
post_author:	    
post_date:	    Thu, 16 Apr 2015 22:28:22 +0200
post_site:	    politiken.dk 
post_link:	    http://politiken.dk/udland/int_usa/ECE2631483/google-sag-faar-amerikanere-til-at-spoerge-hvem-er-denne-vestager/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Den danske konkurrencekommissær, Margrethe Vestager, er overalt i den 
amerikanske presse, efter at hun forleden gik i krig med softwaregiganten 
Google, som EU anklager for ulovligt at udnytte sin dominerende rolle på 
markedet for søgemaskiner på nettet. 
</p><p>
Både <a href="http://www.nytimes.com/2015/04/16/business/international/margrethe-vestager-the-danish-politician-who-brought-antitrust-charges-against-google.html?_r=0">New 
York Times</a> og <a href="http://www.washingtonpost.com/business/economy/google-faces-antitrust-charges-by-european-regulators/2015/04/15/c3845b46-e31a-11e4-81ea-0649268f729e_story.html">Washington 
Post</a> har i de seneste dage bragt store portrætter af Vestager, der i 
øjeblikket er i Washington for at mødes med amerikanske myndigheder og 
lovgivere. 
</p><p><b class="ext-link">SAGEN</b><a class="embeddedlink" href="http://politiken.dk/oekonomi/virksomheder/ECE2628681/officielt-vestager-anklager-google-for-magtmisbrug/">Officielt: Vestager anklager Google for 
magtmisbrug</a></p><p>
Mens hendes forgænger på konkurrencekommisærposten forsøgte at løse tvisten 
bag scenen, har Vestager smidt slagsmålet ud i fuld åbenhed ved at indlede 
en formel sag mod softwaregiganten. 
</p><p>
»Interessen er meget stor«, fortæller Todd Frankel, der er erhvervsjournalist 
på Washington Post og har portrætteret den 47-årige dansker i gårsdagens 
avis. 
</p><p>
»Timingen er spændende. Hun kommer med denne store udmelding og flyver så 
direkte ind i Googles baghave for at tale for den største samling af 
konkurrencejurister i verden. Hun har virkelig sørget for at gøre reklame 
for sig selv før turen«. 
</p><h3>
Budkrig om tøjdyr kan begynde 
</h3><p>
I de amerikanske medier fortælles en for danskerne velkendt historie om den 
kontante og magtfulde politiker fra det lille parti med den traditionelle 
kongemagerrolle på Christiansborg. 
</p><p>
»I EU’s konkurrence-søgsmål er Google oppe mod en hård nitte«, lyder 
overskriften i Washington Post, der bla. hæfter sig ved, at Vestager i 
Danmark har fået tilnavnet ’Margrethe III’ - »en sarkastisk hentydning til 
hendes betydelige magt som regeringens økonomiminister« 
</p><p>
New York Times skriver, at hun er »kendt for at gå lige til sagen og indtage 
kontroversielle synspunkter, som bl.a. at støtte besparelser på 
pensionssystemet og andre af danskernes velfærdsgoder«. 
</p><p><b class="ext-link">ANDROID</b><a class="embeddedlink" href="http://politiken.dk/oekonomi/virksomheder/ECE2629368/endnu-en-front-saadan-vil-vestager-granske-googles-groenne-mand/">Endnu en front: Sådan vil Vestager 
granske Googles grønne mand</a></p><p>
Avisen fortæller i detaljer om Vestagers flittige brug af Twitter, og at hun 
er delvis inspiration for statsminister Birgitte Nyborg i tv-serien 
'Borgen', som mange amerikanere har stiftet bekendtskab med. Selv 
kommisærens håndarbejde har nået New York Times, der på nettet linker til 
hendes hjemmestrikkede elefant, der for tiden bortauktioneres til fordel for 
den danske sømandskirke i New York. 
</p><p>
»Lad budkrigen begynde, tech-lobbyister«, skriver avisen om Vestagers tøjdyr. 
</p><p>
Når Vestagers besøg bliver dækket intenst er det ifølge Todd Frankel, dels 
fordi det handler om en af USA’s største virksomheder, men også fordi det 
illustrerer forskellen på USA’s og EU’s forskellige tilgange til regulering. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/oekonomi/gloekonomi/ECE2628215/tror-google-chefen-indimellem-han-er-gud/">Tror Google-chefen indimellem, 
han er Gud?</a></p><p>
»Jeg tror, at USA ser anderledes på hele konkurrencespørgsmålet, end 
europæerne gør. EU går længere ikke alene i beskyttelsen af forbrugere, men 
også i at beskytte konkurrerende virksomheder«, siger Frankel. 
</p><p>
Selvom amerikanerne deler bekymringen over monopoldannelse og Googles store 
viden om den enkelte forbruger, er der skepsis over for EU’s metoder. 
</p><p>
»Der er mange her i USA, der ser sagen som en europæiske udfordring af hele 
USA’s dominans på teknologiområdet. Nogle mener, at EU er gået bag af dansen 
på markedet for nye teknologier over for Silicon Valley og nu forsøger at 
rette op på denne måde«, siger Frankel. 
</p><h3>
Google mobiliserer lobbyister 
</h3><p>
Men Vestager kan også vente opbakning i hvert fald fra nogle kredse. 
</p><p>
»På sin vis har hun jo udstillet de amerikanske konkurrencemyndigheder ved at 
gå længere, end de selv var villige til. Det interessante bliver, om folk 
vil mene, at hun er gået for vidt, eller om hun bliver set som den, der 
gjorde det, USA ikke selv havde modet til. Uanset er der på den baggrund 
meget nysgerrighed overfor, hvem denne kvinde er«. 
</p><p>
Vestager mødes i Washington med blandt andre chefen for de amerikanske 
forbrugermyndigheder, justitsministeriet og medlemmer af den amerikanske 
Kongres. I dag taler hun for verdens største forsamling af 
konkurrencejurister i det amerikanske advokatsamfund. 
</p><p><b class="ext-link">SVAR</b><a class="embeddedlink" href="http://politiken.dk/oekonomi/virksomheder/ECE2629113/google-om-vestagers-anklage-vi-er-staerkt-uenige/">Google om Vestagers anklage: Vi er stærkt 
uenige</a></p><p>
»Det ironiske er, at der ikke er mange europæiske virksomheder, der har noget 
på spil. De virksomheder, der står bag denne sag, er i høj grad 
amerikanske«, siger Frankel med henvisning til, at klagerne mod Google har 
forbindelse til konkurrenten Microsoft, der selv har fået en EU-bøde på mere 
end tre milliarder dollars. 
</p><p>
»For ti år siden var Microsoft skurken, og nu spiller de offeret«, siger 
Frankel. 
</p><p>
»Spørgsmålet bliver, om Google vil bekæmpe det her i den offentlige arena 
eller gå ad den mere slagne vej. De vil helt sikkert mobilisere deres 
lobbyister på begge sider af Atlanten til denne her kamp, og de kan ikke 
tåle at tabe slaget i offentligheden«, siger Frankel. 
</p><p>
Søndag rejser Vestager til New York, hvor den danske kommisær holder 
hovedtalen ved et investeringstopmøde og en forelæsning på New York 
University under overskriften »Håndhævelse af konkurrenceregler i den 
globale landsby«. Her vil de amerikanske tech-lobbyister uden tvivl være 
rigt repræsenteret for at se deres nye modstander an. 
</p><p class=" bl-elem">
Vestagers strikkede elefant kunne ved redaktionens slutning erhverves for 245 
dollars. 
</p>	
</div>

</div></body></html>
