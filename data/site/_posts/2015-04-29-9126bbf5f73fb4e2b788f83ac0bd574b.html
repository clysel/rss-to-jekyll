---
layout:     post
title: 	    "Forfatter: Intet er privat på nettet"
post_author:	    
post_date:	    Wed, 29 Apr 2015 12:55:45 +0200
post_site:	    politiken.dk 
post_link:	    http://politiken.dk/kultur/medier/ECE2647676/forfatter-intet-er-privat-paa-nettet/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
I den digitale verden optræder Pernille Tranberg dels under sit eget navn, 
dels under to dæknavne. For, som hun siger: 
</p><p>
»Facebook kan se alt«. 
</p><p>
Et dæknavn kræver en ny e-mail-adresse. Men selv under dække skal man ikke 
fortælle om sit private liv, mener forfatteren til bogen ’Fake it’, som også 
holder foredrag om big data og digitalt selvforsvar og på sit firma Digital 
Identitys hjemmeside giver råd om, hvordan man beskytter sig. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/debat/ledere/ECE2640951/fortrolighed-eksisterer-ikke-i-en-global-landsby/">Fortrolighed eksisterer ikke i 
en global landsby</a></p><p>
»For når nogen bliver fyret på grund af noget, de har skrevet på Facebook, er 
det næsten altid, fordi en af deres venner har givet det videre til deres 
chef«. 
</p><p>
»Man skal ikke tro, at der er noget, der er privat. Snapchat-beskeder 
forsvinder heller ikke, så man skal ikke sende nøgenbilleder. Men der <i>er</i> 
enkelte værktøjer, man kan stole på«, siger Pernille Tranberg, der i stedet 
for Facebooks Messenger anbefaler chatservicen wickr, som ikke gemmer data. 
</p><h3>
Målrettet reklame 
</h3><p>
I øvrigt er likes penge værd. 
</p><p>
»Har du købt noget medicin eller læst en artikel på Ekstra Bladet om herpes, 
kan det kombineres. I USA kan du hos data-brokers købe lister over folk med 
kroniske sygdomme. Første skridt er så at målrette reklamer imod dig«. 
</p><p>
Harmløst måske. Men ikke, hvis man er gravid eller lider af alvorlig sygdom og 
nødig vil have, at ens arbejdsgiver ved det. 
</p><p>
Eller forsikringsselskaberne, som flittigt forsyner sig med data om os. 
Herunder fotos, vi har lagt ud – eksempelvis af fysiske strabadser, mens vi 
søger erstatning for skader. Og en amerikansk supermarkedskæde har udviklet 
en algoritme, der udpeger kunder, som sandsynligvis snart bliver gravide. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/kunst/ECE2595804/kritikere-anklager-google-for-at-udnytte-den-rebelske-gadekunst/">Kritikere anklager Google for 
at udnytte den rebelske gadekunst </a></p><p>
»Prisdifferentiering er endnu ikke udbredt herhjemme, men Amazon har længe 
tilbudt forskellige priser, alt efter hvem der søger. Og hvis du en anden 
gang søger en flybillet hos flere flyselskaber, vil prisen stige. Ligesom 
firmaerne ved, at lider du af en bestemt sygdom og bare <i>skal</i> have et 
bestemt produkt, behøver de ikke at give dig rabat«. 
</p><p>
Søger man at leje en bil i Spanien fra Danmark i stedet for fra Tyskland, 
stiger prisen, forklarer Pernille Tranberg, som derfor bruger en 
vpn-tjeneste, så det ser ud, som om hun søger fra Tyskland. 
</p><h3>
Pseudonymer 
</h3><p>
Og der er andre råd: 
</p><p>
Lad kun børn bruge kælenavne på Instagram og Facebook. Opdater i eget navn 
udelukkende professionelt på Facebook. Et pseudonym kan man udvikle på 
fakenamegenerator.com. Et program til blokering af cookies i browser 
downloades på disconnect.me. 
</p><p>
Arbejd evt. med flere browsere, så du har en ublokeret til særlige tilfælde. 
Slå lokationen fra på mobilen, når den ikke bruges, så den ikke sladrer om, 
hvor du er, når du passerer en gratis wi-fi. 
</p><p>
Brug ikke Google, men f.eks. duckduckgo.com eller startpage.com, som ikke 
gemmer søgninger. Flere tips på license2share.dk. 
</p><h3>
Krypteret sin mobiltelefon 
</h3><p>
Ole Tange har krypteret sin mobiltelefon, så samtalerne ikke kan opsnappes og 
lagres, med en enkel gratis app ved navn Signal – Private Messenger (til 
Android: RedPhone), for i dag er det billigt at gemme telefonsamtaler 
eksempelvis for fremmede efterretningstjenester, som senere vil kunne 
aflytte dem. 
</p><p>
»Vi skal regne med, at vi alle sammen bliver aflyttet«, siger Ole Tange, der 
er it-konsulent i Prosa, hvis medlemmer ganske vist inkluderer dem, der har 
som opgave at overvåge os, men som har besluttet sig for at dele deres viden 
med offentligheden, når de synes, at det går for vidt. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/debat/kroniken/ECE2607943/fremtidens-smarte-storbyer-bliver-automatiske/">Fremtidens 'smarte' storbyer 
bliver automatiske</a></p><p>
»På en krypteret telefonsamtale kan man stadig se, at vi to taler sammen, men 
ikke lytte med. Hvis nogen virkelig gerne vil aflytte mine samtaler, skal de 
bryde ind på min telefon, men dels risikerer de så, at jeg opdager det, dels 
har de så ikke mine tidligere samtaler«. 
</p><h3>
Det samlede billede 
</h3><p>
Overvågningen slipper vi ikke af med, mener Ole Tange. 
</p><p>
»For hvis der er penge eller magt i noget, vil nogen bruge det«, siger han. 
</p><p>
Men vi kan beskytte os imod en del. 
</p><p>
»Du kan sammenligne det med et foto. Hver af de her oplysninger er lige så 
uskyldige som en pixel i et billede. Men hvis du har en million pixels, 
fortæller det dig meget om, hvad billedet forestiller«, siger Ole Tange, som 
ganske vist bruger Google, fordi den er god, men tilgår den via den frie 
søgemaskine startpage.com, så Google ikke kan se, hvem der søger. 
</p><p>
Cookies på hjemmesider blokerer han med et program fra ghostery.com, som også 
viser ham, hvem der normalt ville få besked om, at han befinder sig på den 
aktuelle hjemmeside. 
</p><h3>
Fri software 
</h3><p>
»E-mails er langt sværere at kryptere. Edward Snowden brugte gnuPG.org, men 
det er svært at bruge. Og selv om jeg opretter en hotmail og optræder under 
et pseudonym, kan enhver myndighed blot kontakte Microsoft og få at vide, 
hvem der benytter adressen«. 
</p><p>
Generelt bruger Ole Tange fri software. Det er den bedste sikkerhed for, at 
der ikke er indbygget en bagdør, som kan misbruges til at aflytte alt, hvad 
der foregår på ens maskine. 
</p><p>
»Min lokation på mobiltelefonen slår jeg fra. Og laver jeg en opdatering på 
Twitter, er det uden lokation. Så undgår jeg risikoen for, at det kan komme 
tilbage og skade mig senere«, siger han. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/forbrugogliv/digitalt/forbrugerelektronik/ECE2602735/facebook-vil-overvaage-alle-dine-telefonopkald/">Facebook vil overvåge alle 
dine telefonopkald</a></p><p>
Facebook er han på. Som Ole Tange. Men, tilføjer han: 
</p><p>
»Det er ikke med ægte fødselsdato og ikke alt skal tages for gode varer. Jeg 
liker også, men kun med min Prosa-hat på, for likes kan røbe meget om dig«. 
</p><p>
Og jo flere, der gør sig vanskelige i it-land, desto bedre, mener han. 
</p><p class=" bl-elem">
»Hvis kun de, som har noget at skjule, krypterer, er de lette at udpege. 
Krypterer alle derimod, kan de ikke overkomme at bryde ind på alle vores 
telefoner. Og så gør vi plads til Snowden«. 
</p>	
</div>

</div></body></html>
