---
layout:     post
title: 	    "Minister vil tage magten fra lokale bus- og togselskaber"
post_author:	    
post_date:	    Wed, 13 May 2015 19:47:20 +0200
post_site:	    politiken.dk 
post_link:	    http://politiken.dk/indland/politik/ECE2668863/minister-vil-tage-magten-fra-lokale-bus--og-togselskaber/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Det fire år forsinkede og stærkt kritiserede rejsekort får transportminister 
Magnus Heunicke (S) til at tage et opgør med måden, som busser og tog er 
organiseret på, skriver Ingeniøren.
</p><p>
På et samråd om netop rejsekortet lovede ministeren i dag at indkalde til 
politiske forhandlinger om at fratage lokale bus- og togselskaber den magt, 
der gør, at de i dag kan blokere for enklere og mere gennemskuelige priser 
for passagererne.
</p><p><b class="ext-link">FÅ OVERBLIKKET</b><a class="embeddedlink" href="http://politiken.dk/forbrugogliv/forbrug/dintransport/ECE2667535/fra-god-ide-til-skandale---her-er-alle-rejsekortets-benspaend/">Fra god ide til skandale - 
her er alle Rejsekortets benspænd</a></p><p>
Fremover ønsker Magnus Heunicke at sidde for bordenden, når det gælder om 
blandt andet billetpriser og takstsystemer på landsplan. Den type 
beslutninger kræver nu, at alle bus- og togselskaber bliver enige.
</p><p>
»Sagerne omkring rejsekort og takstharmonisering har vist, at den nuværende, 
decentrale struktur, der forudsætter, at trafikselskaberne kan og skal løse 
alle problemer i fællesskab, ikke fungerer optimalt«, sagde ministeren til 
samrådet.
</p><h3>
'Ikke opgaven voksen'
</h3><p>
Magnus Heunicke svarede også klart nej, da Venstres transportordfører, 
Kristian Pihl Lorenzen, spurgte ham, om bestyrelsen for selskabet Rejsekort 
A/S, som er udpeget af DSB og de lokale trafikselskaber, har været sin 
opgave voksen.
</p><p>
»Når man har sit eget system, og man ikke vil give køb på det for at løse 
nogle fælles problemer - når alle sidder omkring bordet og har det sådan - 
så er man ikke sin opgave voksen«, sagde han.
</p><p><b class="ext-link">KUNDERNES OPLEVELSER</b><a class="embeddedlink" href="http://politiken.dk/forbrugogliv/forbrug/dintransport/ECE2650550/de-tog-offentlig-transport-forkert-boede-elendig-rejsegaranti-og-langvarige-tovtraekkerier/">De tog offentlig transport: 
Forkert bøde, elendig rejsegaranti og langvarige tovtrækkerier</a></p><p>
Magnus Heunicke og Transportministeriet fik selv kritik af Rigsrevisionen og 
statsrevisorerne for at have grebet for sent ind for at løse de økonomiske 
problemer med rejsekortet og den dårlige brugeroplevelse, som kortet giver 
tog- og buspassagererne.
</p><p>
Men Rejsekort A/S og de lokale trafikselskaber fik endnu hårdere ord med på 
vejen.
</p><p class=" bl-elem">
En ændring af reglerne om, hvordan den kollektive trafik er skruet sammen, kan 
dog først gennemføres efter folketingsvalget.
</p>	
</div>

</div></body></html>
