---
layout:     post
title: 	    "Tændrør med laser kan få motorer til at køre 27 procent længere på literen"
post_author:	    Ulrik Andersen
post_date:	    Thu, 19 Feb 2015 15:39:01 +0000
post_site:	    ing.dk 
post_link:	    http://ing.dk/artikel/taendroer-med-laser-kan-faa-motorer-til-koere-27-procent-laengere-paa-literen-174256
---
<html><body><div><section class="body"><p>Motorerne i verdens køretøjer og skibe bliver stadigt mere effektive, men det har knebet med at forbedre en af de allervigtigste komponenter – tændrøret. Det har ikke ændret sig meget, siden forbrændingsmotoren blev opfundet, og det er et problem, for tændrør er faktisk ikke særligt gode til at få brændstoffet i motorens cylindre til at brænde. Men nu har en amerikansk virksomhed kaldet Princeton Optronics demonstreret en motor, hvor tændrørene er erstattet af lasere. Det skriver <a href="http://www.newscientist.com/article/mg22530093.200-lasers-set-to-zap-engines-into-running-more-efficiently.html?cmpid=RSS|NSNS|2012-GLOBAL|tech#.VOWg4vmHhcY">New Scientist</a>.</p>
			
			<p>Fordelen ved en laser er blandt andet, at den kan antænde brændstoffet i midten af cylinderen i stedet for langs den relativt kolde cylindervæg. Desuden kan laseren antænde brændstoffet flere steder, så der sker en mere komplet forbrænding. Det øger effektiviteten af forbrændingen mærkbart. Ifølge New Scientist er en motor med 'lasertændør' 27 procent mere effektiv end en normal forbrændingsmotor.</p>
			<p>Med lasere er det desuden muligt at time forbrændingen mere præcist, end man kan med traditionelle tændrør – og den mere fuldstændige forbrænding betyder, at motoren forurener mindre.</p>
			<p>Princeton Optronics er langt fra de første, der har set muligheden i at bruge lasere – de første eksperimenter begyndte i 1978 – men amerikanerne er ifølge New Scientist altså de første, der har demonstreret metoden i en rigtig motor. Udfordringen har blandt andet været at konstruere lasere, der var kraftige nok til at kunne antænde brændstoffet og samtidig små og varmebestandige nok til at kunne monteres i en almindelig bil. Den udfordring har Princeton Optronics tilsyneladende løst med <a href="http://patents.justia.com/patent/8576885">et patent</a>, de modtog i 2013.</p>
			
			<p>Men både japanske og britiske forskere har arbejdet med lignende projekter, og på University of Liverpool har to forskergrupper sammen med bilproducenten Ford udviklet lasertændrør siden 2003. I 2009 <a href="http://pcwww.liv.ac.uk/~kuang/Publications/Zheng%20Kuang's%20pulications_files/Conference/2014-04%20LIC14-2.pdf">offentliggjorde</a> den britiske forskergruppe, at de på daværende tidspunkt havde fungerende motorer i laboratoriet – blandt andet havde de i 2006 brugt metoden på en firecylindret Ford Zetec benzinmotor.</p>
			<p>Professor Geoff Dearden, der leder den ene af forskergrupperne, vil imidlertid ikke sige, hvor langt de er med arbejdet i dag.</p>
			<p>»Sidst vi udtalte os, blev vi fejlciteret, og det fremstod, som om teknologien ville blive taget i brug inden for få år. Desuden er der mange af de ting, vi laver, der er forretningshemmeligheder for Ford.«</p>
			<p>Ifølge artiklen i New Scientist er Princeton Optronics allerede i forhandlinger med nogle rederier om at retrofitte skibe med lasertændrør, men Geoff Deardern mener, at der vil gå nogle år, før teknologien er klar til at komme på markedet.</p>
			<p>Blandt andet skal forskerne forhindre, at de kraftige energiudladninger kan give skader på laserne selv. Desuden er der spørgsmål om sikkerhed ved bilulykker og service af motorerne, der skal afklares, skriver forskergrupperne i <a href="http://www.opticsinfobase.org/view_article.cfm?gotourl=http%3A%2F%2Fwww%2Eopticsinfobase%2Eorg%2FDirectPDFAccess%2F5594CB5A-D842-05DC-F85851201F35E5D7_274089%2Foe-21-S6-A1113%2Epdf%3Fda%3D1%26id%3D274089%26seq%3D0%26mobile%3Dno&amp;org=">en fælles artikel</a> om teknologiens muligheder og udfordringer.</p>
		</section></div></body></html>
