---
layout:     post
title: 	    "Superpiraten der klædte danske myndigheder af"
post_author:	    
post_date:	    Sun, 19 Apr 2015 17:45:07 +0200
post_site:	    politiken.dk 
post_link:	    http://politiken.dk/indland/ECE2632850/superpiraten-der-klaedte-danske-myndigheder-af/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Den lille skaldede mand fra Sverige, med topmave og langt tjavset hageskæg, 
behandles som en farlig fjende af Danmark. 
</p><p>
Gottfrid Svartholm Warg er idømt 3 1/2 års fængsel for danmarkshistoriens 
største dataindbrud, og når han er færdig med at afsone, skal han udvises af 
landet for bestandig, bestemte dommere og nævninger ved Retten på 
Frederiksberg. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/forbrugogliv/digitalt/ECE2439062/dansker-og-svensker-skyldige-i-kaempe-hackersag/">Dansker og svensker skyldige i 
kæmpe hackersag</a></p><p>
Måske ikke så underligt: Den 30-årige svensker har ulovligt skaffet sig adgang 
til personlige oplysninger om dig, der læser dette. Og om mig, som skriver 
det. Foruden alle andre danskere, som var levende den 1. januar 2011. 
Forudsat, vel at mærke, at han er skyldig i det gigantiske hackerangreb mod 
it-virksomheden CSC, som foregik fra april til august 2012. Det benægter han 
selv. 
</p><h3>
Stjal data om os alle 
</h3><p>
Hvor altomfattende datatyveriet var fremgår af et brev fra Rigspolitiet til 
Datatilsynet, som Politiken har aktindsigt i: 
</p><p>
»Ét af udtrækkene (er) formentlig et komplet udtræk af samtlige personer og 
virksomheder i Danmark pr. 01.01.2011 indeholdende bl.a. person- og 
CVR-numre, fulde navne- og adresseoplysninger«. 
</p><p><b class="ext-link">TIDSLINJE </b><a class="embeddedlink" href="http://politiken.dk/indland/940px/ECE2380951/tidslinje-danmarkshistoriens-stoerste-hackersag/">Danmarkshistoriens største hackersag</a></p><p>
Og det er værre endnu: Datatyvene havde adgang til det såkaldte indexregister, 
som er politiets kopi af personnummerregisteret. Det indeholder ud over navn 
og personnummer også »køn, adresse, tilflytningsdato, fødested, 
nationalitet, folkekirkeforhold, slægtsskab, civilstand«, foruden henvisning 
til politiets registre, hvis personen var registreret der: 
»Motorkøretøjsregisteret, kørekortregisteret, pasregisteret, registeret for 
efterlyste køretøjer, våbenregisteret, kriminalregisteret«, opregner 
Rigspolitiet i brevet. 
</p><h3>
Ingen opdagede indbruddet 
</h3><p>
Det enorme datatyveri skete hos it-virksomheden CSC i Valby, som passer på 
millioner af personfølsomme oplysninger om borgerne på vegne af danske 
myndigheder. Efter at have skaffet sig adgang ved at udnytte en svaghed i 
CSC’s sikkerhedssystemer, kunne en eller flere datatyve gennem fire måneder 
fra april til august 2012 ved hjælp af egne computere bevæge sig rundt i 
CSC’s systemer. 
</p><p>
De kunne rode rundt i danske borgeres personfølsomme oplysninger, slette dem, 
hvis de ville, og kopiere dem til computere i andre lande, hvilket de gjorde 
i stort omfang til computere placeret i blandt andet Tyskland, Iran og 
Cambodja. 
</p><p>
Tyveriet blev aldrig opdaget, mens det stod på. 
</p><p>
Politiet har aldrig fundet tegn på, at de stjålne data er blevet misbrugt til 
noget som helst. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/magasinet/feature/ECE2205974/jagten-paa-internettets-superpirat/">Jagten på internettets 
superpirat</a></p><p>
Dermed er den største skade ved forbrydelsen måske skrammerne i tilliden til 
de myndigheder, som har ansvaret for at passe på borgernes data. 
</p><h3>
Myndigheder straffes ikke for lovbrud 
</h3><p>
Den største mængde oplysninger, som tyvene pillede ved, har Rigspolitiet 
ansvaret for. Men også Skat, Moderniseringsstyrelsen og CPR-registret havde 
ansvar for personfølsomme oplysninger, som tyvene skaffede sig adgang til. 
</p><p>
Afsløringerne af, at datatyvenes kunne skaffe sig adgang til enorme mængder af 
data uden at blive opdaget, fik Datatilsynet til af egen drift at indlede en 
undersøgelse af, om Rigspolitiet, Skat og de andre myndigheder har overtrådt 
persondataloven ved ikke at passe godt nok på danskernes personfølsomme 
oplysninger. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/forbrugogliv/digitalt/ECE2378793/rigspolitiet-faar-kritik-for-it-svigt-i-angreb-paa-csc/">Rigspolitiet får kritik for 
it-svigt i angreb på CSC</a></p><p>
Datatilsynet har netop i den forløbne uge fået en række længe ventede svar fra 
Rigspolitiet, og håber nu, at sagen er så fuldt oplyst, at en afgørelse kan 
være klar i løbet af sommeren, siger kontorchef Lena Andersen, som kalder 
CSC-sagen »den mest omfangsrige jeg kan huske gennem mine mange år i 
Datatilsynet«. 
</p><p>
Hvis Datatilsynet konstaterer, at de berørte myndigheder har overtrådt 
persondataloven ved at sjuske med sikkerheden, kan tilsynet udtale kritik, 
og i særligt alvorlige tilfælde vælge at ’orientere’ en overordnet 
myndighed, for eksempel det ansvarlige ministerium. Der er ingen mulighed 
for at straffe myndigheder, som bryder persondataloven. 
</p><h3>
Polilimands forklaring undersøges 
</h3><p>
Anderledes alvorlige følger kan CSC-hackersagen få for den medarbejder hos 
Rigspolitiet, som stod for at efterforske dataindbruddet. 
</p><p>
Politimanden, NN, er af Wargs mor, Kristina Svartholm, anmeldt for at have 
afgivet falsk forklaring, da han optrådte som vidne under byrettens 
behandling af den store hackersag. 
</p><p>
NN forklarede i retten, at sagen for dansk politi begyndte, da man fik en 
henvendelse fra politiet i Sverige 15. januar 2013. Da NN blev foreholdt, at 
Säpo i Sverige allerede tidligt i juni 2012, altså mens hackerangrebet var i 
fuld gang, advarede deres danske kolleger første gang, svarede han, at det 
kendte han ikke noget til. 
</p><p>
Det er dokumenteret, at politiet i Sverige i alt fire gange i løbet af 2012 
forsøgte at gøre Rigspolitiet i Danmark opmærksom på, at noget var helt galt 
hos CSC, uden at dansk politi reagerede. 
</p><p><b class="ext-link">SÅPO-mand </b><a class="embeddedlink" href="http://politiken.dk/indland/ECE2405554/spo-mand-jeg-ville-nok-oenske-at-man-havde-givet-livstegn-fra-sig/">»Jeg ville nok ønske, at man havde 
givet livstegn fra sig«</a></p><p>
Politiken afslørede, at NN i september 2012 i en mailudveksling med en svensk 
kollega modtog detaljerede oplysninger om, at datatyvene havde skaffet sig 
fuld kontrol over de offentlige registre. Men heller ikke disse oplysninger 
fik politiet til at indlede en efterforskning, eller blot underrette CSC, 
hvilket fik Svend Larsen, politidirektør hos Rigspolitiet, til at erkende: 
»Vi har et forklaringsproblem«. 
</p><p>
Anmeldelsen mod NN for falsk forklaring i retten efterforskes af Den 
Uafhængige Politiklagemyndighed (DUP), hvor kontorchef Charlotte Storgaard 
forventer, at sagen om nogle uger er klar til at blive sendt videre til 
statsadvokaten som skal afgøre, om der skal rejses en straffesag mod NN. I 
givet fald en alvorlig sag, som kan give op til fire års fængsel. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/ECE2468650/politiansat-efterforskes-for-falsk-forklaring-i-csc-sagen/">Politiansat efterforskes for 
falsk forklaring i CSC-sagen</a></p><p>
Charlotte Storgaard vil ikke oplyse, om DUP har rejst sigtelse mod NN. »Det 
ville svare til at udtale sig om efterforskningen, og det gør vi ikke«. 
</p><p>
Politiken har heller ikke ad andre veje kunnet få oplyst, om der er rejst 
sigtelse mod NN. Derfor beskyttes hans identitet i denne artikel som om han 
er sigtet. 
</p><h3>
Folketinget fik ikke fuld besked 
</h3><p>
Afsløringerne af de svenske advarsler ramte ikke blot NN på grund af hans 
forklaringer i retten, men tvang også Rigspolitiet til at beklage, at 
Folketinget havde fået mangelfulde oplysninger i redegørelser om 
CSC-hackersagen. 
</p><p>
Mens den første advarsel om indbrud hos CSC kom til dansk politi i juni 2012, 
gik efterforskningen først i gang i slutningen af februar 2013, næsten et 
halvt år efter, at svensk politi havde anholdt Gottfrid Svartholm Warg som 
sigtet i en ganske tilsvarende hackersag mod it-virksomheden Logica i 
Sverige. 
</p><p>
Den store danske forsinkelse svækkede ifølge eksperter efterforskningen, fordi 
spor kunne blive slettet eller forsvinde. 
</p><p>
Det er et af forsvarsadvokat Luise Højs to våben, når hun fra i morgen skal 
forsøge at få Warg frikendt i ankesagen ved Østre Landsret. En opgave, som 
på forhånd ser svær ud. 
</p><p>
Dels på grund af Wargs fortid: Den blot 30 år gamle svensker har under navnet 
Anakata et globalt ry som respektløst computergeni i et hacktivistmiljø hvis 
hovedideologi er, at internettet og alt, hvad der findes her, tilhører 
internettets brugere. 
</p><p><b class="ext-link">TILTALT FOR CSC-ANGREB </b><a class="embeddedlink" href="http://politiken.dk/indland/ECE2385430/tiltalt-for-csc-angreb-jeg-er-ikke-my-evil-twin/">Jeg er ikke 'My Evil Twin' </a></p><p>
Blot 17 år gammel var han i 2001 it-hjernen bag fildelingstjenesten The 
Pirate Bay, som gjorde det muligt for brugere over hele verden at dele 
blandt andet film, musik og spil gratis med hinanden uden hensyn til 
ophavsrettigheder. I 2009 indbragte det Gottfrid Svartholm Warg og tre 
medstiftere hver et års fængsel og en fælles bøde på 30 millioner svenske 
kroner. 
</p><p>
I stedet for at gå i fængsel forlod Warg Sverige og slog sig ned i Cambodjas 
hovedstad, Phnom Penh. To computere i Wargs lejlighed her – den ene en 
ramponeret MacBook, den anden en stationær pc, placeret i Wargs soveværelse 
– var fyldt med spor af at have været brugt til dataindbruddet hos CSC i 
Danmark. 
</p><p>
Det viste sig, da cambodjansk politi på vegne af politiet i Sverige ransagede 
lejligheden og anholdt Warg 30. august 2012, og de svenske efterforskere 
efterfølgende gik på jagt i de to computere. Svenske betjente bragte Warg 
tilbage til Sverige, hvor han i første omgang blev idømt et års fængsel for 
dataindbrud i den svenske it-virksomhed Logica, som løser nogenlunde de 
samme opgaver for offentlige myndigheder i Sverige, som CSC gør for de 
danske, samt i Nordea. 
</p><h3>
Afviser ikke fjernstyring 
</h3><p>
Indbruddet i Nordea blev Warg senere frifundet for i en ankesag, fordi 
Hovrätten ikke kunne afvise, at Wargs computer var blevet fjernstyret, så 
ukendte gerningsmænd havde hacket sig ind i Nordea via Wargs computer, uden 
at han vidste det. 
</p><p>
Den samme forklaring blev brugt da den danske sag om CSC-indbruddet blev 
bedømt af byretten. Her vurderede dommerne og nævningerne at »der ikke er 
fuldt tilstrækkeligt grundlag for at afvise, at der har eksisteret en 
mulighed for fjernstyring af tiltalte Wargs computere«, men et stort flertal 
på fire nævninger og tre dommere valgte alligevel at kende Warg skyldig, 
fordi de øvrige beviser talte overvældende for, at han stod bag 
dataindbruddet. To nævninger ville frifinde svenskeren, fordi de mente, at 
der er »rimelig tvivl« om andre kan have misbrugt hans computere til 
dataindbruddet i Danmark. 
</p><p><b class="ext-link">EKSPERT </b><a class="embeddedlink" href="http://politiken.dk/indland/ECE2441043/ekspert-dom-i-hackersag-aendrer-praemis-for-politiarbejde/">Dom i hackersag ændrer præmis for 
politiarbejde</a></p><p>
It-eksperter vil battle for og imod om muligheden for fjernstyring, når 
ankesagen behandles i Østre Landsret, forudser anklageren, vicestatsadvokat 
Anders Riisager. 
</p><p>
»De tekniske muligheder for at fjernstyre en computer er formentlig legio. At 
nå frem til ultimativ og sikker udelukkelse af, at det kan være sket, er nok 
umulig, men det må eksperterne forklare om. Påstanden om fjernstyring er 
ikke ny – i nærmest hver eneste sag om børneporno påstår computerens ejer, 
at det må være andre, som uden hans viden har anbragt materialet på hans 
computer«, siger Anders Riisager. 
</p><p>
Wargs forsvarer Luise Høj vil kombinere muligheden for fjernstyring med de 
huller i politiets efterforskning som skyldes, at politiet kom i gang med 
meget stor forsinkelse, for på den måde at skabe tvivl om, hvorvidt politiet 
effektivt har ledt efter andre mulige gerningsmænd end Gottfrid Svartholm 
Warg. 
</p><p>
Central er her en tysk server, hvorfra der blev trængt ind i CSC’s systemer 
flere end 200 gange, men som politiet intet ved om, fordi alle data på 
serveren var slettet, før dansk politi nåede frem til den. 
</p><p>
Sagens hovedperson, Gottfrid Svartholm Warg, vil i morgen tidlig blive kørt 
fra arresten i Køge, hvor han har tilbragt mere end 17 måneder, siden han 
blev udleveret til Danmark, til Østre Landsrets 9. afdeling i Bredgade i 
København. 
</p><p>
Her skal nye dommere og nævninger igennem 15 retsdage, før de efter planen 17. juni skal beslutte, om Warg er uskyldig og skal sættes på fri fod med 
mulighed for at kræve erstatning for det lange ophold i varetægtsarrest. 
Eller om han blive i fængslet til straffen er udstået, og han kan udvises af 
landet for bestandig som den farlige fjende af det danske samfund, som 
byretten foreløbig har besluttet, at han er. 
</p><p class=" bl-elem"><i class=" bl-elem">Gottfrid Svartholm Warg har givet Politiken tilladelse til at nævne hans 
navn i forbindelse med sagen.</i></p>	
</div>

</div></body></html>
