---
layout:     post
title: 	    "Jes Stein Pedersen: Engelsk fantasi kan det hele"
post_author:	    
post_date:	    Sun, 03 May 2015 20:27:31 +0200
post_site:	    politiken.dk 
post_link:	    http://politiken.dk/kultur/boger/ECE2652642/jes-stein-pedersen-engelsk-fantasi-kan-det-hele/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Der er en stor tradition i England for at opfinde andre verdener«, siger 
Marina Warner, hoveddommer i den internationale Man Booker-priskomité i 
denne udgave af Bøger, hvor vi op til parlamentsvalget i næste uge sætter 
fokus på engelsk litteratur, og det må man unægtelig give hende ret i: 
</p><div class="art-quote article-box">
<p class="quote"/>
<blockquote>
<p class="quote-txt">
Idealsamfund, flammende passioner i sort og rødt, mord, monstre og magi. 
Alt er på hylderne 
</p>
</blockquote>
</div><p/><p>
Fra Thomas More over Shakespeare, Defoe og Mary Shelley til Conan Doyle, 
Orwell, Huxley – J.K. Rowling! – og mange andre. 
</p><p>
Litteratur på engelsk skrevet af englændere og alle mulige andre er 
leveringsdygtig i det hele: idealsamfund, flammende passioner i sort og 
rødt, mord, monstre og magi og mystik. Alt er på hylderne. 
</p><p>
Jo, briterne er gode til at skrive bøger om både det bedste og det værste, og 
det var Thomas More, der med ’Utopia’ i 1516 for alvor stævnede ud mod det 
drømte og ideelle med, og efter ham kom utallige åndelige slægtninge. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/kultur/boger/ECE2639701/jes-stein-pedersen-folket-skal-fandme-kunne-laese/">Jes Stein Pedersen: Folket 
skal fandme kunne læse</a></p><p>
Karl Marx, som ligger begravet på Highgate-kirkegården i London, er blot en af 
’utopisterne’. George Orwell var kategorisk antiutopist. Han advarede i sine 
væsentligste romaner mod dem, der tror sig i besiddelse af sandheden og på 
den vil opbygge perfekte samfund. I vore dage taler ’1984’ direkte til os om 
ikke at undervurdere, hvor hurtigt de friheder, vi oplever os i besiddelse 
af via internettet, kan vendes til dramatisk ufrihed, hvis de forkerte 
kræfter får magten over det. 
</p><p>
I den forgangne uge satte et af klodens klogeste hoveder, Stephen Hawking, fra 
sin kørestol på Oxford University tyk streg under risikoen for digitalt 
diktatur. Han advarede mod faren for, at internettet kommer under 
internationale gangsteres kontrol. 
</p><h3>
Engelsk over hele kloden
</h3><p>
Man skal til en anden ældre engelsk roman for at finde den mest manende 
advarsel mod vor tids anden store glidebane, den genetiske: Aldous Huxleys 
’Fagre nye verden’ om en verden, hvor individer allerede fra fosterstadiet 
udstyres med forskellige egenskaber og rettigheder. 
</p><p>
Den roman har de kinesiske forskere, der som de første har udskiftet 
gensekvenser i menneskefostre, formentlig ikke læst. Også den historie er 
fra denne uge og de prekære etiske spørgsmål, den rejser, hører ikke først 
og fremmest hjemme i romaner, men i etiske råd og parlamenter. 
</p><p>
Men én ting er den kraft, hvormed romaner kan sætte politisk eller etisk 
sprængfarlige emner på banen. Noget andet er selve forfatterrollen, og den 
giver Salman Rushdie, engelsk migrantlitteraturs store stemme, ikke meget 
for. I ugen, der gik, kaldte han de forfatterkolleger for tøsedrenge, der 
ikke møder op til prisoverrækkelse for det franske satiremagasin Charlie 
Hebdo. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/boger/ECE2578359/litteraturredaktoeren-findes-der-kvindelige-forfattere/">Litteraturredaktøren: Findes 
der kvindelige forfattere?</a></p><p>
Og Marina Warner taler om engelsk antiintellektualisme, som hun sætter i 
modsætning til franskmændenes tro på værdien af en intellektuel kultur. 
</p><p>
Gad vide hvad de to ville mene om situationen i det danske litterære miljø? 
</p><p>
Og så er der selve det engelske sprog, som på grund af det britiske imperiums 
udstrakthed har gjort det til redskab for forfattere overalt i verden. Der 
findes engelsksproget litteratur fra Asien, Afrika, Nordamerika og Europa, 
og den er med til at gøre det engelske sprog, som i forvejen er verdens 
ordrigeste, endnu mere komplekst. 
</p><h3>
Prut og kys og kaffe 
</h3><p>
Forfatteren, der mere end nogen anden spændte det engelske sprog til dets 
bristepunkt og videre, var James Joyce, en <i>irer</i>! I ’Ulysses’ lavede 
han pasticher over 29 forskellige engelske sprogtoner. 
</p><p>
Når hans roman, der sidste år udkom nyoversat til dansk, skal nævnes i denne 
sammenhæng, er det netop, fordi den i stedet for at rette opmærksomheden mod 
det drømte skrev om virkeligheden, som den lugter, føles, ser ud, smager. Om 
rigtige mennesker, der spiser, drikker, kysser, prutter, skider, elsker og 
dør. Leopold Bloom på lokum sparkede døren til hverdagsmenneskets liv, og 
det skete på et engelsk, som verden aldrig bliver færdig med. 
</p><p>
Joyces pointe om hverdagslivet med prut og kys og kaffe som hjemsted for det 
skønne er god at huske på. 
</p><p>
Men man skal selvfølgelig have et hjem for at kunne nyde det. 
</p><p class=" bl-elem">
Med tanke på, at Marina Warner mener, at fornyelsen af engelsk litteratur i 
disse år i høj grad kommer fra immigranter og multikulturelle forfattere, 
Zadie Smith, Hanif Kureishi og Mohsin Hamid kunne man nævne, er det umuligt 
ikke at tænke på de afrikanske bådflygtninge, der sætter livet ind på at 
komme ind i det forkælede og selvtilstrækkelige Europa, som alle politiske 
valg, også det engelske, handler om at beskytte. 
</p>	
</div>

</div></body></html>
