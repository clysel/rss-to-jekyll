---
layout:     post
title: 	    "Manglende kondenskrav kan bringe forældede ruder tilbage på markedet"
post_author:	    Ulrik Andersen
post_date:	    Thu, 19 Mar 2015 05:43:11 +0000
post_site:	    ing.dk 
post_link:	    http://ing.dk/artikel/manglende-kondenskrav-kan-bringe-foraeldede-ruder-tilbage-paa-markedet-174852
---
<html><body><div><section class="body"><p>»Der kommer simpelthen ikke ting på markedet, som har en forkert overfladetemperatur. I hvert fald ikke noget, som vi har kunnet finde.«</p>
			<p>Klima-, energi- og bygningsminister Rasmus Helveg Petersen (R) var meget sikker i sin sag, da han på<a href="http://www.ft.dk/webtv/video/20141/keb/td.1225404.aspx"> et samråd</a> i Folketingets bygningsudvalg skulle forsvare sin beslutning om at fjerne kravet til hvor godt isolerede vinduer skal være i det nye bygningsreglement.</p>
			<p>Beslutningen er blevet kritiseret af flere vinduesproducenter, af miljøorganisationer som Det Økologiske Råd og af politikere fra Enhedslisten og SF, som blandt andet frygter, at fjernelsen af kravet vil åbne det danske marked for vinduer, der er dårligere beskyttet mod kondensproblemer end dem, der er tilladt i dag. Men ministeren afviste bekymringerne med, at man i det nye bygningsreglement ville hæve kravene til vinduets samlede energibalance, så det svarer til kravene til vinduer, der har energimærke B.</p>
			<p><figure class="plugin right zoomable"><img data-original-image="http://ing.dk/sites/ing/files/images/47159.jpg" src="http://ing.dk/sites/ing/files/styles/w1120_media_right/public/images/47159.jpg?itok=PgWUJivh" alt=""/><figcaption> Hvis der ikke kommer et krav til vinduers indvendige overfladetemperatur i det nye bygningsreglement, kan vinduesproducenterne frit vende tilbage til at bruge ruder med kolde kanter. Det vil i givet fald øge risikoen for kondens, som man ellers har bekæmpet siden 2010. </figcaption></figure></p>
			
			<p>»Vi skærper fra C til B vinduer i 2015 og til A vinduer i 2020. Det vil i langt de fleste tilfælde i praksis betyde en højere overfladetemperatur,« sagde Rasmus Helveg Petersen på samrådet 26. februar. Han fremhævede også at en markedsscreening af vinduer, der som minimum levede op til kravene til energimærke B, havde vist, at de alle havde en indvendig overfladetemperatur på over 11 grader C - noget højere end det nuværende bygningsreglements krav på 9,3 grader C.</p>
			<p><aside class="plugin right box"><br/><strong>Fakta: Kondenskrav</strong></aside></p>
			<p>Efter flere eksempler på at kondens på nye ruder og deraf følgende problemer med skimmelsvamp og råd i træværk kom der i bygningsreglmentet BR10 et krav ind om, at overfladetemperaturen på indersiden af et vindue ikke må være lavere end 9,3 grader C ved en indetemperatur på 20 grader C og en udetemperatur på 0 grader C.</p>
			<p>I et høringsbrev skrev den daværende Erhvervs- og Bygningsstyrelse til branchen, at kravet til overfladetemperaturen ville blive strammet i forbindelse med revisionen af bygningsreglementet i 2015.</p>
			<p>Men i høringsudgaven af BR15 er kravet taget helt ud. Ifølge Rasmus Helveg Petersen fjernede han kravet, fordi det ikke var nødvendigt for at sikre forbrugerne mod kondensproblemer og fordi danske særkrav gør byggematerialerne dyrere end nødvendigt.</p>
			<p>Fjernelsen har fået både Dansk Byggeri, vinduesproducenterne og Det Økologiske Råd til at protestere.<br/></p>
			<p>Men nu viser beregninger fra Dansk Byggeri, at der faktisk kan komme vinduer på markedet med lavere overfladetemperatur og dermed større risiko for kondensproblemer, hvis kravet til overfladetemperaturen fjernes. Det advarer Dansk Byggeri om i et brev sendt til Energistyrelsen.</p>
			<p>»Såfremt overfladetemperaturkravet i BR10 kap. 7.4.2 stk. 5, fjernes i BR2015, vil det være muligt at monterer termoruder med kold kant, og fortsat blive godkendt som Klasse B vindue,« skriver organisationen.</p>
			<p>I vinduer med kold kant er afstandsprofilet mellem rudens glaslag lavet af aluminium eller stål. Materialerne var tidligere meget udbredte, men de udgør en kuldebro i ruden, som giver en kold overfladetemperatur på rudens inderside, hvor der kan dannes kondens. Derfor er stål og aluminium nu blevet droppet i de fleste nye ruder til fordel for ‘varme kanter’ - afstandsprofiler af plast eller lignende materialer.</p>
			
			<p>Men hvis man fjerner kravet om, at overfladetemperaturen på indersiden af et vindue ikke må være lavere end 9,3 grader C ved en indetemperatur på 20 grader C og en udetemperatur på 0 grader C, står det altså vinduesproducenterne frit for, at gå tilbage til de billigere ruder med kolde kanter.</p>
			<p>»Konsekvensen af at skifte fra termorude med varm kant til termoruder med kold kant, er en yderligere temperatursænkning af vinduesrammernes indvendige overfladetemperatur, hvilket betyder, at der er tale om en væsentlig forøgelse af de døgn / timer på året, hvor der vil opleves kondens på vinduerne,« skriver Dansk Byggeri til Energistyrelsen.</p>
			
			<p>Men spørgsmålet er, om truslen er reel. Hos vinduesproducenten Idealcombi, der kæmper for at overfladetemperaturkravet både bevares og skærpes i det nye bygningsreglement, har man ifølge udviklingschef Per Møller Nielsen ingen planer om at gå tilbage til at anvende ruder med kold kant.</p>
			<p>»Vi planlægger på ingen måde, at gå over til at bruge ruder med kold kant. Vi så faktisk hellere at kravet til overfladetemperaturen blev strammet ift. det, det er i dag. Men vi har regnet på det, og flere af vores produkter ville kunne energimærkes som B- og A-vinduer, selv om vi skiftede til ruder med kold kant.«</p>
			<p>Han vil imidlertid heller ikke afvise, at andre danske eller udenlandske vinduesproducenter kan finde på, at gå tilbage til ruder med kolde kanter for at kunne spare penge.</p>
			<p>»At skifte til ruder med kold kant er en af vejene, man som vinduesproducent kan gå, hvis man vil have et billigere produkt. Jeg vil ikke stå og gætte på, hvem der ville have lyst til at gå den vej, men hvis man fjerner overfladetemperaturkravet, så har producenterne i hvert fald den mulighed.«</p>
			
			<p>Hos Energistyrelsen vil man ikke svare på, om risikoen for at der kan blive solgt vinduer med kolde kanter, vil få styrelsen til at genindføre et krav til den indvendige overfladetemperatur.</p>
			<p>»Spørgsmålet rejst af Dansk Byggeri, om det med udkastet til BR15 vil være muligt at sælge vinduer med ‘kold kant’, vil selvsagt også blive behandlet i høringsnotatet. En konkret stillingtagen til det rejste spørgsmål må afvente en grundig gennemgang af alle høringssvarene,« skriver kontofchef Henrik Andersen i en mail til Ingeniøren.</p>
			<p>Høringsfristen udløber 20. marts.</p>
		</section></div></body></html>
