---
layout:     post
title: 	    "Nyt parti rykker tættere på stemmesedlen"
post_author:	    
post_date:	    Mon, 13 Apr 2015 20:49:21 +0200
post_site:	    politiken.dk 
post_link:	    http://politiken.dk/indland/politik/ECE2626747/nyt-parti-rykker-taettere-paa-stemmesedlen/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Endnu et nyt parti melder sig ind i kampen for at komme på stemmesedlen, når 
danskerne seneste den 14. september i år skal sætte deres kryds.
</p><p>
Det kunstneriske projekt Dukkepartiet har ifølge TV2 News-programmet Kulturen 
På News skaffet 18.500 vælgererklæringer. Ifølge Dukkepartiet er samtlige 
vælgererklæringer godkendte.
</p><p>
Partiet er blandt andet kendt for operasangeren Per Jellums afbrydelse af en 
debat i Folketinget, hvor han iført en maske brød ud i sang. Optrinnet 
skyldes ifølge Per Jellum selv irritation over politikernes måde at tale til 
hinanden på.
</p><p>
Der skal 20.260 godkendte vælgererklæringer til at blive opstillingsparate og 
dermed komme på stemmesedlen til næste valg.
</p><p>
»Hvis ikke der bliver udskrevet valg lige nu, så tror jeg, at vi når at få 
samlet alle stilleerklæringerne. Det er jo helt vildt«, siger teaterdirektør 
og partistifter, Christian Lollike, til Kulturen på News.
</p><p>
»Folk er trætte af politikerne og vil have noget andet. Og forhåbentligt er vi 
en eller anden form for håb for vælgerne. I hvert fald er vi symbol på den 
politikertræthed«.
</p><p>
I august kom det frem, at Dukkepartiet fik 300.000 kroner i kunststøtte af 
Statens Kunstfond - en støtte der mødte kritik flere steder på 
Christiansborg.
</p><p>
I marts fik Uffe Elbæks nystartede parti Alternativet nok godkendte 
vælgererklæringer til blive opstillingsparate til det kommende valg.
</p><p>
Nationalpartiet, der i sidste uge præsenterede digteren Yahya Hassan som 
kandidat, har indsamlet 23.750 vælgererklæringer. Indtil videre er 8940 af 
dem godkendte.
</p><p class=" bl-elem">
Efter en vælgererklæring er skrevet under, skal den sendes til og godkendes af 
folkeregistret i kommunen. Herefter sendes den tilbage til borgere, der skal 
sende den godkendte vælgererklæring til partiet igen, før den tæller.
</p>	
</div>

</div></body></html>
