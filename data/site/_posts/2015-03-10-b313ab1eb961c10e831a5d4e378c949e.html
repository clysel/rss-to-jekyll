---
layout:     post
title: 	    "Eksperter slår alarm: Forbruget af morfin er ude af kontrol"
post_author:	    
post_date:	    Tue, 10 Mar 2015 22:29:56 +0100
post_site:	    politiken.dk 
post_link:	    http://politiken.dk/forbrugogliv/sundhedogmotion/sygdom/ECE2582163/eksperter-slaar-alarm-forbruget-af-morfin-er-ude-af-kontrol/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Det begyndte i haven og endte halvandet døgn efter med et morfinpræparat. 
</p><p>
Forrige lørdag var den 37-årige ingeniør fra Viby Sjælland Ole Brandstrup 
Hansen i haven. Hvad han gjorde galt med ryggen, ved han ikke, men som 
aftenen og natten skred frem, voksede smerterne til det ulidelige. 
</p><p>
Om mandagen måtte han droppe at tage på arbejde og søge læge. Efter en tur på 
briksen og løft i benene fik han en recept på et morfinpræparat og besked på 
at se tiden an den næste uge. 
</p><p>
»Jeg blev meget overrasket over, at jeg fik recept på et morfinpræparat. Jeg 
kunne jo læse på æsken, at der var tale om et stærkt smertestillende 
middel«, siger Ole Brandstrup Hansen og fortsætter: 
</p><p>
»Hvis det var så slemt, at jeg skulle have så stærke piller, hvorfor skulle 
jeg så samtidig bare se tiden an? For mig var det mærkeligt«. 
</p><h3>
Recepterne sidder løst
</h3><p>
Ole Brandstrup Hansen er langtfra alene om at få morfinpræparater i hånden hos 
den praktiserende læge. 
</p><p>
I 2013 fik godt 415.000 danskere udskrevet mindst én recept på stærke 
smertestillende lægemidler – de såkaldte opioider som morfin eller 
morfinlignende præparater – hos de praktiserende læger. En stigning på 43 
procent siden 2000, viser tal fra Statens Serum Institut. 
</p><p>
Samtidig viser en endnu ikke offentliggjort undersøgelse, som smerteprofessor 
og overlæge på Palliativ Forskningsenhed på Rigshospitalet Per Sjøgren står 
bag, at mere end 5 procent af danskerne i 2013 regelmæssigt spiste 
morfinpræparater. 
</p><h3>
»Det er gysertal«
</h3><p>
Det omfattende forbrug af den stærke smertemedicin burde få Sundhedsstyrelsen 
til at iværksætte en radikal indsats på området, men intet er gjort, lyder 
kritikken fra såvel Per Sjøgren som flere af landets øvrige førende 
specialister i smertebehandling. 
</p><p>
»Det er gysertal og udtryk for et problem, som vi alt for længe har gjort alt 
for lidt for at nedbringe«, siger specialeansvarlig overlæge Gitte Handberg 
fra Smertecenter Syd, Odense Universitetshospital. Hun er også formand for 
det lægevidenskabelige selskab Dansk Smerteforum. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/forbrugogliv/sundhedogmotion/ECE2496759/99-procent-af-de-aeldre-i-koebenhavn-faar-forkert-medicin/">99 procent af de ældre i 
København får forkert medicin</a></p><p>
Ifølge Per Sjøgren ligger Danmark »på en tredje-fjerde-plads i verden«, når 
man ser på det samlede forbrug af stærke smertestillende lægemidler. 
</p><p>
»Vi forskere har i årevis fremlagt undersøgelser, der viser, at det stigende 
morfinforbrug ikke hjælper mange patienter med kroniske smerter og kan 
medføre alvorlige følgetilstande som f.eks. afhængighed og sygelighed. Men 
Sundhedsstyrelsen synes stadig ikke at være opmærksom på, hvad der foregår. 
Der mangler ét samlet overblik. Og ét samlet ansvar«, siger Per Sjøgren. 
</p><h3>
Ingen politisk interesse 
</h3><p>
Overlæge Niels-Henrik Jensen, leder af Smertecentret på Herlev Hospital, ser 
daglig konsekvenserne af det »store overforbrug«. 
</p><p>
»Jeg sidder her på endestationen for smertepatienten. Og her hos os ser vi et 
alt for stort forbrug hos de ikkekræftramte smertepatienter. Morfin er altså 
ikke til den dårlige ryg«, siger han. 
</p><p>
Ifølge overlæge Gitte Handberg er det »lykkedes os at se helt hen over hovedet 
på de kroniske smertepatienter«. 
</p><p>
»Som lægestand er vi ikke i stand til at håndtere smerter tilfredsstillende, 
og myndighederne og det politiske system har ikke interessen for området. 
Der er ingen vilje til at lave forløbsbeskrivelser. Derfor griber de 
praktiserende læger til hylden med medicin. Selv om vi for patientens skyld 
bør gøre alt muligt andet først«, siger hun. 
</p><h3>
Styrelse: Lyder af mange 
</h3><p>
Sundhedsstyrelsen understreger, at der med enhver nystartet behandling med et 
morfinpræparat skal udarbejdes en behandlingsplan hos lægen, der beskriver 
formål, forventet behandlingsvarighed, tidspunktet for ophør, dosis og 
kontrol. 
</p><p>
I en skriftlig kommentar oplyser enhedschef i Sundhedsstyrelsen Anette Lykke 
Petri, at 400.000 danskere i behandling med et morfinpræparat »umiddelbart 
lyder af mange«. »Hvis Danmark ligger meget højt i forhold til de andre 
lande, vi ellers sammenligner os med, giver det naturligvis stof til 
eftertanke«, lyder det fra Sundhedsstyrelsen. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/forbrugogliv/sundhedogmotion/ECE2438896/laeger-og-sygeplejersker-vil-give-patienterne-mere-magt/">Læger og sygeplejersker vil 
give patienterne mere magt</a></p><p>
Ole Brandstrup Hansen føler, at morfinpræparatet, som lægen udleverede efter 
turen i haven, hjalp. Men ikke nok. Derfor tog han selv initiativ til at 
opsøge en kiropraktor. 
</p><p>
»Den kniv, jeg har gået rundt med i ryggen en hel uge, er billedligt talt 
trukket ud«, siger han. 
</p><p>
Smerten er ikke væk, men mindre, siger Ole Brandstrup Hansen. 
</p><p class=" bl-elem">
»Måske var jeg bare helt utrolig heldig dér hos kiropraktoren, men det er da 
tankevækkende, at jeg får så stærke piller, før andet er prøvet af«. 
</p>	
</div>
</div></body></html>
