---
layout:     post
title: 	    "Jan Ø. Jørgensen taber dramatisk semifinale til Lin Dan"
post_author:	    
post_date:	    Sat, 04 Apr 2015 13:10:14 +0200
post_site:	    politiken.dk 
post_link:	    http://politiken.dk/sport/ECE2616217/jan-oe-joergensen-taber-dramatisk-semifinale-til-lin-dan/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Det lykkedes ikke for Danmarks bedste herresingle i badminton Jan Ø. Jørgensen 
at besejre den kinesiske stjerne Lin Dan for tredje gang i karrieren.
</p><p>
Deres niende indbyrdes møde udspillede sig i semifinalen i Super 
Series-turneringen Malaysia Open, hvor Jørgensen efter en tæt kamp tabte 
21-14, 19-21, 17-21.
</p><p>
Dermed kunne han ikke leve op til sin finaleseedning og misser derfor 
finalemødet med den topseedede kineser, verdensetteren Chen Long.
</p><p>
Jørgensen var ellers i sejrsposition i det afgørende sæt, men Lin Dan fandt 
storspillet frem i slutningen og vandt.
</p><h3>
Fantastisk dansk åbning
</h3><p>
I første sæt var der ellers periodevis klasseforskel i dansk favør. Lin Dan 
kom ganske vist hurtigt foran 4-1, men det slog ikke danskeren ud. Han 
virkede koncentreret i alt, hvad han foretog sig og fik vendt billedet til 
føring på 11-6.
</p><p>
Kineseren begik blandt andet en række servefejl, som ødelagde hans rytme i 
begyndelsen og fik ham til at virke rystet.
</p><p>
Jørgensen spillede sig til otte sætbolde ved 20-12 og udnyttede den tredje af 
slagsen.
</p><h3>
Fem på stribe til rivalen
</h3><p>
I andet sæt kom Jørgensen også godt i gang med en føring på 6-3, men så 
løftede Lin Dan sit niveau og tog seks af de næste syv point til 9-7.
</p><p>
Danskeren svarede prompte retur, og sættet udviklede sig helt lige. Jørgensen 
var i en fordelagtig position foran 17-15, men fem point på stribe af Lin 
Dan udløste tre kinesiske sætbolde.
</p><p>
Jørgensen afværgede de to første, men måtte se sættet forsvinde på den tredje.
</p><h3>
Det lignede dansk sejr
</h3><p>
I det afgørende sæt var Jørgensen fra start dominerende og bragte sig foran 
11-5 ved sidebyttet midtvejs.
</p><p>
Men Lin Dan var ikke slået endnu. Han gik fra 6-12 til 10-12, inden Jørgensen 
igen kom på tavlen med de næste to point.
</p><p>
I den næste periode løftede Lin Dan sit niveau til en klasse, hvor selv en 
godt spillende Jørgensen tabte point efter point. Pludselig var danskeren 
bagud 15-18 og uden modtræk.
</p><p>
Kineseren vandt kampen på sin anden matchbold, hvorefter danskeren i 
frustration sparkede sin ketsjer ud af banen.
</p><p class=" bl-elem">
Nu bliver finalen et rent kinesisk anliggende mellem Lin Dan og Chen Long.
</p>	
</div>

</div></body></html>
