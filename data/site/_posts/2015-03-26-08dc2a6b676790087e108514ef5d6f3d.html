---
layout:     post
title: 	    "Tysk dom kan være bombe under fodboldkontrakter"
post_author:	    
post_date:	    Thu, 26 Mar 2015 14:31:26 +0100
post_site:	    politiken.dk 
post_link:	    http://politiken.dk/sport/fodbold/ECE2605269/tysk-dom-kan-vaere-bombe-under-fodboldkontrakter/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
En netop afsagt dom ved den tyske arbejdsretsdomstol kan sende chokbølger 
gennem hele fodboldens verden - langt ud over de tyske grænser.
</p><p>
Den 36-årige tidligere Mainz-målmand Heinz Müller havde lagt sag an mod sin 
gamle arbejdsgiver, fordi han mente, at han burde have samme rettigheder som 
medarbejdere i andre brancher. Altså, at han var ansat, indtil han ønskede 
at opsige sin stilling.
</p><p>
Det har retten nu givet Müller medhold i, og hvis dommen fastholdes, når den 
skal behandles længere oppe i retssystemet, vil det i den grad ændre 
forholdene for både spillere og klubber.
</p><p>
Ruth Lippa, talsmand for arbejdsretsdomstolen, forklarer om dommen:
</p><p>
»En professionel fodboldspillers arbejde og præstationer retfærdiggør ikke en 
tidsbegrænset kontrakt«, siger hun ifølge VG.
</p><p>
Det var ellers nogle af de argumenter, som Mainz lagde til grund for, at den 
indgåede kontrakt med Müller var lige efter bogen.
</p><p>
Mainz påpegede også, at en spillers alder har stor indflydelse på spillerens 
værdi for klubben, hvorfor tidsubegrænsede kontrakter ikke ville give mening.
</p><p>
Klubpræsidenten i Mainz, Harald Strutz, er chokeret over dommen.
</p><p>
»Hvis vi skal give alle spillere tidsubegrænsede kontrakter, får vi 50-60 
spillere i truppen«, siger han ifølge den norske avis.
</p><p>
»Dette kan få ligeså stor betydning som Bosman-dommen«, 
fastslår Strutz.
</p><p>
Klubben slår samtidig fast, at den vil anke dommen, hvis afgørelsen fastholdes 
længere oppe i retssystemet.
</p><p>
Heinz Müller skiftede i 2009 til Mainz på en treårig aftale.
</p><p class=" bl-elem">
I 2012 forlængede parterne så aftalen med de to år, ligesom det ofte sker i 
fodboldens verden, men den kontrakt var den nu klubløse målmand åbenbart 
ikke tilfreds med efterfølgende.
</p>	
</div>
</div></body></html>
