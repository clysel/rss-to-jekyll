---
layout:     post
title: 	    "Skrap bjergfinale lover nye medrivende Giro-bataljer"
post_author:	    
post_date:	    Wed, 13 May 2015 13:23:34 +0200
post_site:	    politiken.dk 
post_link:	    http://politiken.dk/sport/cykling/ECE2667700/skrap-bjergfinale-lover-nye-medrivende-giro-bataljer/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>Efter de særdeles begivenhedsrige og underholdende etaper, der er gået forud, kan der med rette næres store forventninger om et nyt medrivende skuespil, når Giro d’Italia i eftermiddag fortsætter med 152 km fra La Spezia til skisportsstedet Abetone i Appenninerne. </p><p>I går demonstrerede Astana-mandskabet særdeles offensiv kørsel, og på den sidste stigning godt 10 km fra mål forsøgte det kasakhiske kollektivs unge italienske trumfkort Fabio Aru endda dristigt at udfordre løbets storfavorit Alberto Contador (Tinkoff-Saxo).</p><p>Både den 32-årige spanier og australieren Richie Porte (Team Sky) formåede dog at svare igen, mens den sidste af de fire varmeste bud på de endelige topplaceringer, colombianeren Rigoberto Uran (Etixx-Quick Step) satte en anelse tid til.</p><h3>Adskillige oustidere er sakket langt agterud</h3><p>Det gjorde i endnu mere udstrakt grad en række af de ryttere, som på forhånd tilhørte outsiderkredsen, og med dagens 17,3 km lange klatrefinale byder den forestående styrkeprøve på muligheder for yderligere en markant udskilning.</p><p>De helt store tabere i går var den russiske komet og nylige vinder af Tour de Romandie Ilnur Zakarin (Katusha) og colombianeren Carlos Betancur, der var udset som kaptajn hos Ag2r-La Mondiale efter italienren Domenico Pozzovivos frygtelige styrt.</p><p>De to satte henholdsvis 17.23 og 13.15 minutter til, mens den canadiske Giro-sejrherre fra 2012 Ryder Hesjedal på sin unge italienske holdkammerat Davide Fomolos herlige jubeldag mistede 5.23 minutter og hollandske Lotto-Jumbos førstemand Steven Kruijswijk 8.27.</p><h3>Abetone har været etapemål tre gange tidligere</h3><p>Stigningsprocenten på den afsluttende færd op mod målet i 1.386 meters højde er opgjort til gennemsnitligt 5,4 og maksimalt 10 med de mest krævcende afsnit midtvejs.</p><p>Tre gange tidligere har Abetone været etapemål i Giroen, og ved de to seneste lejligheder, da luxembourgeren Charly Gaul slog til i 1959 og italieneren Francesco Casagrade i 2000, har dette bjerg fået markant indflydelse på det overordnede forløb.</p><p>Det gjaldt dog ikke i det første tilfælde, da italieneren Mauro Gianneschi sejrede i 1954, men ikke spillede nogen rolle i det samlede klassement.</p><h3>Charly Gaul satte Anquetil på plads</h3><p>Charly Gaul, der allerede havde vundet løbet i 1954, og i 1958 tronede øverst på podiet i Tour de France, nåede i 1959 alene til mål på den 180 km lange 3. etape, som udgik fra Salsomaggiore.</p><p>Dermed erobrede han førertrøjen fra franskmanden Jacques Anquetil, der imidlertid vendte tilbage til tronen, efter at Gaul havde indtaget den i 12 dage.</p><p>Den franske optræden i lyserødt blev dog af kort varighed, da Charly Gaul på næstsidste etape atter tilkæmpede sig førtstepladsen og det på så overbevisende manér, at han dagen efter i Milano hyldedes som triumfator 6.12 minutter foran Anquetil.</p><h3>Sandsynligvis ny mand i førertrøjen i dag</h3><p>Casagrande sikrede sig ligeledes den lyserøde førertrøje i Abetone og bar den i 11 dage, inden han efter næstsidste etapes bjergenkeltstart fra Briancon til Sestriere måtte aflevere den til landsmanden, den nuværende ekspertkommentator på italiensk tv Stefano Garzelli, der i det endelige facit sluttede 1.27 minut foran Casagrande.</p><p>I dag er der al mulig udsigt til, at australieren Simon Clarke (Orica-GreenEdge), der i går afløste landsmanden og holdkammeraten Michael Matthews i den eftertragtede trikot, får vanskeligt ved at følge de bedste.</p><p>Til gengæld kan det sagtens tænkes, at hans efterfølger også skal findes i det australske kollektiv, idet colombianeren Esteban Chaves, der på andenpladsen kun er 10 sekunder bagud, burde have kvalifikationerne til at hævde sig på en stigning som den aktuelle.</p><p class=" bl-elem">Og tiden skal så vise, om Abetone-etapen sætter sig ligeså markante spor, som da Charly Gaul og Francesco Casagrande hyldedes for henholdsvis 56 og 15 år siden.</p>	
</div>

</div></body></html>
