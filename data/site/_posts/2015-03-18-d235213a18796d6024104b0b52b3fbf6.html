---
layout:     post
title: 	    "Minister skærer igennem: Danske svin skal have 15 pct. mindre antibiotika"
post_author:	    Magnus Bredsdorff
post_date:	    Wed, 18 Mar 2015 10:41:43 +0000
post_site:	    ing.dk 
post_link:	    http://ing.dk/artikel/minister-skaerer-igennem-danske-svin-skal-have-15-pct-mindre-antibiotika-174835
---
<html><body><div><section class="body"><p>De danske svin skal have 15 procent mindre antibiotika i 2018 end sidste år. Det fastslår fødevareminister Dan Jørgensen (S) <a href="http://fvm.dk/fileadmin/user_upload/FVM.dk/Dokumenter/Landbrug/Indsatser/MRSA/Handlingsplan_20for_20husdyr-MRSA_2017032015_20-_20FINAL_20DOK790779_20_283_29.pdf">i en ny handlingsplan</a>, der skal stoppe spredningen af den resistente svinebakterie MRSA CC-398.</p>
			<p>»Antibiotika er med til at fremme udviklingen af resistente bakterier, som er et stort sundhedsmæssigt problem.  Vi er kommet et stykke vej i forhold til at få reduceret forbruget, men vi skal endnu længere ned. Derfor håber jeg, at partierne nu vil bakke op om flere initiativer, så vi i 2018 i alt har nedbragt forbruget med mere end 30 pct.,« siger Dan Jørgensen <a href="http://fvm.dk/nyheder/nyhed/nyhed/foedevareminister-antibiotikaforbruget-skal-markant-ned/">i en pressemeddelelse</a>.</p>
			<p>Han henviser til, at forbruget af antibiotika til svin sidste år faldt 5,6 pct. målt i tons. Det tal er altså ikke korrigeret for, om produktionen af svin er gået op eller ned, og Danmarks Statistik har endnu ikke tal for antallet af slagtesvin i 2014. Produktionen har dog ligget nogenlunde stabilt omkring 29 millioner svin årligt de fem foregående år.</p>
			
			<p><aside class="plugin right box">
			  Svine-MRSA</aside></p>
			<p>Methicillin Resistente Staphylococcus Aureus er en gruppe af stafylokokbakterier, som er resistente over for flere typer af antibiotika, herunder methicillin. Betegnelsen svine-MRSA henviser til en bestemt variant, CC398, som trives i svinestaldene.</p>
			<p>En undersøgelse viste sidste år, at 68 pct. af de danske besætninger med slagtesvin er ramt af MRSA, mens det gælder 63 pct. af avlsbesætningerne.</p>
			<p>Ifølge Statens Serum Institut blev 1.273 danskere sidste år diagnosticeret som bærere af bakterien, næsten en fordobling i forhold til 2013. Læger anslår, at det kun er toppen af isbjerget, og at op mod 12.000 danskere kan være raske smittebærere af bakterien.</p>
			<p>MRSA CC398 er ingen trussel for raske mennesker, men folk, der i forvejen er svækkede, kan dø af infektionen. Fem danskere er således døde, efter at de blev smittet med MRSA CC398.
			</p>
			<p>Fødevareministeren lægger op til helt at udfase tetracyklin, som er et af de mest resistensskabende antibiotika. Planen giver dog ikke noget årstal for udfasningen, men skriver, at det skal ske ’fremadrettet’.</p>
			<p>Tetracyklin har i årevis været et af landmændenes foretrukne midler til at behandle diarré hos smågrisene, der typisk bliver taget fra soens die, når de er 28 dage gamle. Tetracykliner udgjorde sidste år 31 procent af antibiotikaforbruget til svin herhjemme, selv om det forbruget faldt med knap ti procent sammenlignet med 2013.</p>
			
			<p>Handlingsplanen lægger op til at holde forbruget af zink nede. Zink bliver også brugt som lægemiddel til at mindske grisene diarré, og at forskningsprojekt på Aarhus Universitet skal give svaret på, hvor meget zink det er nødvendigt at give smågrisene. Når det er afsluttet, skal Fødevarestyrelsen i gang med kontrolkampagner 'med henblik på at sikre korrekt anvendelse af zink,' som det formuleres.</p>
			
			<p>Selv om antibiotikaforbruget nu falder igen efter to års stigning, så finder landbrugsorganistionen Landbrug &amp; Fødevarer ministerens målsætning om 15 procent urealistisk.</p>
			<p>»Vi kan ikke fra den ene dag til den anden bare lige fjerne hverken fem eller 15 procent af antibiotikaforbruget. Husk på at vi i forvejen er blandt de lande i verden, der bruger mindst medicin i vores svineproduktion. Så de lavthængende frugter er plukket for længst,« siger direktør Claus Fertin fra Videncenter for Svineproduktion, der samler Danmarks 4000 svineproducenter, <a href="http://www.lf.dk/Aktuelt/Nyheder/2015/Marts/MRSA_skal_bekaempes_internationalt.aspx#.VQlGzY6G8X9">i en pressemeddelelse</a>.</p>
			
			<p>Landbruget har i stedet love at sænke forbruget med fem procent i 2020 i forhold til 2014, og direktøren slår på de 17 procent, som forbruget allerede er faldet i forhold til 2009. Det år tager både landbruget og ministeren udgangspunkt i.</p>
			<p>»Det er en benhård indsats fra svineproducenternes side, der har bragt os så langt ned. Derfor virker 15 procent som et tal, der er grebet ud af den blå luft og ikke har rod i en faglig vurdering af, hvad der er muligt,« siger Claus Fertin.</p>
			<p>Men <a href="http://www.foedevarestyrelsen.dk/SiteCollectionDocuments/25_PDF_word_filer%20til%20download/05kontor/VetStat/Svin_hjemmeside.xls">Fødevarestyrelsens opgørelse af antibiotikaforbruget</a> viser, at forbruget i forvejen falder voldsomt. Således blev der i januar i år brugt 18 procent mindre antibiotika i svinestaldene end i samme måned sidste år.</p>
			<p>Claus Fertin hæfter sig dog ved, at det ikke i sig selv hjælper meget på MRSA-udbredelsen at skære ned på antibiotika i staldene.</p>
			<p>»Danmark er ikke en isoleret ø, og selv om vi reducerede antibiotikaforbruget med 100 procent herhjemme, så ville vi stadig have MRSA. Så længe dyr og mennesker rejser rundt i verden, vil den markante danske indsats ikke have nogen effekt,« siger han.</p>
			
			<p>Dan Jørgensen skal nu forhandle med de øvrige partier om MRSA-handlingsplanen. SF's fødevareordfører, Lisbeth Bech Poulsen, finder ministerens plan for uambitiøs.</p>
			<p>»Antibiotikaforbruget er alt, alt for højt og skal vi vende udviklingen skal der mere til. Vi ønsker en halvering i 2020. Vi bliver nødt til at tage MRSA alvorligt, og antibiotika fremmer resistente bakterier,« siger hun.</p>
		</section></div></body></html>
