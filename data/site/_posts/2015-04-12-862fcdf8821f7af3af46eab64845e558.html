---
layout:     post
title: 	    "Her får du noget af Danmarks bedste dykning"
post_author:	    
post_date:	    Sun, 12 Apr 2015 08:55:46 +0200
post_site:	    politiken.dk 
post_link:	    http://politiken.dk/rejser/nyheder/ferieidanmark/ECE2621667/her-faar-du-noget-af-danmarks-bedste-dykning/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4 class="">
Om dykning i Lillebælt</h4>
<div class="fakta-body" data-buildingblock="embedded_factboxlink">
<p>
Lillebæltsområdet har en lang række dykkersteder indenfor kort afstand direkte 
fra stranden. Heriblandt strømdyk og dybdedyk. 
</p><p>
Der er forskellige muligheder for at få fyldt luft på dykkerflasker, blandt andet 
Hindsgavl Camping, og Gl. Åbo camping. 
</p><p>
Området ved Lillebælt har flere dykkerklubber, heriblandt Fyns Dykkercenter og 
dykkerklubben Marsvinet-Lillebælt.
</p><p>
Ud over dykning har området omkring Middelfart en lang række andre 
vand-aktiviteter, herudover hvalsafari, havkajak, sejlads og windsurfing. 
</p><p class=" bl-elem">
Se mere på <a class=" bl-elem" href="http://www.visitmiddelfart.dk/fyn/vandsport" target="_blank">www.visitmiddelfart.dk/fyn/vandsport</a></p>
</div>
</div><p>
Vi skal ned til Væggen. 
</p><p>
Jeg tager et skridt ud og gyser, da jeg mærker det kolde vand krybe ind under 
min halvtørdragt. Det er en blæsende og overskyet dag, og vandet er 
mørkeblåt med et strejf af brunt og ikke særligt indbydende. Men der er 
ingen vej udenom. 
</p><p>
Jeg hanker op i afbalanceringsvesten, BCD’en, der sammen med iltflasken tynger 
på mine skuldre. Mine fodaftryk synker godt ned i det grå sand, mens jeg 
baglæns trasker længere ud i Lillebælt. 
</p><p>
Der lyder en slæbende »plask, plask«, efterhånden som jeg forsigtigt tripper 
længere og længere ud. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/rejser/ECE2076224/top-10-faa-eksperternes-tips-til-dykning-i-verdensklasse/">Top 10: Få eksperternes tips 
til dykning i verdensklasse</a></p><p>
Lillebælt skulle være et af de mest interessante steder at dykke i Danmark, og 
vi befinder os ved Søbadet i Middelfart, som er et af områdets attraktive 
dykkerspots. Dykkere kommer her for at opleve væggen – en skrænt et stykke 
ude i vandet, som er omdrejningspunktet for planter og fisk. 
</p><p>
Nervøsiteten føles som om min mave er i gang med at centrifugere. Jeg har et 
stykke over 100 loggede dyk bag mig, men det er nogle år siden sidste dyk, 
og jeg plejer at stikke hovedet under vand under mere eksotiske himmelstrøg 
end Danmark. Steder, hvor vandet er klart, og temperaturen som minimum lun. 
</p><p>
Det kan man ikke just karakterisere det danske farvand som, og mine 
forventninger tipper i retning af dårlig sigt, hundestejler og kulde. 
</p><p>
Nervøsiteten denne morgen blev ikke yderligere dæmpet ved udsigten til, at der 
er meget strøm i vandet – omkring 1 knob. Da vi ankom til Søbadet, stod den 
gule bøje ret op som et rankt flag et lille stykke ude i vandet. Da vi har 
fået al udstyret på og trasker ned mod vandkanten, ligger bøjen vandret. Der 
er med andre ord godt gang i gryden derude. 
</p><h3>
Dyb indånding 
</h3><p>
På med mundstykket, en dyb indånding, og jeg synker langsomt tre-fire meter 
ned til fornemmelsen af tryk i ørerne og det kolde vand, der indrammer 
ansigtet. 
</p><p>
Væggen ligger omkring 25 meter ude og går parallelt med stranden, og da vi 
kommer ud til den, falder dybden dramatisk. Strømmen har et godt tag i min 
krop, og det hjælper ikke at kæmpe imod den, så jeg lader mig flyde og 
forsøger at trække vejret dybt og være rolig til trods for, at stærkere 
kræfter end mine egne svømmerfødders slag styrer retningen. Det kan føles 
ubehageligt at blive taget med af strømmen. Den kan gå i alle retninger, 
også op og ned. 
</p><p>
Dykning her i Lillebælt kan være udfordrende, og man bør sætte sig godt ind i 
forholdene før et dyk og stige ned under overfladen med nogen, der kender 
området godt. Der sker alvorlige ulykker blandt dykkere i Lillebælt. I 
perioder sker det hver sæson og i nogle tilfælde desværre med døden til 
følge. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/rejser/nyheder/ferieidanmark/ECE1228071/guide-danmarks-bedste-snorkelsteder/">Guide: Danmarks bedste 
snorkelsteder </a></p><p>
Omvendt er det netop også strømmen, der er årsag til de gode forhold i 
Lillebælt, der inden for et lille område har adskillige glimrende sites. De 
gode betingelser for livet under vand skyldes, at store mængder vand presses 
igennem bæltet, der visse steder er ret smal og dyb. Det skaber strøm, som 
giver gode livsvilkår for planter og dyr, der er mere forskelligartede end 
andre steder i Danmark. 
</p><p>
Alt efter held og skarpt blik kan man støde på blandt andet stenbiddere, 
ålekvabber, buskhoveder, tudsefisk, tangnåle, torsk, tangrejer, koraller, 
søanemoner og forskellige arter af tang. Og variationen ændrer sig med 
årstiden. 
</p><p>
»Du ved aldrig helt, hvad du kommer til at se. Vi har al maritim liv her fra 
små nøgensnegle til hummere«, siger Ulrik Westphal inden turen under vand. 
</p><p>
Han har flere tusind dyk bag sig og arbejder freelance blandt andet som 
naturvejleder ved Hindsgavl Slot, vært på TV 2 Øst og undervandsfotograf. 
Herudover flankeres jeg af Stefan Brandt, der er dykkerinstruktør hos Fyns 
Dykkercenter og har over 600 dyk bag sig. 
</p><h3>
Bladtang, havkarusser og krabber 
</h3><p>
Tilbage under vand er vi nået til den bevoksede mur, og ved den går det lodret 
ned i dyb grumsede intethed. Jeg vænner mig mere til strømmen og finder ind 
til den helt enkle nydelse, det er at svæve vægtløs af sted akkompagneret af 
mit slæbende Darth Wader-åndedræt og klukkende vand. 
</p><p>
Vi når ned til omkring 20 meters dybde og svømmer helt tæt ved væggen og lader 
øjnene vandre. Intet er stillestående. Hundestejler svømmer forbi, to 
havkarusser titter frem i en hule i væggen. Krabber pibler rundt, og lang 
grøn bladtang bevæger sig organisk frem og tilbage med strømmen. Det er en 
boblende fornemmelse at være tilskuer til det liv, der udfolder sig her, og 
som man normalt ikke kommer tæt på. 
</p><p>
Skidt med, at der ikke er farver a la fisken Nemo, store og farvefulde 
koraller eller 20 meter sigt, og at det unægtelig er et lidt større sus at 
mærke vandtrykket fra en djævlerokkes bevægelser i klart blåt vand end at 
blive overhalet af en mudderfarvet hundestejle. Det er specielt alligevel, 
fordi det er dansk, og skønhed behøver ikke iklæde sig stærke farver for at 
gøre indtryk. 
</p><p>
Dykkerinstruktør Stefan Brandt forklarede forinden, at en del af det, der gør 
dykningen her fantastisk, er at følge årstiden. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/rejser/temarejser/ECE2048779/affald-hullet-udstyr-og-ingen-instruktoer-her-er-dykkerferien-fra-helvede/">Affald, hullet udstyr og ingen 
instruktør: Her er dykkerferien fra helvede</a></p><p>
»Om vinteren ser man nøgensnegle, panserulk og stenbidder, og det er oftest på 
den tid af året, hvor der er bedst sigt. Om foråret begynder tangplanterne 
at gro, og ålekvabber kommer ind og føder levende unger. Om sommeren er der 
et væld af liv og yngel, små og store fisk fra tangrejer til hummere«. 
</p><p>
Vi runder et hjørne og kommer i ly for strømmen. Sigten er på omkring fire 
meter, og det er en berusende fornemmelse at lade øjnene vandre forbi små 
sprækker og under sten og få øje på et af havets beboere. Det slår mig, at 
det smukke også kan være gråt og småt. 
</p><p class=" bl-elem"><i class=" bl-elem">Politiken var inviteret af Visit Middelfart.</i></p>	
</div>

</div></body></html>
