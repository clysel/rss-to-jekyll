---
layout:     post
title: 	    "Cepos: Det vil koste 100 milliarder om året at gøre Danmark fossilfri"
post_author:	    Magnus Boye
post_date:	    Wed, 25 Feb 2015 10:03:00 +0000
post_site:	    ing.dk 
post_link:	    http://ing.dk/artikel/cepos-det-vil-koste-100-milliarder-om-aaret-goere-danmark-fossilfri-174361
---
<html><body><div><section class="body"><p>Danmark skal være uafhængig af fossile brændstoffer, når kalenderen skriver 2050. Men de politiske ambitionerne kommer med en høj pris for samfundet, argumenterer den liberale tænketank Cepos.</p>
			<p>I et nyt notat anslår tænketanken, at det samfundsøkonomiske tab kan ramme 100 milliarder kroner om året, hvis de grønne mål skal indfries. Den regning skal prioriteres, lyder det fra analysechef i Cepos Otto Brøns-Petersen, der står bag beregningerne. Til sammenligning har regeringen i finansloven for 2015 regnet med udgifter for staten på 707 milliarder kroner.</p>
			<p>»Man burde fra politisk side have beregnet de samfundsøkonomiske konsekvenser, før man opstillede 2050-målene. Det bør man gøre nu. Politikerne bør desuden gøre energipolitikken mere omkostningseffektiv og opgive enegang i forhold til EU. Det er meget dyrt og har ikke effekt på klimaet,« siger Otto Brøns-Petersen i en meddelelse.</p>
			<p>Beregningen bygger på faktorer som prisen på fossile brændstoffer, prisen på vedvarende energi, valutakurser og afgifter på energi. Tænketanken erkender, at de forskellige faktorer er behæftet med usikkerhed.</p>
			<p>»Det kan hypotetisk set ikke afvises, at der kommer et teknologisk gennembrud for vedvarende energi, og at en stor del af omstillingen vil vise sig økonomisk fordelagtig,« skriver Otto Brøns-Petersen i notatet.</p>
			<p>Tænketanken konkluderer dog, at de 100 milliarder er et »ikke urealistisk« bud på, hvad omstillingen vil koste. Teknologiske fremskridt inden for fossilenergi – som for eksempel skifergas - kan gøre regningen større, lyder det fra Otto Brøns-Petersen.</p>
			<p><a title="View Hvad vil det koste at blive fossilfri - CEPOS on Scribd" href="https://www.scribd.com/doc/256880336/Hvad-vil-det-koste-at-blive-fossilfri-CEPOS">Hvad vil det koste at blive fossilfri - CEPOS</a></p>
			
		</section></div></body></html>
