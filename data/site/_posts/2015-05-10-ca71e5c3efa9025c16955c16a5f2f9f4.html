---
layout:     post
title: 	    "Klarlund: Gode råd mod hedeture"
post_author:	    
post_date:	    Sun, 10 May 2015 06:00:39 +0200
post_site:	    politiken.dk 
post_link:	    http://politiken.dk/forbrugogliv/sundhedogmotion/sundhedsp/ECE2659181/klarlund-gode-raad-mod-hedeture/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p><b>Bente Pedersen:</b></p><p>
Jeg læste dit udmærkede svar til K.M., der får ødelagt sin nattesøvn på grund 
af hedeture. Da jeg var i overgangsalderen, blev min nattesøvn også ødelagt, 
og dagene var derfor tunge at komme igennem. Jeg fik en bedre nattesøvn ved: 
</p><p>
1) At sove i løbe-/svedtrøjer: De suger sveden og gør, at huden ikke bliver 
kold. Jeg vågnede ikke af at svede, men af at mærke den kolde, klamme 
bomuldstrøje, jeg havde på, og af, at jeg frøs. 
</p><p>
2) At skifte rullemadras og dyne ud med temprakon-rullemadras og -dyne. De 
udemærker sig ved, at den side, der vender mod kroppen, opsuger den varme, 
man producerer. Huden på kroppen føles køligere og mere behagelig. 
</p><p>
Ikke at svedeturene forsvandt, men de generede nattesøvnen mindre, og om dagen 
var overskuddet større. 
</p><p><b class="ext-link">LÆS ARTIKLEN HER </b><a class="embeddedlink" href="http://politiken.dk/forbrugogliv/sundhedogmotion/sundhedsp/ECE2640550/klarlund-hedeture-oedelaegger-soevnen/">Klarlund: Hedeture 
ødelægger søvnen</a></p><p><b>Bente Klarlund Pedersen:</b></p><p>
Tak for dine gode råd om at håndtere nattesved, som hermed er givet videre. En 
tommelfingerregel er, at en tredjedel af kvinder i overgangsalderen ikke har 
gener, yderligere en tredjedel har symptomer, som de lever med uden 
behandling, og den sidste tredjedel har så store gener, at det invaliderer 
deres hverdag. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/forbrugogliv/sundhedogmotion/sundhedsp/ECE2373677/klarlund-motion-kan-maaske-mildne-hedeturene/">Klarlund: Motion kan måske 
mildne hedeturene</a></p><p>
Hvis sidstnævnte er tilfældet, er hormontilskud med østrogen det mest 
effektive. Østrogen gives i kombination med hormonet gestagen for at undgå 
fortykkelse af slimhinden i livmoderen, som ellers vil kunne føre til 
blødningsforstyrrelser og i værste fald kræft i livmoderen. Hvis man har 
fået bortopereret livmoderen, kan man nøjes med et tilskud af østrogen. 
Hormonbehandling kan gives som enten tabletter, plaster, gel til at smøre på 
huden eller næsespray. Gestagen kan også gives via en hormonspiral, som kun 
virker lokalt i livmoderhulen og derfor giver færre bivirkninger. Hvis man 
kun har vaginale smerter, kan man få østrogentilskud lokalt som vagitorier. 
</p><p>
Hormonpendulet har svinget gennem årene, og frygten for at påføre kvinder i 
overgangsalderen enten en øget kræftrisiko ved at behandle for længe, eller 
en øget risiko for blodprop ved at behandle i for sen alder, førte omkring 
2003-04 til en halvering af forbruget af østrogenpræparater til kvinder i 
overgangsalderen. Men der er sket en form for paradigmeskift, og den 
lægefaglige holdning til hormonbehandling af kvinder, der har gener i 
forbindelse med overgangsalderen, er mere nuanceret i dag, end den var 
tidligere. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/forbrugogliv/livsstil/familieliv/ECE447888/kosttilskud-hjaelper-ikke-paa-hedeture/">Kosttilskud hjælper ikke på 
hedeture</a></p><p>
Ud over at lindre klimakterielle gener forsinker hormonbehandling afkalkning 
af knoglerne og forebygger knogleskørhed hos særlig udsatte kvinder. Men der 
er og skal være opmærksomhed på den øgede risiko for brystkræft. 
Brystkræftrisikoen afhænger af, hvor længe brystvævet bliver udsat for 
østrogen. Der er ingen forskel på, om det er østrogen, man producerer i sine 
æggestokke, eller om det er naturlige østrogener, man får af sin læge. Men 
alt andet lige har en kvinde, der går i overgangsalderen, når hun er 45 år 
og efterfølgende får østrogen i 10 år, den samme brystkræftrisiko som en 
kvinde, der først går i overgangsalderen som 55-årig. Om hormonbehandling er 
det rigtige valg, er meget individuelt. Nogle lever fint med få symptomer, 
som håndteres med gode råd som f.eks. dem, du giver. Men jeg mener ikke, at 
der er grund til at leve med symptomer, der gør hverdagen og en almindelig 
arbejdsdag uoverkommelig. 
</p><p class=" bl-elem"><i class=" bl-elem">Kilde: <a class=" bl-elem" target="_blank" href="http://www.dagensmedicin.dk/nyheder/hormonbehandling-pa-vej-op-igen/">www.dagensmedicin.dk/nyheder/hormonbehandling-pa-vej-op-igen/</a></i></p>	
</div>

</div></body></html>
