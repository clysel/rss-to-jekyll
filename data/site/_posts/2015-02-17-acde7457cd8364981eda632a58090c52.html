---
layout:     post
title: 	    "Anmeldelse fra Hamburg i 1990 hylder Tom Waits' billige varité"
post_author:	    
post_date:	    Tue, 17 Feb 2015 09:35:22 +0100
post_site:	    politiken.dk 
post_link:	    http://politiken.dk/kultur/scene/ECE2548937/anmeldelse-fra-hamburg-i-1990-hylder-tom-waits-billige-varit/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p><i class=" bl-elem">Anmeldelse af Anders Rou Jensen, bragt i Politiken 24. juni 1990: </i></p><p>
Hvis fanden ikke længere går i kloster, så går han måske til cabaret. 
</p><p>
For er tiden ikke til religiøs overbevisning, så er den måske til ren 
underholdning. 
</p><p>
Sådan er indfaldsvinklen ihvertfald allerede i optaktsscenen til The Black 
Rider - The Casting Of The Magic Bullets, som det utrolige trekløver Robert 
Wilson/Tom Waits/William Burroughs med en satanisk sidelatter får til at 
rulle over scenen i Thalia Theater i Hamburg som en barok blanding af fryd 
for øjet, grovkornet sangcyklus og elementært indtrængende teater. 
</p><p><a class=" bl-elem" href="http://multimedia.pol.dk/archive/00913/black_rider_913887a.pdf"><b>SE 
AVISSIDEN FRA 1990 </b>(pdf): Fanden til helt</a></p><p>
En sort kiste, der langsomt glider til side, rejser sig på højkant og 
forvandles til et garderobeskab. Ud af skabet stikker et kvindeben, der 
pikant lader den højhælede sko dingle pirrende mod publikum. Så åbnes skabet 
med et indefra - og Fanden er løs. Ud træder han som en smiskende 
konferencier i en sort cabaret. En stor og almægtig entertainer, der 
tilsyneladende har underholdningen og livets naragtige skuespil i sin hule 
hånd, men selv er påfaldende halt og utilbens. 
</p><p>
The Black Rider er baseret på et tysk folkesagn fra forrige århundrede, hvor 
det elskende par, Kæthchen og skriveren Wilhelm, trues på deres nyvundne 
lykke af pigens far, skytten Bertram, der kun vil bortgifte sin datter til 
en fuldbefaren jæger. 
</p><div class="art-fakta article-box">
<h4 class="fallback">fakta</h4>
<h5>
’The Black Rider – The Casting Of The Magic Bullets’</h5>
<div class="fakta-body" data-buildingblock="embedded_factboxlink">
<p>
Musikforestillingen er skabt af amerikanerne teaterinstruktør Robert Wilson 
(f. 1941), rock-poet Tom Waits (f. 1949) og forfatter William S. Burroughs 
(1914-97). 
</p><p>
Historien er baseret på det tyske folkesagn ’Der Freischütz’ om den unge 
Wilhelm, der indgår en pagt med djævelen for at få fat i sin udkårne 
Kätchen. Den historie lå også til grund for Carl Maria von Webers opera 
’Jægerbruden’ (1821) . 
</p><p>
Uropført på Thalia Theater i Hamburg 31. marts 1990, hvor den blev opført til 
1998. 
</p><p>
I Danmark: 
</p><p>
Betty Nansen Teatret: Premiere 11. december 1999 - 56 opførelser. Repremiere 
26. september 1998 – 51 opførelser. Genopsat 14. februar 2015 med Katrine 
Wiedemann (f.1969) som instruktør og Michael Kvium (f.1955) som scenograf – 
præcis som i opførelsen i 1998. 
</p><p>
Aalborg Teater 7. maj 1999 - 32 opførelser. 
</p><p class=" bl-elem"><i class=" bl-elem">Research: Politikens Bibliotek</i></p>
</div>
</div><p>
For at vinde Kæthchen skal Wilhelm derfor består en skydeprøve, og han tvinges 
herved til at indgå en pagt med djævelen, der kan støbe magiske kugler, som 
aldrig fejler målet. </p><h3>
Det er lige meget, hvor man sigter 
</h3><p>
Forbeholdet i denne kontrakt er dog, at tre ud af 63 magiske kugler skal 
tilhøre djævelen og ramme tilsyneladende tilfældigt. At netop denne ordning 
ender med død og undergang er i første omgang ligegyldigt, for det er i 
selve afviklingen af den arketypiske fortælling, Wilson, Waits og Burroughs 
udviser blændende virtuositet. 
</p><p>
For stof(mis)brugeren Burroughs er der dog netop en speciel pointe i Wilhelms 
afhængighed af djævelens frembringelser. Djævelen er her ikke så meget 
indbegrebet af fristelse som af afledning og adspredelse, men der viser sig 
at være en frygtelig uoverensstemmelse mellem den tilstræbte 
tilfredsstillelse og den faktiske konsekvens. Eller som forfatteren selv 
udtrykker det i programteksten: 'Altså, et menneske forestiller sig, at det 
ejer kuglerne, så det kan ramme, hvad det ønsker at ramme. Men sådan 
fungerer det ikke altid. Det er sådan, at nogle kugler er knyttet til et 
specielt mål. En bestemt hjort eller en bestemt person. Og ligemeget, hvor 
man sigter, så vil kuglen ende der. 
</p><p>
Det er en problemstilling, der naturligvis let kan forstørres op fra 
stimulanser over samfundssvineri og til storpolitik, men som i 'The Black 
Rider' behændigt er sikret modspil af forestillingens indre dialog. 
</p><p>
I forhold til sagnet er djævelens rolle ændret markant. Han er ikke længere 
intrigens lyssky mester, men selve den, der komfortabelt badet i scenens 
søgespots slår på tromme for den grandiose underholdning i den 
mellemmenneskelige adfærd. Som om det ikke længere var hans mission at 
stjæle sjælene, men bedøve sanserne med almindelig menneskelig adspredelse 
fra fødsel til død. Det er vor egen naragtighed, der fascinerer os, men i 
selve denne fascinations selvoptagethed ligger også vor fortabelse. Djævelen 
kommer bare forbi, ingen skænker ham en tanke, og han griber straks chancen 
til at sælge dette vidunderlige stykke teater til de stærkest trængende. Og, 
se, et enkelt velanbragt kvindeben er tilstrækkeligt - vi er henførte 
tilskuere til vor egen forblindelse. 
</p><p>
Forestillingen som helhed har naturligvis mange flere ben at gå på. Den er 
gennemført som et storstilet ensemblespil, hvor hver enkelt skuespiller er 
som en tangent på Robert Wilson's vidtspændende klaviatur. 
</p><h3>
12 nye sange fra Tom Waits 
</h3><p>
Ingen får lov til at stikke ud med psykologiske mellemregninger, men alle 
holdes i skak som stringent udmålte typer, der med uafvendelig 
indskrænkethed og ofte urkomisk karikerende overtydelighed gennemspiller 
hver sit smalle register. Det strømførende lag af følelser og konflikter er 
lokaliseret i de særeste huller, de skæveste vinkler eller de mest 
magnetisme-agtige udvekslinger mellem disse menneskelige sætstykker. 
</p><p>
En tilgang, der naturligvis harmonerer med de øvrige linjer i instruktion og 
scenografi. Her er hvert valg af stilleje ikke en udelukkelse, men en 
tilskyndelse til nye brud og drastiske omformuleringer, og The Black Rider 
springer med frigjort vilkårlighed mellem stumfilmfarcens fjerlette 
mobilitet, den store tragedies selvforstærkende tyngde og eventyrets grumme, 
tableau-agtige billedkraft. Mens den ned i detaljen er en overdådighed af 
indfald og fantasirigdom fra Robert Wilson's side, der ikke synes at helme, 
før han har udnyttet den sidste kubikcentimeter i scenerummet og afleveret 
det mest spektakulære visuelle es i det bulnende instruktørærme. 
</p><p>
Det hele underlagt og indfarvet af 12 nye sange fra Tom Waits' hånd - spillet 
af et otte personer stort orkester - der med deres skramlede stemning af 
billig varite, muteret natklubs-jazz og grassat gøgl er med til at sende The 
Black Rider i endnu en ny, overraskende retning. 
</p><p>
Alligevel hænger det hele sammen. I en verden, hvor alle andre er rundt på 
gulvet, lander selve haltefanden gang på gang på benene. Han må le, 
smittende, af vor mangelfuldhed og kortsigtede forgabelse - that's 
entertainment! 
</p><p class=" bl-elem"><span class="img-contimg-fl-right"><img class="image inlineLightBox" src="http://multimedia.pol.dk/archive/00914/The_Black_Rider_914042y.jpg" alt="" border="0"/><span class="caption"><span class="f-img-caption">1998. 
</span>Mens Danmark i første omgang blev snydt for 'The Black Rider' tog forestillingen revanche med flere opsætninger i halvfemserne og begyndelsen af årtusindet. Og nu igen på Betty Nansen. Billedet er fra 1998 samme sted. Foto: Thomas Borberg</span></span></p>	
</div>
</div></body></html>
