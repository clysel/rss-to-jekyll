---
layout:     post
title: 	    "»Kalder I dette dyrevælfærd?«"
post_author:	    
post_date:	    Mon, 16 Feb 2015 15:51:00 +0100
post_site:	    politiken.dk 
post_link:	    http://politiken.dk/magasinet/fortaelling/ECE2548894/kalder-i-dette-dyrevaelfaerd/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Den vestjyske nat er flad og sort, tom som kachotten. Man skimter en ensom 
lygte på en staldbygning eller en knallerts røde baglys bevæge sig væk ad en 
sidevej og sortne bort i den blinde nat. Hvis man er vokset op på egnen, ved 
man nok, at hér gemmer mørket en brakmark, dér et nedlagt landbrug og dér 
den bygning, hvor man i drengedagene sagde, at der lå et bordel. Men intet 
af dette kan man forvisse sig om ved indkørsel til Ølgod under nat; der er 
intet for øjet at se, intet at høre, intet røber, at overalt omkring dig, 
bag mørket, i indhegninger af stål og jern, trækker tusinder af varme 
væsener med ben og tryner og klove og kløer vejret. Den sorte nat er så 
stille. 
</p><div class="art-fakta article-box">
<header><h4 class=""/><p>Sådan gjorde vi</p>
</header><div class="fakta-body" data-buildingblock="embedded_factboxlink">
<p><span class="img-contimg-fl-left"><img class="image inlineLightBox" src="http://multimedia.pol.dk/archive/00913/PS_dkkort_mink_MP15_913879w.jpg" alt="" border="0"/></span></p><p><b>Artiklen er skrevet</b> på baggrund af interviews og samtaler med minkavler 
Jens Møller Madsen og kæresten Ketty, tidligere minkavler Villy Fredegod 
Hansen, minkavler Oksana og Valerii Pavlovskii, hønse- og svineavler Bent 
Jensen og hustru Marianne, butiksassistent ved Dagli’Brugsen i Horne Anne 
Marie Jensen, fodermand Bent Kristensen, formand for Fyn og Sydjyllands 
Pelsdyravlerforening, Henning Christensen, seniorforsker ved Institut for 
Husdyrvidenskab – Epidemiologi og Management, Aarhus Universitet, Steen 
Henrik Møller, leder af lokalpolitiet i Varde, Torben Kloster samt formand 
for Strellev Forsamlingshus Dorthe Lundgaard. 
</p><p class=" bl-elem"><b>Dertil en række skriftlige</b> kilder fra jv.dk, jp.dk, Guardian, 
tvsyd.dk, twitter.com, Naturstyrelsen, danskeminkavlere.dk og Kopenhagen 
Fur. 
</p>
</div>
</div><p/><p/><p>
Det var en sådan nat i det forgangne år, en julinat, hed og lummer, at 
lyskeglerne fra en fodervogns forlygter fangede et sæt øjne, et rovdyr, i 
marken nær Vestkærvej på Horne-kanten lidt syd for Ølgod. Det er almindelig 
skik, at foderet leveres til minkfarmene ved nattetid, og Bent Kristensens 
runde var begyndt, som de altid gør, ved 11-tiden, omtrent da de sidste lys 
slukkes, og mørket lægger sig over markerne. Klokken var hen ved halv 2, da 
Bent så to blå øjne i marken. Den slags øjne kan forklares, det var vel nok 
en ræv, måske en huskat på nattejagt, men idet Bent drejede ind på 
Dejgårdvejens grus og græs, så han, at det var en vildfarelse. Han stoppede 
vognen. Dejgårdvej var levende. 
</p><p>
Oksana, en blid ung kvinde, og Valerii, en hård og munter mand med slaviske 
træk og rundt hoved, var kommet til Danmark fra Ukraine og havde knoklet, 
som man gør, når man intet ejer; boet i vindblæste huse og brugt lange 
nætter på at gøre rent for dårlig hyre. Efter fem år havde de sparet en halv 
million kroner op; nok til at tage et banklån, der i januar 2013 kunne købe 
dem en gammel minkfarm på Horne-egnen. Nu lå de og sov i stuehusets mørke, 
mens telefonen ringede. 
</p><p>
Bent fornemmede nok, at han var den første til at forstå, at det var galt fat, 
og da familien Pavlovskii ikke tog telefonen, var der dårligt andre 
muligheder end at sætte i gear. Fodervognen, dette tonstunge køretøj, 
bevægede sig roligt over det knasende grus i retning mod Pavlovskiis gård, 
hjulene drejede langsomt omkring og tre snese mink mastes til døde under de 
brede dæk. Bent nåede gårdspladsen og trykkede hornet i bund. Så ringede han 
op til Oksana endnu en gang, mens hornet hylede. Hun tog den. »De render 
herude, alle minkene«, sagde han. »Kom ud«. 
</p><p>
Da Dagli’Brugsen i Horne, små 3 kilometer fra familien Pavlovskiis gård, 
åbnede dørene den følgende morgen, sad der en amerikansk mink udenfor og 
kiggede ind på butiksassistenten, der straks lukkede døren i igen. 4.500 
rovdyr var i nattens mørke undsluppet fangenskab. Nær ved 100 mand, 
minkavlere med store handsker og fangenet og fælder og med lygter i panden 
var stimlet sammen i løbet af natten og i de tidlige morgentimer. Oksana var 
rørt, hun kendte dårligt en sjæl i miles omkreds, hjælpen var kommet 
uventet, som et lys mørket. 
</p><p>
Men nogen havde været her, på deres gård, deres hjem, midt om natten, og det 
gjorde hende utryg og vred over det hele. På betonvæggen, der skiller 
rovdyrene fra bonden, havde de i en cirkel skrevet bogstaverne ’A R F’. 
Ingen begreb med nogen sikkerhed, hvad det skulle stå for, men alle vidste, 
hvad det betød: Det var sket igen. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00913/MINK_913897" data-id="913897" data-imgtype="jpg" data-caption="Privatfoto"/><h3>
Mink og mennesker 
</h3><p>
Natten er mørk, men også kold, og det har den været, så længe som menneskene 
erindrer og længere endnu. Neandertaleren, dette djærve dyremenneske, klædte 
sig i skind for at værne sig mod kuldens skær, og også vores forfædre har 
siden de tidligste tider jaget pels, rævens og sælens og minkens, med det 
formål at flå skindet af dyret til eget brug eller for at tjene sig en mønt. 
</p><p>
Den mink, vi kender, og som spiller en rolle i denne historie, er amerikansk 
og dermed et fremmedlegeme i det jyske landskab. Det var i 1920’erne, at 
minken kom hertil, muligvis via Norge, men under alle omstændigheder var den 
organiserede minkavl den nye verdens idé. Den opstod i Nordamerika 
nogenlunde parallelt med industrialiseringen, og når man betragter en 
vestjysk minkfarm i dag, aner man da også stadig et tungt industrielt præg: 
I en indhegning af eternitbølgeplader eller beton står en række lange 
halvtage, under hvilke minken holdes i bure af en ganske beskeden størrelse. 
Den fornemmelse af harmoni, der kan stå om en flok kødkvæg på græs, er 
fraværende. Minkavl er en rationel og usentimental industri, fuldstændig 
moderne i sin form. 
</p><p>
Der findes intet land i verden, der producerer – for det er det, man gør i en 
industri: Man producerer – så mange mink, som vi gør i Danmark. Mere end 
1.400 minkfarme ligger spredt omkring i landet, med skævvægt mod vest, og de 
producerer mere end 17 millioner mink om året, hvoraf de fleste bliver 
pelset og auktioneret og skibet til udlandet, især til Kina, mod en 
betaling, der i 2013 samlet set beløb sig til 13,4 mia. kr. Det giver kød på 
et abstrakt begreb som globalisering at tænke sig en velhavende kineser 
klædt i amerikansk mink, der er opdrættet i Vestjylland. 
</p><p>
Det kan man så synes om, hvad man ønsker. Sikkert er det, at minkavl er en 
dansk storindustri med alt, hvad deraf følger af arbejdspladser og penge, og 
lige så sikkert er det, at der findes mennesker – mange mennesker – her til 
lands, der synes, det er en skidt idé at holde et fremmed rovdyr i 
fangenskab med det formål at få pels til en frakke. 
</p><p>
Men fandtes de mennesker mon også på Ølgod-egnen; kunne Vestjylland, 
Venstre-land, andelsbevægelsens hjemstavn, kunne det her sted avle 
yderliggående dyreaktivister? Eller kom de udefra? Var det fremmede? Det var 
spørgsmålet. 
</p><p>
Men for nu at få greb om historien, må vi gå tilbage til begyndelsen. 
</p><h3>
Begyndelsen 
</h3><p>
Da Villy Fredegod Hansen nåede sit syvende år, gik han i marken på faderens 
gård i Forsomho lidt nord for Ølgod. Året var 1937. Villy gjorde sin skole 
færdig og tog uddannelse og arbejde som automaler, fik kone og børn og en 
blodprop, og så var det en søn sagde, at Villy skulle købe en minkfarm, og 
det gjorde han. Uden at sætte sig i gæld købte han en gammel, 
tvangsauktioneret farm i skovbrynet bag skolen, ikke langt fra sin fødegård, 
og begyndte at avle på sine 250 tæver. 
</p><p>
Sådan gik der mange år, indtil politikerne – om hvem Villy ikke nærer mange 
kærlige følelser – fik den idé at påkræve minkavlere gyllerender og 
gylletank, noget Villy hverken havde eller havde i sinde at anskaffe sig, 
200.000 kroner er nu engang mange penge. Så Villy fik pelset de sidste dyr 
og tog sig til nøje med en ko og en kalv. 
</p><p>
Det var en onsdag i juni, en god måneds tid før Oksana og Valerii Pavlovskii 
blev vækket af fodermanden midt om natten. Ved morgentid havde kirketårnets 
klokker spillet ’I al sin glans nu stråler solen’, og Villy, der havde lidt 
affald liggende på sin bopæl inde i Ølgod, satte en trailer på Volvoen og 
kørte ud ad Forsomho Kirkevej i retning mod farmen. Siden de sidste mink var 
blevet pelset i 2008, var Villys kone blevet syg, og han havde måttet opgive 
den ydmyge kvægdrift. Farmen stod livløs tilbage. 
</p><p>
Da nu Villy åbnede porten, kunne han nok fornemme, at noget var galt. 
Vinduerne og døren til det gamle pelserum var slået ind, og nogle møbler, 
han havde opbevaret, var slæbt ud og sat i brand. Længere borte var to porte 
til en bygning slået itu. Det var ikke første gang, den slags var sket; 
Villy havde mistet en traktor og så et traktordæk, også en spritny 
kompressor var blevet stjålet, og Villy meldte hærværket til lokalbetjenten 
i Ølgod, som han havde gjort det før. Men der var en forskel. Denne gang 
havde hærværksmændene efterladt en besked i rød maling og store typer på 
pelserummets ydermur: »Fuck Jer. Dyremishandlere« og »Fucking minkfarm. Vi 
kommer efter jer. Igen«. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00913/Veganer-vigilantes__913889" data-id="913889" data-imgtype="jpg" data-caption="Privatfoto"/><p>
At det var en profeti og en trussel ment i alvor, var der ikke en sjæl, der 
kunne vide den junidag. Den slags løjer lignede drengestreger, grove nok i 
sig selv – havde flammerne fået ordentligt fat og fanget en grannål i 
skovbrynet – men umiskendelige tegn på ungdommeligt hovmod var det nu 
engang; flammer og graffiti. Heller ikke hærværket mod sportsforeningens 
omklædningsrum nær forsamlingshuset i en lille, undseelig landsby lidt vest 
for Ølgod et par uger senere udgjorde i sig selv et jærtegn. Jo, det var da 
graffiti, igen, »We where here« stod der på muren, og på en bænk var malet 
et mærkværdigt symbol, der nok kunne minde om det, der senere skulle dukke 
op hos familien Pavlovskii. Men det kunne man jo ikke vide da, og hvad havde 
forsamlingshuset i Strellev desuden med minkavl at gøre? 
</p><h3>
Angreb 
</h3><p>
Få kilometer fra selv samme Strellev, ad en snørklet og snæver landevej, hvor 
tårnfalken sigter efter sit bytte fra læhegnet, bor en jævn og munter mand 
ved navn Jens Møller Madsen, der arbejder på genbrugspladsen i Nørre Nebel 
og dertil har en ganske ydmyg besætning af mink. Det var en lørdag morgen 
midt i juli, en uges tid efter hærværket ved forsamlingshuset, da Jens fra 
soveværelset hørte sin hund halse fra gårdspladsen. Den havde standet en 
mink. 
</p><p>
Jens trak i et par bukser og en trøje og stak om hjørnet fra stuehuset og 
videre i retning mod besætningen. Græsset stod levende af mink. De skræmte 
væsner søgte værn i buehallens halm, de modige tog flugten mod skoven, de 
fleste rendte forvirret omkring, som var friheden kommet så uventet, at det 
ikke helt var til at rumme. Jens stak i løb mod huset og telefonerede til 
politiet. Så ringede han en bekendt fra Sydvestjysk Pelsdyravlerforening op, 
og en telefonkæde blev sat i sving, og så løb han ellers tilbage til minkene 
for at rette op, hvor han kunne og for at tilse skaderne. 
</p><p>
Burene var åbnet på en sær facon, der tydede på uvidenhed. I stedet for at 
klappe den store låge op med et enkelt snuptag var de blevet åbnet nedefra, 
fra redekassen, hvad der kræver både indsats og tid. Et par af 
eternitpladerne var væltet, så minkene kunne tage flugten, og rundtomkring 
på væggene havde hærværksmændene malet løs. »Pels er ikke til mennesker«, 
stod der skrevet et sted, »Stop lidelsen«, et andet. Og så var der denne 
mystiske cirkel omkring bogstaverne ’A R F’. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00913/Veganer-vigilantes__913891" data-id="913891" data-imgtype="jpg" data-caption="Privatfoto"/><p>
Ti dage senere dukkede den samme cirkel op på familien Pavlovskiis gård, og 
ved udgangen af juli kunne egnens minkavlere således med nogen opstandelse 
konstatere, at tre farme, den ene godt nok nedlagt, den anden af ganske 
ydmyg størrelse, var blevet angrebet. Det hele var hændt inden for en måneds 
tid, og der var mindre end 15 kilometer fra den ene gård og til den anden, 
og det samme gjaldt den tredje. Grove drengestreger var blevet til groft 
hærværk, og få hundrede dyr var blevet til tusinder. Burene var åbnet mere 
kyndigt hos familien Pavlovskii end hos Jens Møller Madsen, og det var, som 
havde hærværksmændene, hvem end de var, taget ved lære hen ad vejen. En uro 
bredte sig blandt avlerne på egnen, og Pelsdyravlerforeningen udlovede en 
dusør på 20.000 kroner til den, der kunne være politiet behjælpelig. 
</p><p>
Og så var der minkene. I en forening af frihedsrus og forvirring var de gået 
på hinanden i nætterne. Nogle måtte aflives, andre fik behandlet sår med 
penicillin i dagene og ugerne efter. Af de undslupne mink løb de fleste i 
fælder, andre blev skudt. Og så var der dem, der undslap både jægere og 
fælder og vandt friheden til at leve og dø i den fri natur. 
</p><h3>
Fremmed 
</h3><p>
Minken jager i mørket; den er en dygtig dræber, sprælsk og vågen, fuld af 
utæmmet vildskab og alsidig. Den vender ikke sine instinkter mod én armodig 
undersåt, men mod alt, hvad der kan udgøre et kødfuldt måltid; kværker en 
fisk, fanger en mus, hærger et hønsehus, jorder en fugl, æder en skrubtudse 
eller fanger en kattekilling eller to, som det skete i dagene efter 
hærværket i Horne. 
</p><p>
Hvad skylder vi mennesker egentlig denne vagtsomme dræber? 
</p><p>
Svaret kommer an på, om man betragter menneskenes historie som en udmattende 
kamp for at beherske naturen eller som et vældigt forræderi mod naturens 
orden. Er vi i kamp med naturen – den, der ligger i os selv, og den, der 
kommer til os udefra i form af ebola og løver – eller er vi syndere, faldne 
og fortabte og selviske skabninger, hvis moralske pligt det er at finde 
tilbage til et harmonisk samvær med de levende væsner, der uforvarende blev 
ofre for menneskelig hybris? 
</p><p>
Når nu minkavl er så forhadt, skyldes det vel, at minken i sine godt hundrede 
år i fangenskab stadig har bevaret en snert af den vildskab, som er avlet så 
langt ud af koen, at det er svært at se dén stå dér med sit tunge yver i den 
vilde natur. Minken ligner stadig et vilddyr, og derfra vokser den tanke, at 
minken bærer en erindring om den frihed, den engang besad. Dertil kommer den 
dokumenterede, dårlige behandling, minken har været og stadig er genstand 
for visse steder, og det dekadente formål, som minken tjener menneskene i. 
Vi drikker koens mælk og spiser kalvens kød. Men minken; vi flænser minken, 
vi brænder dens krop og sælger dens skind, og de af os, der har råd og lyst, 
klæder os i den. 
</p><p>
Men minken er nu engang fremmed for den danske natur, og dens fremmedhed 
sætter endnu et skel mellem dem, der ser på naturen som noget, der må 
genoprettes, for menneskene og dyrenes bedste, og dem, der vil gøre den 
samme frihed gældende for minken som for menneskene. Men har man først 
indtaget det standpunkt, at minken fortjener sin frihed, om den så er dansk 
eller fremmed, hvad gælder da grisen og koen og kyllingen? Og hvad med 
hunden og katten og undulaten? Er deres frihed mindre værd end minkens, blot 
fordi vi spiser kalvens kød, eller holder hunden fangen for at dulme vores 
ensomhed? 
</p><h3>
Svin 
</h3><p>
Bent Jensen fra Hejbøl lidt øst for Ølgod er en storbonde, på nogen vis en 
forretnings- snarere end en landmand, hvis ikke det var for det rolige gemyt 
og de ru hænder. 225 hektar land ejer han, og kornet giver føde til 
svinebesætningen, hvorfra der avles 13.000 smågrise om året. Dertil holder 
Bent – med bistand fra 6-7 ansatte – 113.000 æglæggende burhøns og nogle 
tusind kyllinger. Det er nu engang mange dyr. 
</p><p>
Det var en medarbejder af rumænsk herkomst, der hen ved halv 6 om morgenen den 
første dag i august så, at porten til svinestalden stod åben. Orner og søer 
og gylte og polte havde forladt deres stier og traskede frit omkring på 
deres klove. Rumæneren kastede blikket over mod hønsehuset. Også her stod 
porten åben. Så ringede han op til Bents yngste søn, med hvem rumæneren 
passede svinebesætningen over sommeren, og sønnen ilede ind i sine forældres 
soveværelse: »Aktivister! Aktivister!«. 
</p><p>
Så kunne det nok være, at Bent fik benene i lodret stilling. Han kom op og ud 
og fik beset besætningen. 10.000 høns og kyllinger og et par hundrede grise 
var sluppet løs. I hønsehuset stod skrevet »Kalder i dette dyrevælfærd?« og 
»Dette er slaveri« og »Frihed!«, det hele i en grøn graffiti. På et skilt 
ved indkørslen var den der igen, cirklen med et A og et R og et F indeni. 
Bent ringede til politiet og så til naboer og venner, og hvem der ellers 
kunne tænkes at hjælpe til. Også dyrlæger blev tilkaldt. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00913/MINK_913893" data-id="913893" data-imgtype="jpg" data-caption="Privatfoto"/><p>
Den første orne var dræbt, før Bent nåede ned til stalden. De var gået på 
hinanden, flere var skambidt. Staldgulvet var sølet ind i de ophidsede dyrs 
pis og lort, og et par søer var gledet og skredet ud på bagbenene. De måtte 
aflives. Bents søn var i lag med at drive svinene tilbage i stierne, da to 
søer bag ham gik i flæsket på hinanden. De stødte ind i ham bagfra, og så 
skred også han rundt, og knæskallen skred ud, og så måtte han til Esbjerg 
med ambulance. Hønsene, derimod, gik ikke på hinanden i aggression, men i 
panik. Tusinder af frisatte høner trampede rundt på hinanden i et lag af 
lort og æg, og i hysteriet trampede de hinanden til døde. 
</p><p>
Da politiet mødte op, travede de en tur med Bent, og så satte de sig ellers og 
tog en snak, mens naboer og venner gennede dyrene tilbage i fangenskab. Da 
kriminalteknisk afdeling dukkede op, var betjentene på vej af sted. Bent 
troede, de var kørt, da han og kriminalteknikeren tog en tur omkring gården 
og fandt de to betjente i vild ståhej bag en staldbygning. Der stod ild i en 
omklædningscontainer, der var parkeret ret op ad staldbygningen, fortalte 
betjentene. Der var nu hverken strøm eller noget i de vogne, men betjentene 
insisterede, og betjentene havde ret. Ilden var påsat, fire arnesteder, det 
var alvorligt; havde flammerne fået fat i vognens loftsplader og derfra 
slikket sig vej op ad staldgavlen, indtil den roligt kunne brede sig ind 
over tagpladerne, var de af hønsene, der stadig stod fanget i deres bure, 
langsomt blevet kvalt i kulilten, mens bygningen, et hønsehus til millioner 
af kroner, langsomt var blevet ædt af flammerne. 
</p><h3>
Nytår 
</h3><p>
Den vestjyske nat er flad og sort, og når efteråret kommer, bliver den så 
lang, at man får lyst at flygte. Hos familien Pavlovskii og hos Jens Møller 
Madsen og kæresten Ketty og hos familien Jensen i Hejbøl; i alle disse hjem 
gjorde man skaderne op efter sommerens hærværk. I alt var omtrent 500 mink 
undsluppet eller aflivet, og dertil kom et par svin og nogle hundrede høns 
og kyllinger. Bent Jensens burhøns kom i en kostbar karantæne, og familien 
Pavlovskii måtte pelse alle deres mink, også avlsdyrene, der ikke længere 
var til at skelne fra hvalpene. Bure skulle istandsættes, og maling skulle 
vaskes af, det hele skulle meldes til forsikring og veterinærkontrol, og det 
var noget bøvl; der var arbejde i det alt sammen jo og ikke just det 
sjoveste af slagsen. Udgifterne beløb sig til flere hundrede tusinde kroner 
alt i alt. For alt postyret var det dog en form for trøst, at hærværket 
hørte op. 
</p><p>
Men det var, som blev angsten hængende i stuerne både i Strellev og Hejbøl og 
Horne. Hvornår kom de igen, og hvad kunne de finde på? Bonden bor ved sin 
stald, og derfor gav det ikke megen trøst at overbevise sig selv om, at 
dyreaktivisterne ikke var ude efter menneskene. Det kom ud på ét, i alt fald 
for angsten, der ikke sådan er til at tale til fornuft. Marianne, Bents 
kone, kunne ikke lade være at spekulere på, om familien mon blev overvåget. 
Hos familien Pavlovskii var Valeriis hår blevet gråt, bogstaveligt talt. Men 
stilheden sænkede sig endnu en gang over markerne, og angsten dæmpedes et 
nøk; nu var julen på vej og nytåret, de mørkeste af årets dage var udstået, 
og lyset skulle jo nok komme igen. Jens og Ketty fejrede det nye år hos gode 
venner, og klokken var halv 5, inden de nåede til køjs. Da Jens stod op, var 
det til et nyt år og en ny dag og et nyt angreb på hans minkfarm. »THIS IS 
SLAVERI«, stod der med store bogstaver på bølgepladerne. 
</p><p>
»400 mink sluppet løs ved Ølgod«, skrev JydskeVestkysten næste dag. Da jeg 
læste det, tastede jeg ordene ’Denmark’ og ’mink’ ind i Twitters søgefelt og 
så, at der ind under jul var postet et link til en tekst, hvori en anonym 
forfatter tog ansvar for hærværket. »Sorry, I’m late but, I’m behind the 
liberations in Denmark [of] the two mink farms and the hen/pig farm in Ølgod 
and Strellev«, stod der øverst. »I’ve spray painted the wall with the ARF 
logo«, stod der et andet sted. »It means Animal Resistance Fighters«. Den 
næste dag pakkede jeg mine sager og drog mod Vestjylland. 
</p><p>
Dårligt havde jeg sat mine fødder i den regnmættede sandjord, før to mand var 
anholdt. Nu står to unge drenge, den ene i sit 16. og den anden i sit 17. år 
sigtet i sagen. De er begge fra egnen. Deres skyld vil jeg ikke skrive om. 
Ingen ved med sikkerhed, om de har gjort noget, eller hvad de har gjort. Men 
Bent Jensen er så sikker, som man nu engang kan være på, at det har krævet 
mere end to mand at øve hærværk på hans gård. Den vestjyske nat er stadig 
tom, og den er stadig sort, og den er stadig levende. 
</p><p class=" bl-elem"><i class=" bl-elem">Publiceret 16. februar 2015</i></p>	
</div>
</div></body></html>
