---
layout:     post
title: 	    "Første gang nogensinde: CO2-udledningen fra energisektoren stagnerer, selv om økonomien vokser"
post_author:	    Christian Østergaard
post_date:	    Mon, 23 Mar 2015 09:52:11 +0000
post_site:	    ing.dk 
post_link:	    http://ing.dk/artikel/foerste-gang-nogensinde-co2-udledningen-fra-energisektoren-stagnerer-selv-om-oekonomien
---
<html><body><div><section class="body"><p>For første gang nogensinde stagnerede verdens CO2-udledning fra energisektoren i 2014 mens verdensøkonomien var i fremgang. Afkoblingen mellem CO2-udledning i energisektoren og økonomisk vækst lader derfor til endelig at lykkes.</p>
			<p>Så optimistisk er budskabet fra Det Internationale Energiagentur (IEA), der tidligere på ugen offentliggjorde foreløbige tal for energisektorens CO2-udledning i 2014. De viser, at energiproduktionen på verdensplan udledte 32,3 milliarder ton CO2 i 2014, hvilket svarer til udledningen i 2013.</p>
			<p>»Dette her er både en meget velkommen overraskelse og en væsentlig én,« siger IEA’s cheføkonom Fatih Birol i en <a href="http://www.iea.org/newsroomandevents/news/2015/march/global-energy-related-emissions-of-carbon-dioxide-stalled-in-2014.html">pressemeddelelse</a>.</p>
			<p>»Det giver et nødvendigt momentum til forhandlerne, der forsøger at udforme en global klimaaftale i Paris til December: For første gang afkobles drivhusgasudledningerne fra den økonomiske vækst.«</p>
			<p>Det er tredje gang i de 40 år, IEA har indsamlet data, at CO2-udledningen er stagneret eller faldet i forhold til det foregående år og i alle tre tilfælde har det været i forbindelse med økonomisk tilbagegang.</p>
			<p>Derfor mener professor i energisystemer ved Aalborg Universitet, Brian Vad Mathiesen også, at det er et positivt tegn.</p>
			
			<p>»Man skal huske på, at det kun drejer sig om et enkelt år, men det er unikt fordi, der har været økonomisk vækst samtidig. Vi bliver nødt til at se, om det er en vedblivende effekt. Teknisk og økonomisk kan det lade sig gøre – også omkostningseffektivt. Det bliver ikke nødvendigvis næste år vi ser det igen, men jeg er overbevist om, at inden for de næste fem år vil det ske igen og vi vil løbende se det oftere,« vurderer han.</p>
			<p>Ligesom IEA advarer Brian Vad Mathiesen dog imod, at resultaterne bliver en sovepude.</p>
			<p>»Det er jo ikke faldet ned fra himmelen. Det er en kurve der er knækket på grund af nogle politiske og teknologiske valg, som verdenssamfundet har truffet, ikke på grund af generelle trends. Det skyldes i høj grad, at prisen på landvind er blevet billigere end alternativerne mange steder. Samtidig har man fokus på energieffektiviseringer og andre energiteknologier kommer ned i pris. «</p>
			
			<h2>Kinesisk kulkraft gjorde udslaget</h2>
			<p>Det Internationale Energiagentur peger selv på en forandret energiproduktion i både Kina og OECD-landene som årsagen til den gode nyhed. Den konklusion bakkes op af en rapport fra den amerikanske tænketank Coalswarm, der støttes af blandt andre den store amerikanske miljøorganisation Sierra Club.</p>
			<p>Coalswarms rapport viser, at hundredvis af kulkraftværker, der har været planlagt nu er skrottet eller udskudt på ubestemt tid siden 2010. Kulkraft så ellers ud til at vokse med rekordhastighed efter 2005, hvor udbygningen af kulkraftværker ifølge analysen så ud til at tredobles. I dag er kun hvert tredje af de planlagte værker blevet til virkelighed.</p>
			<p>Selv om den samlede kulkraftkapacitet stadig udvides sker det i et lavere tempo end tidligere. Hvor udvidelsen da den var på sit højeste skete med 6,9 pct om året, er der nu kun tale om 2,7 pct. pr. år.</p>
			
			<p>Den udvikling skyldes ifølge rapporten først og fremmest, at Kinas kulkraftkapacitet er faldet med 1,6 pct. mens landet i samme periode har oplevet 7,3 pct. vækst.</p>
			<p>»Det er klart, at der internationalt er meget fokus på Kina på grund af potentialet, men den nye udvikling skyldes også, at Europa har haft fokus på CO2 siden starten af 90’erne. Det er muligt, at Kina betyder noget i 2014, men på den lange bane er det i lige så høj grad et positivt outcome af de politikker som de europæiske nationer har ført i årevis,« vurderer Brian Vad Mathiesen.</p>
			<p>Kinas omstilling skyldes ikke blot, at landet vil undgå CO2-udledningerne, mener han. Det er i lige så høj grad Kinas vedholdende problemer med sundhedsskadelig smog, der har motiveret landet, mener han.</p>
			
			<h2>Afkoblingen debatteres stadig</h2>
			<p>Energisektoren står på verdensplan for omkring en fjerdedel af CO2-udledningen. Selv om denne sektors fremskridt kan være et skridt hen imod en afkobling af vækst og CO2-udledning kan der derfor være lang vej igen før det er tilfældet på tværs af sektorer.</p>
			<p>Alligevel er det nye resultat bemærkelsesværdigt, mener Brian Vad Mathiesen.</p>
			<p>»Mange bække små. Det er energisektoren man har haft fokus på hidtil. Det er den vi i mange år har haft meget svært ved som verdenssamfund at gøre noget ved. Det må være et wake-up-call for de økonomer, der har en tankegang om, at der er ekstraomkostninger ved reduktion i CO2-udledning,« vurderer han.</p>
			
			<p>I Danmark har debatten om, hvorvidt den nationale vækst er afkoblet fra den nationale CO2-udledning blusset op gentagne gange over de seneste år. Mest bemærkelsesværdigt blev Fogh Rasmussen-regeringen irettesat af Det Miljøøkonomiske Råd, da Statsministeren mente, at væksten i Danmark siden 1970’erne havde fundet sted uden øget klimabelastning.</p>
			<p>Her påpegede rådet, at transportsektoren ikke var med i beregningerne, hvilket er særligt relevant, da den danske handelsflåde står for en betragtelig mængde CO2-udledning, som ikke var medregnet i landets CO2-udledning og en betragtelig indkomst, som derimod var medregnet i BNP.</p>
			<p>Det samme gjorde sig gældende for en analyse som PriceWaterhouseCoopers(PwC) i 2013 udførte for European Climate Foundation. Her konkluderede analysevirksomheden, at Danmark havde opnået en absolut afkobling mellem bruttonationalproduktet og udledningen af drivhusgasser, men igen var transportsektoren udeladt af CO2-regnskabet.</p>
		</section></div></body></html>
