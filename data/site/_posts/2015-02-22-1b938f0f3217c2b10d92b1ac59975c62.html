---
layout:     post
title: 	    "Kvindebedåreren Lionel Richie holdt fest i fortiden i Falconer Salen"
post_author:	    
post_date:	    Sun, 22 Feb 2015 20:44:39 +0100
post_site:	    politiken.dk 
post_link:	    http://politiken.dk/kultur/musik/koncertanmeldelser/ECE2558308/kvindebedaareren-lionel-richie-holdt-fest-i-fortiden-i-falconer-salen/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4 class="">
Lionel Richie</h4>
<div class="fakta-body" data-buildingblock="embedded_factboxlink">
<div class="clearfix m-top5 m-bottom5">
<img class="pol-rating-img" src="http://politiken.dk/graphics/ratings/4_hjerter_red.png" alt="Politiken synes"/></div><p>
Falconer Salen. Lørdag.
</p></div>
</div><p>
Verdens bedste livemusiker? 
</p><p>
I hvert fald kårede det toneangivende musikmagasin Billboard sidste år Lionel 
Richie som »<i>legend of live«</i> for tre årtier med »<i>crowdpleasing 
performances</i>«. Først med Motown-gruppen The Commoderes, siden som 
soloartist i 1980’erne og aktuelt som superstjernen, der fylder stadioner 
verden over med sin turné ’All The Hits, All Night Long’. 
</p><p>
Hvis man som jeg mest husker Lionel Richie som en håndtegnet disneyversion af 
en soulsanger, ham flødebollen fra 1980’erne, som man kun kunne spole 
hurtigt nok forbi for at komme hen til Michael Jackson og Prince, blev man 
overrasket lørdag aften i et udsolgt Falconer Salen. 
</p><p>
Her foran et velvilligt publikum indtog den 65-årige sanger scenen med en rå 
maskulin energi, der i sine mest potente momenter vakte minder om James 
Brown, men mest buldrede som hos en gospelprædikant med en humor som Victor 
Borges. 
</p><p>
Vel at mærke i pauserne mellem sangene, der som lovet talte hits fra The 
Commoderes til balladerne fra 80’erne, hvor han havde status som en af de 
største popsolister, kun overgået af netop Jackson og Prince. 
</p><h3>
'All night long' under invasionen 
</h3><p>
Han har solgt mere end 100 millioner album, vundet fem Grammys og en Oscar, 
skrevet ’We Are The World’ sammen med Michael Jackson, og ifølge magasinet 
People With Money er han den bedst betalte musiker i verden med en 
indtjening på 75 millioner dollars i 2014. 
</p><p>
Hans sange er stadig singalong for flere generationer verden over, måske mest 
overraskende i den arabiske del af verden, hvor han i dag er ekstremt 
populær. Især i Irak, hvor folk, der ikke taler et ord engelsk, kan recitere 
hele sange som ’Hello’ og ’Say You, Say Me’. Flere reportere har berettet, 
hvordan irakerne spillede ’All Night Long’ hele natten, mens amerikanske 
tanks invaderede Bagdad i 2003. 
</p><p><span class="img-contimg-fl-right"><img class="image inlineLightBox" src="http://multimedia.pol.dk/archive/00915/Lionel_Richie_i_Fal_915338y.jpg" alt="" border="0"/><span class="caption"><span class="f-img-caption">Foto: 
</span>Lasse Kofod</span></span></p><p>
Det kom som en overraskelse for Richie, at han var blevet så populær en figur 
i Mellemøsten, hvor han har samlet civile på tværs af arabiske landegrænser 
i det bløde budskab om kærlighed. Men det er netop det, kærligheden, der 
ifølge sangeren selv gør hans hits både eviggyldige og universelle. 
</p><p>
»Jeg skrev om det virkelige liv. Ikke om fantasier. Jeg skrev om ting som 
’Easy Like Sunday Morning’. Søndag morgen hvilket år? Alle år«, som han har 
formuleret det i et interview. 
</p><p>
Han har også nævnt sin opvækst i Tuskegee, Alabama, som en afgørende 
indflydelse på hans musik. Et landdistrikt, hvor gospel nok lød fra 
kirkesalene, men hvor det var countrymusikkens salmer om hverdagens 
følelser, der dominerede radiostationerne. 
</p><h3>
»Kom nu!«
</h3><p>
Måske er det countrysangens tilstedeværelse i popballaderne, der er 
forklaringen på den største overraskelse denne lørdag aften. Nemlig at det 
først og fremmest var mændene, der sang med. 
</p><p>
Der var usandsynlig mange midaldrende mænd med charmeklud og bløde tørklæder 
om halsen i salen. Foran mig stod to venner, der lignede Sigurd Barrett, i 
krøllede hørhabitter og vendte sig mod hinanden med opspilede øjne og et 
growlende »ååhrrrr«, da ’Ballerina Girl’ satte i gang på scenen. En 
reaktion, man normalt ser til en Metallica-koncert, når guitarriffet sparker 
et hit i gang. Men det var altså en af Richies blødeste gardinblaffere, der 
fik følelserne frem i mændene, mens deres koner stod lidt mugne ved siden 
af. 
</p><p>
Et andet sted stod en kvinde og scrollede gennem venindernes opdateringer på 
Instagram, da hendes mand vendte sig om og råbte: »Kom nu!«. Men hun kiggede 
ikke op, og han vendte tilbage til skulderkram med kammeraten. Denne aften 
måtte mænd være blødere end deres kvinder. 
</p><p>
Og der var mange mænd uden kvinder, vennepar, der mindedes de gode dage i 
80’erne, hvor de var dem, der ikke spillede luftguitar til Def Leppard og 
citerede ’Crocodile Dundee’. En følsom maskulinitet, der er slettet fra 
historiebøgerne om årtiet, men som et øjeblik smeltede mellemrummet mellem 
mennesker i Falconer Salen. 
</p><h3>
Fest i fortiden 
</h3><p>
Måske stod mange kvinde mutte, fordi de i Lionel genkendte den romantik, de 
drømte om som unge og ikke fik realiseret med ham brøleaben, der nu står med 
en lighter i luften. Men så snart balladerne veg for festmusikken som med 
’Dancing on The Ceiling’, ’Running Through The Night’ og ikke mindst ’All 
Night Long’, kogte Richie op for alle køn og alle aldre, der mødtes i 
fællesklap og 80’er-dans med skuldrene fra side til side og et svirp med 
hovedet for hvert retningsskift. 
</p><p>
Det var fest i fortiden, men også vitalt her og nu takket være Richies 
veloplagte omgang med bagkataloget. Koncerten var godt komponeret mellem 
ballader og bangers, og ensemblet spillede tight, lidt stift og 
disciplineret som et partyband, men solidt nok til at give nostalgien en 
funky bund. 
</p><p class=" bl-elem">
Richies stemme er stadig elastisk og knurrende i fraseringerne og stadig blød 
som brylcreme i de stille stunder. Men energien brændte ud mod slutningen 
med en rutinepræget udgave af ’Hello’ og en tam ’We Are The World’, der blev 
hastigt overstået med hovedpersonen som indpisker i første vers, inden han 
overlod scenen til fællessang og en uforløst fornemmelse. 
</p>	
</div>
</div></body></html>
