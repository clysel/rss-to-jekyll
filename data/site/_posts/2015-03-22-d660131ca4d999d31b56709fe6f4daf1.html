---
layout:     post
title: 	    "Nekrolog: En guitarist i særklasse er død"
post_author:	    
post_date:	    Sun, 22 Mar 2015 18:02:44 +0100
post_site:	    politiken.dk 
post_link:	    http://politiken.dk/navne/ECE2599294/nekrolog-en-guitarist-i-saerklasse-er-doed/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
23. marts 1963 blev et hidtil uhørt højdepunkt i dansk populærmusik, da Grethe 
og Jørgen Ingmann i London som de første danskere vandt det 
internationale melodigrandprix. Med i kufferten havde den danske jazz- og 
popduo sangen ’Dansevise’, som de en måned tidligere havde ført til sejr i 
det hjemlige melodigrandprix. Og i den britiske hovedstad strøg det danske 
bidrag ind på førstepladsen, efter at det ellers kortvarigt så ud til, at 
Schweiz skulle løbe med sejren. 
</p><p>
Men ingmænnerne fik deres retmæssige sejr for en genial, men også usædvanlig 
popsang med hendes særprægede, sensuelle stemme og hans elegante og 
tilsyneladende letflydende guitarspil. Et både lokalt og internationalt hit, 
en slager om ’Et solstrejf i en vandpyt’, som skulle komme til at følge dem 
resten af livet, og som mange voksne danskere fortsat kan udenad.
</p><p>
Nu er Jørgen Ingmann død, en måned før sin 90-års fødselsdag. Grethe Ingmann 
døde allerede i 1990.
</p><p>
Jørgen Ingmann var født i København. Han fik sin realeksamen i 1941, virkede 
som piccolo i Wilhelm Hansens Musikforlag og derpå som kontorelev i Bordings 
Trykkeri. Her sparede han op til sin første guitar, for han var allerede 
indfanget af ikke mindst jazzmusikken, og omverdenen begyndte at få øje på 
den unge, talentfulde musiker. 
</p><p>
I denne kreds fandt man bl.a. koryfæer som Bent Fabricius-Bjerre, Børge 
Roger-Henrichsen og Svend Asmussen, og det var ikke mindst i det tiår, 
1948-1958, Jørgen Ingmann spillede i Svend Asmussens kvintet, at guitaristen 
udviklede sig med ekvilibrister som Charlie Christian og Les Paul som de 
store inspiratorer. Det var også i disse år, at Jørgen Ingmann begyndte at 
trickindspille, hvor han både skulle beherske sit instrument og en 
båndoptager for at få den helt rigtige sound. I 1961 hentede Jørgen Ingmann 
sig en solid succes i USA med det udødelige instrumentalnummer ’Apache’.
</p><h3>
’Dansevise’ var tæt på ikke at komme med
</h3><p>
Nogle år forinden havde han mødt den tidligere syelev fra Amager Grethe 
Clemmensen. Parret giftede sig og rykkede i de følgende år grundigt op ad 
popularitetsbarometeret. Og i 1963 kom så deres store chance, da komponisten 
Otto Francker og tekstforfatteren Sejr Volmer-Sørensen to minutter i 
deadline og under megen dramatik fik indleveret deres ’Dansevise’ til 
Danmarks Radio. Resten er dansk musikhistorie. På Grethe og Jørgen Ingmanns 
evergreens-liste finder man også ’Slentre gennem regn’, ’Dagbogen’, ’Sig 
godmorgen’ og ’Bare gi’ mig en rose’. 
</p><p class=" bl-elem">
Trods parrets store succes holdt ægteskabet ikke. Grethe og Jørgen Ingmann 
blev skilt i 1975, og han virkede i nogle år som indspilningschef i 
Metronome og i Johnny Reimars band. Men sceneskræk og helbredsproblemer fik 
allerede i 1984 Jørgen Ingmann til at opgive sin karriere som musiker. 
Gibson-guitaren blev hængt op på væggen. Siden udkom flere opsamling-cd’er, 
der tydeligt viste Jørgen Ingmanns særklasse som musiker.
</p>	
</div>
</div></body></html>
