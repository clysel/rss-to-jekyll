---
layout:     post
title: 	    "Paven kræver hjælp til »den humanitære tragedie« i Syrien og Irak"
post_author:	    
post_date:	    Sun, 05 Apr 2015 14:02:35 +0200
post_site:	    politiken.dk 
post_link:	    http://politiken.dk/udland/ECE2616870/paven-kraever-hjaelp-til-den-humanitaere-tragedie-i-syrien-og-irak/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Pave Frans kræver handling over for »den humanitære tragedie« 
i Syrien og Irak, og han siger i forbindelse med påske-ceremonierne i 
Vatikanet, at der hersker »ligegyldighed og sammensvoren tavshed« 
i forhold til jihadisternes drab på kristne.
</p><p>
I sin påsketale til byen Rom og til resten af verden, Urbi et Orbi, på 
Peterspladsen i Rom bad paven til »at våbnenes rasen må tage af, og at 
fredens bånd må blive genoprettet« imellem de forskellige grupper, som udgør 
Irak og Syrien.
</p><p>
Talen transmitteredes til v-seere over hele verden, og den blev afsluttet med 
påskehilsner på mange sprog.
</p><h3>
Verden mere sikker med »broderskab«
</h3><p>
Paven udtrykte håb om, at en aftale, der vil begrænse Irans atomprogram, vil 
føre til en "mere sikker verden med mere broderskab".
</p><p>
Urbi et Orbi-talen var overvejende optaget af verdens store konflikter og 
derfor dyster i tonen.
</p><p>
»Vi beder Jesus, der overvandt døden, om at lette de lidelser, som tilføjes 
mange af vore brødre og søstre, der lider under forfølgelse, konflikter og 
vold. Og det er mange«, sagde paven.
</p><p>
Han talte om kirkerne i Kenya, hvor al Shabaab-militsfolk dræbte næsten 150 
mennesker ved en massakre, som var rettet mod kristne, der blev skudt og 
dræbt en efter en.
</p><p>
»Gid der konstant må rejse sig en bøn fra alle mennesker med velvilje over for 
dem, der mistede deres liv. Jeg tænker navnlig på de unge, som blev dræbt 
torsdag på Garissa Universitetet i Kenya, på alle, der er blevet bortført, 
og på dem, som har måttet opgive deres hjem og deres kære«.
</p><h3>
Bad for fred i verden
</h3><p>
Paven opfordrede videre til fred i Libyen, hvor Islamisk Stat i februar 
halshuggede 22 kristne koptere fra Egypten. Han bad for fred i Syrien, Irak, 
Yemen, Sudan, Sydsudan, DRCongo og i Nigeria, hvor Boko Haram også angriber 
kirker.
</p><p>
Paven gav den særlige Urbi et Orbi-velsignelse fra Peterskirkens ydre loggia 
til de tusindvis af mennesker, der i anledning af påsken var forsamlet på 
Peterspladsen i Rom.
</p><p class=" bl-elem">
Den faste pavelige velsignelse af Rom og resten af verden bliver givet to 
gange årligt - påskedag og juledag.
</p>	
</div>

</div></body></html>
