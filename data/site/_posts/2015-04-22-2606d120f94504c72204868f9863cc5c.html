---
layout:     post
title: 	    "Pensionsboss trækker stikket: Går på pension efter turbulent år"
post_author:	    
post_date:	    Wed, 22 Apr 2015 09:25:27 +0200
post_site:	    politiken.dk 
post_link:	    http://politiken.dk/oekonomi/ECE2637763/pensionsboss-traekker-stikket-gaar-paa-pension-efter-turbulent-aar/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Branchen er kendt for at være støvet og grå. Personalemæssigt har der heller 
ikke været meget forandring i toppen af landets største kommercielle 
pensionsselskab, PFA, de seneste mange år. 
</p><p>
Det bliver der imidlertid lavet om på nu. PFA-formanden Svend Askær, der har 
været medlem af bestyrelsen i 23 år, de seneste 16 år som formand, har meldt 
sin afgang, skriver Finans. 
</p><p>
Det sker kun et halvt år efter, at PFA-direktør Henrik Heideby i efteråret 
forlod PFA efter 13 år som direktør. 
</p><p>
»Jeg har meddelt bestyrelsen i PFA, at jeg ikke står til rådighed som formand 
for PFA efter næste års generalforsamling. Det er sidste generalforsamling, 
hvor jeg stiller op«, siger Svend Askær til Finans. 
</p><h3>
Usædvanlig lang karriere som formand 
</h3><p>
PFA afholder generalforsamling d. 29. april. Her stiller Svend Askær kun op 
som formand for et enkelt år. At han ikke allerede ved denne 
generalforsamling trækker sig helt, skyldes hensynet til selskabets 
nytiltrådte direktør Allan Pollack. 
</p><p>
»Vi har lige fået en ny direktion, og det vil ikke være god governance, hvis 
vi skifter formanden samtidig. Det ville være mærkværdigt«, siger Svend 
Askær til Finans. 
</p><p>
Det er svært at finde andre selskaber, der har haft samme formand i så lang en 
periode, som Svend Askær har været i spidsen for PFA’s bestyrelse, og derfor 
er der ikke tidsmæssigt noget underligt i, at han nu vælger at sige farvel 
og tak. 
</p><h3>
Et turbulent år for PFA 
</h3><p>
Men Svend Askærs farvel kommer også efter et turbulent år, hvor PFA’s kreative 
metoder i forhold til selskabets såkaldte kundekapital ikke ligefrem pyntede 
på selskabets omdømme. Sagen gik kort fortalt ud på, at PFA ulovligt havde 
brugt gamle kunders penge til at skaffe nye kunder til butikken. Den manøvre 
mødte skarp kritik af Finanstilsynet, og senere erklærede Erhvervsankenævnet 
den ulovlig. 
</p><p>
»Det er en sag, som jeg gerne ville have været fri for. Det er måske en af de 
få ting, som jeg gerne ville have gjort anderledes i de mange år«, siger 
Svend Askær til Finans. 
</p><p class=" bl-elem">
Indtil nu har både Henrik Heideby og Svend Askær forsvaret PFA's metoder i den 
sag. 
</p>	
</div>

</div></body></html>
