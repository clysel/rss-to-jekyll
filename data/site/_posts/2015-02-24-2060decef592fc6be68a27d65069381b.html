---
layout:     post
title: 	    "Ny overenskomst: Ingeniører i regionerne bevarer købekraften"
post_author:	    15300
post_date:	    Tue, 24 Feb 2015 10:16:13 +0000
post_site:	    karriere.jobfinder.dk 
post_link:	    http://karriere.jobfinder.dk/artikel/ingenioerer-i-regionerne-bevarer-koebekraften-faar-mere-faedreorlov-og-fokus-paa-lokal-loen
---
<html><body><div><section class="body"><p>Sent mandag aften blev arbejdsgiverne og de akademiske fagforeninger enige om en overenskomstaftale for akademikerne i de danske regioner. Dermed er den sidste af de tre store forhandlinger om OK15 nu faldet på plads.</p>
			<p>Aftalen betyder, at ingeniørerne i landets regioner kan se frem til en lønstigning på 5,39 procent over de næste tre år. Dermed ligger resultatet meget tæt på de 5,42 procent, som deres kolleger i kommunerne kan se frem til.</p>
			<p><a href="http://www.jobfinder.dk/jobs/?utm_source=Karrieresite&amp;utm_medium=Link&amp;utm_campaign=Se%20nyeste%20job?utm_source=Karrieresite&amp;utm_medium=Link&amp;utm_campaign=Se+job">Drømmer du om nyt arbejde? Kig forbi Jobfinder.</a></p>
			<p>Med den nuværende inflation på –0,1 procent skulle reallønnen være sikret frem til oktober 2017, hvor den sidste del af lønjusteringen bliver udmøntet.</p>
			<p>Lønstigningerne fordeler sig med 1,55 procent i 2015, 1,50 procent i 2016 og 2,34 procent i 2017.</p>
			<p>Atter en gang er Thomas Damkjær Petersen, formand for IDA Offentlig og IDAs forhandlingsleder, rigtig godt tilfreds med resultatet, fordi det netop var IDAs hovedkrav at sikre reallønnen.</p>
			
			<p>Ifølge en IDA-undersøgelse fra december sidste år, som blev gennemført blandt tillidsrepræsentanter i det offentlige, er der særligt blandt folk i regionerne <a href="http://karriere.jobfinder.dk/artikel/tillidsfolk-lokale-loenforhandlinger-er-kuldsejlet-2616">meget stor utilfredshed med lokal løndannelse</a>.</p>
			<p>Således har hver anden ingeniører i regionerne slet ikke deltaget i lokale lønforhandlinger.  Og ikke en eneste (0 procent) mener, at lokal løndannelse fungerer ’godt’ eller ’meget godt’ som motivations- og ledelsesredskab’, hvilket ellers var ideen med ordningen.</p>
			<p>På den baggrund glæder Thomas Damkjær Petersen sig over, at arbejdsgivere og lønmodtagere ifølge aftaleteksten ’sammen [vil] sætte fokus på anvendelse af ny løn':</p>
			<p>»Vi er tilfredse med, at der kommer øget fokus på den lokale løndannelse i regionerne, som det også er lykkes at få ind i vores aftale med kommunerne. Det er i regionerne og kommunerne, at det står allerværst til med den lokale løndannelse. Nu håber vi, at vi i fællesskab kan få det vigtige ledelses- og motivationsværktøj tilbage i god gænge,« siger Thomas Damkjær Petersen.</p>
			
			<p>Herudover fremhæver han, at der afsættes midler til en tre-årig indsats for at forbedre det psykiske arbejdsmiljø. I lighed med staten og kommunerne kommer det til at foregå i form af et såkaldt rejsehold, som skal rådgive lokalt, når der opstår problemer.</p>
			<p>Endelig blev det til en udvidelse af fædreorloven med en uge. Det betyder, at fædrene fremover har krav på syv ugers orlov med løn.</p>
			<p>»Det er positivt, at vi også i regionerne får forbedret barselsvilkårene for fædre, så alle de store offentlige arbejdspladser følges ad på denne væsentlige ligestillingsdagsorden,« siger Thomas Damkjær Petersen.</p>
			
			<p>Alle offentligt ansatte IDA-medlemmer skal nu stemme om de overenskomster, der er indgået. Afstemningen begynder den 10. marts og samme dag afholder IDA to webinarer: Et for de <a href="http://ida.dk/event/313741">statsansatte</a> og et for de <a href="http://ida.dk/event/313742">kommunalt og regionalt </a> ansatte IDA-medlemmer.</p>
			<p>På begge webinarer vil Thomas Damkjær Petersen præsentere IDAs anbefaling til resultatet, lige som hovedelementerne i overenskomsten bliver præsenteret.</p>
			<p>Tilbage står nu blot forhandlingerne på chef- og beredskabsområdet. Det kommunale og det regionale chefområde skulle være på plads henholdsvis den 6. og den 9. marts, mens beredskabsområdet forventes afsluttet ’primo marts’.</p>
			<p>Læs aftaleteksterne for både det <a href="http://ida.dk/sites/prod.ida.dk/files/faktaark_staten_ok15__4.pdf">statslige</a>, <a href="http://ida.dk/sites/prod.ida.dk/files/faktaark_kommune_2.pdf">kommunale</a> og <a href="http://ida.dk/sites/prod.ida.dk/files/faktaark_region_2.pdf">regionale</a> område på IDAs <a href="http://ida.dk/ok15">OK-15-side</a>.</p>
		</section></div></body></html>
