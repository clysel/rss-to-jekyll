---
layout:     post
title: 	    "Mexico skæver til Norden i kampen for klimaet"
post_author:	    
post_date:	    Mon, 23 Feb 2015 11:07:09 +0100
post_site:	    politiken.dk 
post_link:	    http://politiken.dk/udland/ECE2558033/mexico-skaever-til-norden-i-kampen-for-klimaet/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Den mexicanske diplomat kigger bekymret på sin minister: Er han ikke blevet 
kold? 
</p><p>
De sidste 10 minutter har han vandret rundt i en have i Hellerup til ære for 
Politikens fotograf. 
</p><p>
Men José Antonio Meade smiler og knapper en enkelt knap op i den nystrøgne, 
hvide skjorte: han har en varm undertrøje på i dagens anledning. 
</p><p>
Mexicos udenrigsminister er godt klædt på til sit første besøg i København. 
</p><p>
»Vi har overraskende meget til fælles«, siger han og minder med et smil om, at 
en Mexicos største eksportvarer til Danmark er de dåser, der bruges til de 
klassiske danske småkager. 
</p><p>
»Samhandlen er omkring 4,2 milliarder kroner og vokser så stærkt, at den kan 
fordobles hvert femte år. Danmark er også den største nordiske investor i 
Mexico, og næsten alle Danmarks globale brands har fodfæste i Mexico: Mærsk 
driver en af landets største havne ud mod Stillehavet, og Legos største 
fabrik uden for Danmark ligger i Mexico. 
</p><p>
Særligt inden for sundhed, energi og bæredygtig energi har vi potentiale for 
endnu mere samarbejde«, forklarer José Antonio Meade. 
</p><h3>
Forrest i klimakampen 
</h3><p>
Trods sine blot 45 år er han en veteran i mexicansk politik. Han var både 
energi- og finansminister under præsident Felipe Calderon, og da den nye 
præsident, Enrique Peña Nieto trådte til i december 2012, gjorde han den 
både jurist- og økonomuddannede Meade til sin udenrigsminister. 
</p><p>
Dermed blev han ansigtet på et land i voldsom forandring. På den ene side 
kæmper Mexico fortsat en brutal og besværlig kamp mod ekstremt voldelige 
narkokarteller med tråde langt ind i politiets og myndighedernes rækker. På 
den anden side har landet midt i en periode med enorm økonomisk vækst kastet 
sig energisk ind i kampen for at begrænse den globale opvarmning. 
</p><p>
»Mexico er et af de lande, der er mest påvirket af klimaforandringerne. Inden 
for de seneste fem-seks år har vi oplevet både de værste oversvømmelser og 
den værste tørke i vores historie. Vi er gået fra at bruge nærmest ingenting 
til at bruge mere end 100 mio. dollars om året på genopretning efter 
klimabegivenheder. Så hele klimadagsordenen er meget vigtig for os, og vi 
tror på, at der ligger vækst og job i at satse på en bæredygtig udvikling«, 
siger José Antonio Meade. 
</p><p>
Forbløffende nok er Mexico på den måde Danmarks – og Europas – nærmeste 
allierede i Nordamerika, når det gælder klimaindsatsen, hvor både USA og 
Canada optræder fodslæbende og forsigtigt. Danmark støtter Mexicos 
bestræbelser med et særligt program under Energistyrelsen, der blandt andet 
skal fremme anvendelsen af vindenergi. Mexico arbejder også på at få 
etableret et fælles elnet for hele Centralamerika plus Mexico, nøjagtig som 
man har det i Norden. 
</p><p><i class=" bl-elem">Men samtidig er I en stor olieproducent, så I er meget afhængige af fossile 
brændstoffer? </i></p><p>
»Faktisk nej!«. 
</p><p><i class=" bl-elem">Er det ikke sådan, at 40 procent af statens budget dækkes af olieindtægter? </i></p><p>
»Jo, når det gælder budgettet har du ret, men når det gælder økonomien som 
sådan, er det ikke sandt. Vi har udviklet os fra at være næsten helt 
afhængige af olieeksport til en situation, hvor olien udgør under 10 procent 
af vores eksport. Vi arbejder også på at få olien til at fylde mindre i 
budgettet, og en del sker jo af sig selv, nu da olieprisen ser ud til at 
falde«, siger udenrigsministeren. 
</p><p><b>Volden er på vej ned</b></p><p>
Mexicos altoverskyggende problem har i mange år været de voldelige 
narkokarteller, der har stået bag tusindvis af bestialske henrettelser. Så 
sent som i efteråret gav det genlyd i hele verden, da 43 lærerstuderende 
blev dræbt af medlemmer af et narkokartel, som forvekslede dem med medlemmer 
af en konkurrerende bande. Angiveligt blev de 43 studerende oven i købet 
udleveret til kartellet af en korrupt borgmester i byen Iguala. 
</p><p>
Præsident Enrique Peña Nieto blev netop valgt på et løfte om en ny kurs i 
bekæmpelsen af narkokartellerne, efter at forgængerens forsøg på at sætte 
hårdt mod hårdt var slået fejl. 
</p><p><i class=" bl-elem">Det ser ikke ud til, at volden er taget af?</i></p><p>
»Det er den rent faktisk. Vold er en udfordring, som vi har til fælles med 
mange andre lande. I Mexico toppede volden i 2011 målt i antallet af drab 
per 100.000 indbyggere. Tallet er faldet fra 22 til 15, så det er en 
fjerdedel mindre vold. Og sammenlignet med andre lande i regionen ligger vi 
omtrent i midten af feltet«, siger José Antonio Meade. 
</p><p>
Han peger på, at den tiendedel af befolkningen, der er mindst udsat for vold, 
lever med samme risiko som en borger i Canada eller Tyskland. Og den 
tiendedel, der lever med den største risiko for vold, lever med samme risiko 
som borgere i amerikanske byer som Baltimore eller Detroit. 
</p><p><i class=" bl-elem">Er det ligefrem en kliché, at der er vold i Mexico? </i></p><p>
»At der er vold er et faktum, som vi arbejder på at gøre noget ved. Men det er 
forkert at sige, at der er mere vold i Mexico end andre steder«. 
</p><p>
I har nogle meget opsigtsvækkende sager, hvor lokale myndigheder synes at have 
spillet en eller anden rolle. Det kunne tyde på, at korruptionen er udbredt 
i dele af landet? 
</p><p>
»Igen: det er derfor, man må nuancere billedet. Selv om vi har gjort enorme 
fremskridt, er der regioner, der har store udfordringer. Sagen med de 
lærerstuderende rystede alle, også i Mexico. Men det er også vigtigt at slå 
fast, at nu, fire måneder efter at det skete, er alle de implicerede 
inklusive bagmændene fængslet og venter på at blive retsforfulgt. Tingene 
går i den rigtige retning, men hændelser som den i Iguala minder os om, at 
vi stadig har meget arbejde at gøre, især i regioner, hvor de lokale 
myndigheder er svage, som det var tilfældet i Iguala«. 
</p><p><b>Glæder sig over Cuba-åbning</b></p><p>
Mexicos forvandling omfatter også forholdet til USA. 
</p><p>
Selv om amerikanske politikere de senere år har kæmpet om, hvem der ville 
bygge den højeste mur langs grænsen til Mexico, så er indvandringen faktisk 
taget af. 
</p><p>
»Mexicos nettoindvandring til USA har siden 2006 været på nul eller ligefrem 
negativ«, konstaterer udenrigsministeren. 
</p><p>
Den største udfordring er derfor strømmen af håbefulde indvandrere fra andre 
latinamerikanske lande, ikke mindst Guatemala og Honduras, der benytter 
Mexico som transitland. Sidste efterår opstod nærmest ud af det blå en bølge 
af mindreårige børn, der på egen hånd forsøgte at komme til USA. 
</p><p>
»Krisen med de uledsagede børn, der rejste gennem Mexico til USA, har ført til 
øget dialog om indsatsen for at forbedre levevilkårene i Centralamerika. I 
sit seneste finanslovsforslag har Obama foreslået at afsætte en milliard 
dollars (6 mia. kroner) til udvikling i Centralamerika. De penge kan gøre en 
enorm forskel. Vi har også selv afsat penge til at hjælpe de fattigere lande 
i Latinamerika«. 
</p><p>
Samtidig konstaterer den mexicanske regering med tilfredshed, at præsident 
Barack Obama, trods hård modstand i Kongressen, har indført regler, der skal 
gøre det lidt nemmere for mexicanske statsborgere at få lovligt ophold i 
USA. 
</p><p>
»Især to grupper har nydt godt af det. Den ene er immigranter, som nu er 
forældre til amerikanske statsborgere. Den anden er immigranter, der selv 
kom til USA som små børn. Så debatten handler mest om, hvordan man sørger 
for, at familier kan forblive sammen. Derfor støtter vi også Obamas 
initiativer«, siger José Antonio Meade. 
</p><p>
Den intense i debat i USA har også fået republikanske politikere til at advare 
om, at USA’s værdier og kultur er under pres, men sådan ser José Antonio 
Meade ikke på det. 
</p><p>
»Forholdet mellem Mexico og USA er specielt. I mange tilfælde var de 
mexicanske samfund jo etableret, før USA fandtes. Så det vil aldrig være 
muligt at rulle USA’s latinske arv tilbage. Det har været en iboende del af 
den amerikanske kultur lige siden nationen opstod. I mange tilfælde var det 
grænsen, ikke mexicanerne, der flyttede sig«, konstaterer han. 
</p><p>
»Det mexicanske samfund i USA er enormt. Det er en af de hurtigst voksende 
demografiske grupper. Den største enkeltgruppe i Californien i dag er de 
spansktalende, så det er meget sandsynligt, at den latinske befolkning vil 
fortsætte med at præge det amerikanske kludetæppe. Det vil også gavne 
forholdet mellem USA og Mexico«. 
</p><h3>
En million krydser grænsen lovligt hver dag 
</h3><p>
Udenrigsministeren peger også på, at en million mennesker lovligt krydser 
grænsen mellem USA og Mexico hver dag, og at der handles for mere end en 
million dollars i minuttet mellem de to lande. Grænseområdet er med andre 
ord et af de mest dynamiske områder i begge lande. 
</p><p>
»Det vil vokse endnu mere i takt med, at begge lande gennemfører 
energireformer«. 
</p><p>
Mexico er meget positiv over for den nye opblødning i forholdet mellem USA og 
Cuba. 
</p><p>
»Det er meget vigtigt. Faktisk især for Mexico, fordi vi får mulighed for at 
holde trilaterale møder om emner, som vi hidtil har måttet tale med både 
Cuba og USA om hver for sig. Det gælder emner som indvandring, energi, 
investeringer og turisme. Muligheden for at sætte sig ved samme bord har 
store fordele for os. Det vil også gavne USA’s image i regionen, og det vil 
have en global betydning, når de to lande begynder at tale sammen«, siger 
José Antonio Meade. 
</p><p>
Uden for ambassadeboligen holder en limousine og et hold betjente parat til at 
fragte ham videre til møder med kronprins Frederik, energiminister Rasmus 
Helveg Petersen (R) og Folketingets formand, Mogens Lykketoft (S). 
</p><p class=" bl-elem">
»Jeg håber, at jeg kan tage herfra med aftaler om endnu mere samarbejde«, 
siger han. 
</p>	
</div>
</div></body></html>
