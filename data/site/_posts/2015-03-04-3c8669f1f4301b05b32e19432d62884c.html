---
layout:     post
title: 	    "Mellemlager til dansk atomskrot vil koste kassen"
post_author:	    Magnus Boye
post_date:	    Wed, 04 Mar 2015 13:56:00 +0000
post_site:	    ing.dk 
post_link:	    http://ing.dk/artikel/mellemlager-til-dansk-atomskrot-vil-koste-kassen-174526
---
<html><body><div><section class="body"><p>De politiske vinde blæser i retning af en midlertidig løsning til det danske atomskrot. Siden internationale eksperter i februar gav de danske planer for et slutdepot huden fuld af faglig kritik, har parti efter parti erklæret deres støtte til den mindre permanente løsning – et såkaldt mellemlager, der skal opbevare det farlige affald i op til 100 år. Men planen kommer med et betydeligt større prismærke, lyder det i en <a href="http://www.sum.dk/Aktuelt/Nyheder/Slutdepot-for-radioaktivt-affald/2015/Februar/~/media/Filer%20-%20dokumenter/Slutdepot-26022015/00-Beslutningsgrundlag-mellemlager.ashx">rapport </a>fra Dansk Dekommissionering (DD) og Geus.</p>
			<p>Mens et slutdepot skal begrave atomskrottet en gang for alle, så sigter mellemlageret efter at håndtere det sikkert, indtil en bedre løsning viser sig. Ikke desto mindre, vil mellemlageret komme med en »betragtelig ekstra udgift for det danske samfund,« siger rapporten.</p>
			
			<p>De ekstra omkostninger skyldes ifølge de to myndigheder særligt den nødvendige drift og vedligeholdelse, der skal til i lagerets levetid. I op til 100 år skal lageret bemandes og holdes ved lige, og det radioaktive affald skal løbende pakkes om i takt med, at beholderne bliver korroderet i stykker. Den slags udgifter findes ikke ved et slutdepot, fastslår rapporten.</p>
			<p><aside class="plugin right box"><strong>Det danske atomaffald</strong></aside></p>
			<p><strong>I 2002</strong> beslutter et enigt folketing, at det danske atomaffald skal ende sine dage i et slutdepot. Den enighed fordufter de følgende år.</p>
			<p><strong>I dag</strong> er der tre mulige destinationer for affaldet: slutdepot, mellemlager eller eksport. De to første muligheder udelukker ikke, at dele af affaldet kan eksporteres.</p>
			<p><strong>Danmark har</strong> ca. 5.000-10.000 m3 atomaffald. Det meste er kortlivet lav- og mellemradioaktivt affald med lav levetid og strålingsniveau. Andet er langlivet mellemradioaktivt med lange halveringstider.</p>
			<p><strong>De 233 kg såkaldt særligt affald,</strong> der indeholder brugte brændselsstave fra DR3-reaktoren på Risø, var indtil 2003 klassificeret som langlivet højradioaktivt affald. Dansk Dekommisionering omklassificerede da affaldet med henvisning til det Internationale Atomenergiagenturs retningslinjer til langlivet mellemradioaktivt. Det har mødt stor kritik fra bl.a. svenske og tyske eksperter, da flere andre lande klassificerer lignende affald som højradioaktivt.</p>
			<p><strong>Det danske koncept</strong> for at etablere et slutdepot er blevet kritiseret for at være alt for nært på overfladen (30-100 meter). <a href="http://ing.dk/artikel/svenskere-leverer-soenderlemmende-kritik-af-dansk-atomdepot-169883">Eksperter mener</a>, at det skal ned i dybere geologiske lag (300-800 meter).<br/></p>
			
			<p>Dertil kommer udgifter i forbindelse med at bygge og flytte affaldet til et slutdepot, når lageret i fremtiden har udtjent sit formål. I mellemlageret vil flere medarbejdere desuden skulle udsættes for radioaktive doser i forbindelse med arbejdet.</p>
			<h2>Uheld ved mellemlager får større konsekvenser</h2>
			<p>Foruden mellemlager og slutdepot undersøger Folketinget også muligheden for at eksportere det radioaktive affald – muligvis i kombination med et lager. Den længe ventede rapport fra DD og Geus skal hjælpe politikerne med at vælge den bedste løsning for affaldet.</p>
			<p>Af rapporten fremgår det, at ulykker ved et mellemlager tæt på jordoverfladen vil have større konsekvenser end ved et dybtliggende slutdepot.</p>
			<p>»Alt andet lige vil et uheld, fx flystyrt, i lageret forårsage større udslip og doser til mennesker og miljø, fordi der er færre fysiske og kemiske barrierer i et mellemlager end i et depot,« lyder begrundelsen.</p>
			
			<p>Sikkerheden ved et mellemlager trues desuden af, hvad rapporten kalder »tab af institutionel kontrol«. Hvis en krig for eksempel ikke længere lader myndighederne opretholde lageret, kan det i værste fald betyde at radioaktivt materiale spredes til omgivelserne, lyder det i rapporten.</p>
			<p>DD og Geus er dog ikke udelukkende negative i deres analyse. Et argument for mellemlageret er blandt andet, at vi køber os selv 100 år til at opfinde en bedre løsning på affaldsproblemet end vi har i dag.</p>
			<p>Efter planen vil sundhedsminister Nick Hækkerup i en af de kommende uger indkalde partierne til møde om planerne for atomaffaldet.</p>
		</section></div></body></html>
