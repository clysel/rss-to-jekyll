---
layout:     post
title: 	    "AVIS: Låst cockpitdør kan for tredje gang være skyld i flystyrt"
post_author:	    Martin Bernth
post_date:	    Thu, 26 Mar 2015 06:54:00 +0000
post_site:	    ing.dk 
post_link:	    http://ing.dk/artikel/avis-laast-cockpitdoer-kan-tredje-gang-vaere-skyld-i-flystyrt-175056
---
<html><body><div><section class="body"><p>I 2005 kæmpede kabinepersonale om bord på Helios Airways flight HCY 522 med en låst cockpitdør for at komme ind til to bevidstløse piloter. En ung stewart brød igennem døren og forsøgte at genoprette flyet, men da var det for sent og 121 mennesker omkom, da flyet bragede ind i en bakkekam ved Athen.</p>
			<p>I november 2013 styrtede et fly fra Mozambique Airlines, da piloten låste døren og bevidst styrede flyet i jorden. Det fremgår af optagelserne, at han ændrede indstillingerne i autopiloten flere gange og ignorerede både alarmer og hamren på døren. Piloten tog 32 mennesker med sig i døden.</p>
			<p>Optagelser fra cockpittet i det aktuelle flystyrt, hvor et passagerfly fra Germanwings tirsdag forulykkede i Alperne, afslører nu, at en låst cockpitdør igen spillede hovedrollen i minutterne før ulykken.</p>
			<p><a href="http://www.nytimes.com/2015/03/26/world/europe/germanwings-airbus-crash.html?hp&amp;action=click&amp;pgtype=Homepage&amp;module=first-column-region&amp;region=top-news&amp;WT.nav=top-news">Ifølge New York Times</a>, der har talt med en ledende person fra efterforskningen, kan man på optagelser fra den bjærgede sorte boks høre, hvordan den ene pilot på et tidspunkt forlader cockpittet.</p>
			
			<p>Han forsøger herefter at vende tilbage og banker først forsigtigt på døren ind til sin kollega. Der bliver imidlertid ikke svaret, og han banker derefter kraftigere på døren.</p>
			<p>»Man kan høre, at piloten forsøger at sparke døren ind,« siger kilden til New York Times.</p>
			
			<p>Kort tid efter forulykker flyet. Det er endnu uvist, hvorfor den ene pilot valgte at forlade kabinen, og det føjer til mystikken omkring styrtet, der er det seneste i en række spektakulære flystyrt inden for det seneste år.</p>
			<p>Optagelsen vidner dog om, at den låste cockpitdør også i tilfældet med Germanwings-styrtet under alle omstændigheder ikke gjorde en dårlig situation bedre, og det sætter spørgsmålstegn ved, om den obligatorisk låste dør er en god ting for flysikkerheden.</p>
			
			<p>I kølvandet på terrorangrebene 11. september blev der indført låste døre til cockpits over hele verden, da terrorister den dag tvang sig vej ind i kabinen og på den måde kunne overtage kontrollen med flyene.</p>
			<p>Ingeniøren undersøger teknikken bag dørene og følger op på historien senere på dagen.</p>
		</section></div></body></html>
