---
layout:     post
title: 	    "Tre Tour-stjerner udfordrer klassikerspecialister i skrap finale"
post_author:	    
post_date:	    Wed, 22 Apr 2015 11:35:46 +0200
post_site:	    politiken.dk 
post_link:	    http://politiken.dk/sport/cykling/ECE2637689/tre-tour-stjerner-udfordrer-klassikerspecialister-i-skrap-finale/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Når den 205,5 km lange 78. udgave af det belgiske WorldTour-arrangement Flèche 
Wallonne i dag suser hen over landevejene i Ardennernes kuperede terræn syd 
for Liège, er persongalleriet stort set det samme som i søndags i Amstel 
Gold Race.
</p><p>
Således forsøger 16 af de 18 ryttere, der var med hjem i første gruppe i den 
hollandske klassiker, sig igen. 
</p><p>
Kun nr. 5. belgieren Greg Van Avermaet (BMC) og nr. 6 franskmanden Tony 
Gallopin (Lotto Soudal) står over, og dermed ligger det lige for at formode, 
at det vil være nogenlunde de samme aktører som i søndags, der kommer til at 
indtage dagens hovedroller.
</p><h3>
Fire tidligere vindere er til start
</h3><p>
De mest fremtrædende favoritter er da også Amstel-sejrherren, den polske 
verdensmester Michal Kwiatkowski (Etixx-Quick Step), nr. 2 spanieren 
Alejandro Valverde (Movistar) og nr. 10 belgieren Philippe Gilbert (BMC) 
samt spanieren Joaquim Rodriguez (Katusha), der lidt overraskende ikke var 
med til at kæmpe om topplaceringerne i Holland, men måtte tage til takke med 
en beskeden 32.-plads i det felt på en snes mand, som sluttede 18 sekunder 
efter de forreste.
</p><p>
I denne kvartet har de tre sidstnævnte alle stået øverst på podiet i Flèche 
Wallonne. Valverde præsterede det både sidste år og i 2006, ligesom han i 
2007 blev nr. 2 efter italieneren Davide Rebellin.
</p><p><b class="ext-link">LÆS OGSÅ </b><a class="embeddedlink" href="http://politiken.dk/sport/cykling/ECE2637666/chris-anker-lurer-paa-fremstoed-i-belgisk-semiklassiker/">Chris Anker lurer på fremstød 
i belgisk semiklassiker</a></p><p>
Rodriguez slog til i 2012 efter de to foregående år at have besat andenpladsen 
bag henholdsvis australieren Cadel Evans og Gilbert. Belgieren måtte så til 
gengæld ned på tredjepladsen, da Rodriguez sejrede foran schweizeren Michael 
Albasini.
</p><p>
Yderligere en tidligere vinder er til start, idet spanieren Daniel Moreno 
kæmpede sig først over stregen i 2013, men utvivlsomt skal optræde som 
hjælæper for Rodriguez i dag.
</p><p>
Når nr. 3 fra Amstel, den formstærke australier Michael Matthews ikke nævnes 
blandt de mest fremtrædende bud på succes, selv om han så sejt klæbede sig 
til Gilberts baghjul forleden på Cauberg, skyldes det, at Orica-GreenEdge 
har meldt ud, at de to ryttere, der først og fremmest skal satses på i dag, 
er Michael Albasini og englænderen Simon Yates.
</p><h3>
Mur de Huy også etapemål i Tour de France
</h3><p>
Foruden specialisterne i en udfordring som den aktuelle tæller feltet tre 
særdeles interessante deltagere, hvis hovedformål i dag i hvert fald for de 
tos vedkommende utvivlsomt er at genopfriske bekendtskabet med den vildt 
stejle finalestigning op til toppen af Mur de Huy.
</p><p>
Mens Alberto Contador (Tinkoff-Saxo) fortsat koncentrerer sig om 
forberedelserne til Giro d’Italia, der indledes 9. maj i Sanremo, tørner tre 
af hans formodet værste sommerrivaler nemlig ud i dag.
</p><p>
Det drejer sig om den regerende italienske Tour de France-konge Vincenzo 
Nibali (Astana), dennes britiske forgænger på tronen Chris Froome (Team Sky) 
og sidste års colombianske Giro d’Italia-triumfator Nairo Quintana 
(Movistar).
</p><p>
Deres tilstedeværelse skyldes givetvis ikke mindst, at 3. etape i årets Tour 
de France, som 6. juli udgår fra Antwerpen, slutter netop på Mur de Huy, og 
selv om klatreturen op til målet kun er på 1,3 km, vil den med sine visse 
steder svimlende stigningsprocenter – gennemsnitlig 9,6, enkelte passager 
med op til 19 og i et af svingene 26 – kunne skabe små tidsforskelle, der 
kan få afgørende betydning i det store regnskab.
</p><h3>
Nibali blev nr. 14 sidste år
</h3><p>
Selv om Nibali i søndags sluttede som nr. 65 med et minus på 1.20 minut, havde 
han inden vist markant angrebsiver, og han har tidligere været med fremme i 
finalen i Flèche Wallonne. Således blev han nr. 14 sidste år, 8 i 2012 og 12 
i 2010.
</p><p>
Tilsvarende bedrifter kan hverken Froome eller Quintana fremvise. Førstnævnte 
har medvirket i løbet to gange og blev i debutsæsonen på det britiske 
mandskab i 2010 nr.116 og året inden for Team Barloworld nr. 34. Quintana 
har kun haft et enkelt forsøg, og det mundede i 2015 ud i en 59.-plads.
</p><p>
Chris Froome har ikke kørt løb, siden han 29. marts sluttede på en skuffende 
71.-plads i Volta a Catalunya, mens Quintana kun har holdt konkurrencepause 
i en halv snes dage efter at være blevet nr. 4 i Baskerlandet Rundt.
</p><h3>
Fuglsang håber mere på Liège-Bastogne-Liège
</h3><p>
Også Danmarks stærkeste etapeløbsrytter gennem de seneste år Jakob Fuglsang 
(Astana) er at finde i feltet, men trods den fine indsats i søndagens Amstel 
Gold Race er det uden overstrømmende forventninger.
</p><p>
»Formen er udmærket, men jeg håber i højere grad på et godt resultat på søndag 
i Liège-Bastogne-Liège end i dag. Mur de Huy er lige et nummer for eksplosiv 
til mig til, at jeg tror på, jeg kan sidde med helt fremme«, siger 30-årige 
Jakob Fuglsang, der fem gange tidligere har deltaget i Flèche Wallonne med 
sidste års 19.-plads som det bedste udbytte.
</p><p>
Det dansk islæt i Flèche Wallonne udgøres foruden Jakob Fuglsang af Michael 
Valgren og Chris Anker Sørensen hos Tinkoff-Saxo, der i dag har indkaldt den 
polske Tour de France-bjergkonge Rafal Majka som kaptajn.
</p><h3>
Kwiatkowski nærmer sig WorldTour-førstepladsen
</h3><p>
FlècheWallonne er det 12. af sæsonens 27 WorldTour-arrangementer, og uanset 
udfaldet vil australieren Richie Porte, der i øjeblikket er travlt optaget 
af Giro del Trentino som forberedelse til sin kaptajnsrolle i Giro d’Italia, 
fortsat beklæde førstepladsen på ranglisten med 303 point.
</p><p>
Portes nærmeste konkurrenter i den sammenhæng nordmanden Alexander Kristoff 
(Katusha) og tyskeren John Degenkolb (Giant-Alpecin) med henholdsvis 237 og 
232 point puster ud i øjeblikket, og på fjerdepladsen har Michal Kwiatkowski 
med 195 point endnu ikke australieren inden for rækkevidde.
</p><p class=" bl-elem">
Sejren i den aktuelle belgiske styrkeprøve indbringer »kun« 80 point, hvilket 
er på linje med det, polakken erobrede i Amstel Gold Race, så med 
topresultater både i dag og på søndag i Liège-Bastogne-Liège, hvor der er 
100 point til nr. 1, er der et interessant avancement i udsigt for 
verdensmesteren.
</p>	
</div>

</div></body></html>
