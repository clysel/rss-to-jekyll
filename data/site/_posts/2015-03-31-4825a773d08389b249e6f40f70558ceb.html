---
layout:     post
title: 	    "»Jeg tvivlede aldrig på, at vi ville vinde«"
post_author:	    
post_date:	    Tue, 31 Mar 2015 18:50:24 +0200
post_site:	    politiken.dk 
post_link:	    http://politiken.dk/magasinet/interview/ECE2612204/jeg-tvivlede-aldrig-paa-at-vi-ville-vinde/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<header>
<h4 class="">
Blå bog</h4>
<h5>
Asya Abdullah</h5>
</header>
<div class="fakta-body" data-buildingblock="embedded_factboxlink">
<p>
Asya Abdullah blev født i 1971 i byen Hasaka i Syrien tæt på grænsen til 
Tyrkiet.
</p><p>
I 2003 var hun med til at grundlægge det kurdisk-syriske parti PYD (Det 
Demokratiske Enhedsparti). Hun leder partiet sammen med Salih Muslim.
</p><p>
Partiet har været det dominerende kurdiske parti i det nordlige Syrien, efter 
at borgerkrigen brød ud for fire år siden. Hun har opnået heltestatus blandt 
mange kurdere, fordi hun var med til at sikre sejren over Islamisk Stat i 
Kobane.
</p><p class=" bl-elem">
Og hun ses ikke mindst som et symbol på kurdiske kvinders kamp for frihed. Hun 
er inviteret til Danmark af Enhedslisten for at tale ved et offentligt møde.
</p>
</div>
</div><p>
Jeg befandt mig i Kobane i september sidste år, da krigerne fra Islamisk Stat 
nærmede sig. Vi vidste, at de var på vej, for i løbet af nogle uger havde de 
erobret stribevis af små landsbyer i området omkring Kobane. Mange var døde, 
og de havde plyndret sig gennem byerne. Vi vidste, at de ville komme med 
tunge våben, som de havde beslaglagt efter erobringer i Irak og andre steder 
i Syrien. Jeg er leder af det kurdisk-syriske parti PYD og var i Kobane til 
en række politiske møder om revolutionen, der skal munde ud i et demokrati, 
hvor alle etniske grupper kan leve fredeligt sammen. Og der var ingen 
mulighed for at komme væk, da Islamisk Stat nærmede sig. Min position betød, 
at jeg på den kurdiske side blev den politiske leder af slaget om Kobane. Vi 
forberedte os grundigt på angrebet fra Islamisk Stat. Vi rykkede soldater ud 
til fronten foran byen og placerede flere forsvarsenheder rundt i Kobane, så 
de ikke bare kunne løbe os over ende. Vi lavede nogle bælter, som Islamisk 
Stat skulle trænge igennem for at erobre byen. De kom rullende i tanks ind i 
byen og affyrede i hundredvis af granater. Det gik hårdt ud over civile, vi 
prøvede at beskytte dem ved at flytte dem til de kvarterer, som vores 
militser kontrollerede. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00925/Den_kurdiske_politi_925320" data-id="925320" data-imgtype="jpg" data-caption="Foto: Jens Dresling"/><p>
Egentlig havde Islamisk Stat forventet, at de ville kunne tage Kobane på 
ganske få dage, fordi de var overlegne på våben og udstyr. For at svække og 
chokere byen sprang de 38 bilbomber de første dage, men vi overraskede dem. 
I en hel måned kæmpede vi og holdt stand med de midler, vi nu havde til 
rådighed. Vores våben var mere primitive, men det vigtigste våben var vores 
overbevisning. Soldaterne fra militserne og os i den politiske ledelse 
vidste, hvad Islamisk Stat ville gøre med alle i byen, hvis det lykkedes dem 
af erobre den. Vi havde set, hvor brutalt de har opført sig mod andre 
etniske grupper i Irak og Syrien. Hvis vi ikke holdt stand, ville de sætte 
gang i et folkedrab i byen. Mange ofrede sig i kampen for byen. Her taler 
jeg ikke kun om soldater fra de kurdiske militser og fra den frie syriske 
hær. Frivillige greb også til våben for at forsvare byen. De var klar over, 
at det ville koste mange af dem livet, men alligevel holdt de stand. 
</p><div class="art-quote article-box">
<p class="quote"/>
<blockquote>
<p class="quote-txt">
Jeg skød selvfølgelig tilbage, for når du har et våben, så forsvarer du dig
</p>
<p class="sender">
Asya Abdullah 
</p>
</blockquote>
</div><p/><p>
Jeg tvivlede aldrig på, at vi ville vinde. Da der var gået en måned, kom 
konflikten højt på verdensdagsordenen, og det kunne vi selvfølgelig mærke. 
Det gav os høj moral til at kæmpe videre. Som den politiske ledelse havde vi 
flere opgaver. Vi skulle først og fremmest beskytte de civile så godt, vi 
kunne. Desuden var vi hele tiden i dialog med alle militære enheder og andre 
ansvarlige i området for at vurdere, hvad vi skulle stille op. Jeg bar ikke 
uniform, men var en del af folket. Men for at forsvare mig selv mod angreb 
fra Islamisk Stat bar jeg min Kalashnikov-riffel over skulderen. Når man 
bliver angrebet, så forsvarer man sig. Og det gjorde jeg også. 
</p><p>
Jeg skød selvfølgelig tilbage, for når du har et våben, så forsvarer du dig. 
Du skal forestille dig, at alle, der kunne, deltog i kampen for Kobane. Selv 
gamle mødre tog våben i hånd. Hele familier, der havde mistet sønner og 
døtre i kampen, tilsluttede sig kampen. Problemet var bare, at vi slet ikke 
havde adgang til de samme tunge våben som Islamisk Stat. Men på et tidspunkt 
var så store dele af byen ødelagt, at der opstod en naturlig grænse, som vi 
kunne forsvare. På den ene side stod vores militser og på den anden side 
stod krigerne fra Islamisk Stat. Ingen kunne vinde over den anden part. Men 
så begyndte luftbombardementet fra den amerikansk ledede koalition, og det 
gjorde en stor forskel. Det betød, at vores militser i stedet for blot at 
forsvare sig mod Islamisk Stat nu kunne angribe dem. Vi gik fra forsvar til 
angreb, og det blev afgørende for, at vi kunne skubbe Islamisk Stat ud af 
byen. 
</p><h3>
50.000 kurdere er vendt tilbage til Kobane 
</h3><p>
Store dele af byen er sønderbombet, men alligevel er omkring 50.000 kurdere, 
som var flygtet fra kampene, nu vendt tilbage for at være med til at bygge 
Kobane op igen. Der er selvfølgelig mangel på boliger til dem, så derfor 
bliver mange indkvarteret i de landsbyer uden for byen, som vi siden slaget 
om selve Kobane også har befriet. Et af de største problemer lige nu er de 
mange lig, der ligger i murbrokkerne. Soldater og civile er lykkedes med at 
bjærge omkring 400 lig af krigere fra Islamisk Stat og har fragtet dem ud af 
byen. Men der ligger stadigvæk i hundredvis af lig begravet i murbrokkerne, 
som vi ikke selv kan få fri. Ligene går i forrådnelse, og det betyder en 
stor risiko for sygdomme og for en egentlig humanitær katastrofe i byen. Vi 
har brug for bulldozere og andet udstyr, der kan grave sig gennem ruinerne 
og fjerne ligene. Alt det graveudstyr, der var i byen inden slaget, er 
ødelagt, så vi kan ikke gøre det selv. Vi har brug for hjælp. Desuden ligger 
der i ruinerne flere hundrede miner, som Islamisk Stat har placeret, og det 
betyder, at det også er farligt at rydde op. Vi har brug for, at der kommer 
mineryddere til Kobane. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00925/Den_kurdiske_politi_925319" data-id="925319" data-imgtype="jpg" data-caption="Foto: Jens Dresling"/><p>
En anden ting er, at der er mangel på mad og rent drikkevand. Den politiske 
ledelse i byen har ganske vist etableret et bageri, som bager frisk brød til 
folket, og samtidig kommer der nu og da nødhjælp i form af mad ind til byen, 
som vi så fordeler. Vi har et stort problem med vand. Inden Islamisk Stat 
angreb byen, var der gang i et stort projekt, der skulle sikre rent 
drikkevand til hele den kurdiske kanton, som byen Kobane er del af. Der var 
brønde, men alt det er smadret af bombardementerne fra Islamisk Stat og skal 
nu genopbygges. Det kræver også maskiner og teknisk udstyr, som der ikke 
findes i Kobane. 
</p><p>
Der er også fremskridt. Der er liv i byen igen. Folk er vendt tilbage og 
prøver at få en hverdag til at fungere. Den Kurdiske Røde Halvmåne har i to 
bygninger etableret hospitaler, hvor syge og sårede kan blive behandlet. Der 
er ikke noget el i byen, så vi bruger generatorer, der kører på vand. Nogle 
skoler er totalt smadrede, nogle er kun delvist ødelagte, og det betyder 
faktisk, at børn er begyndt at gå i skole igen. Lærerne underviser. Der er 
opstået en fælles ånd om, at vi må prøve at få livet i gang igen i Kobane. 
Finde ud af, hvordan vi gør ting rene. Hvordan familierne kan skaffe mad. 
Lige nu bor mange stadig uden for byen, men vi har planer om at etablere en 
teltlejr inde i selve Kobane, så folk kan flytte ind i selve byen og nemmere 
deltage i genopbygningen. 
</p><h3>
Vi ønsker et demokratisk Syrien med plads til alle 
</h3><p>
Men vi må indse, at konflikten og krigen i Syrien vil fortsætte et godt stykke 
tid endnu, og vi er jo også en del af den konflikt. Vi håber, at vi kan 
blive endnu stærkere og forsvare indbyggerne i det nordlige Syrien mod 
Islamisk Stat. Både nu og i fremtiden. Lige nu er vores militser i krig med 
Islamisk Stat i områder uden for selve byen Kobane. Jeg tror, at man skal se 
på det sådan, at Islamisk Stat ikke blot er en trussel mod kurdere, men mod 
hele området og mod hele menneskeheden. De har for nylig erobret 33 kristne 
landsbyer og dræbt mange. Kurdiske militser kæmper side om side med kristne 
militser i øjeblikket for at trænge Islamisk Stat helt væk. 
</p><div class="art-quote article-box">
<p class="quote"/>
<blockquote>
<p class="quote-txt">
Der er liv i byen igen. Folk er vendt tilbage og prøver at få en hverdag til 
at fungere
</p>
<p class="sender">
Asya Abdullah 
</p>
</blockquote>
</div><p/><p>
Vores mål er at skabe et demokratisk styre i området, og det er selvfølgelig 
ikke kun for kurdere. Vi vil inkludere alle etniske grupper og dermed være 
et modsvar til Islamisk Stat. Det projekt gik i gang i det øjeblik, da vi 
påbegyndte revolutionen i Rojava regionen i det vestlige Kurdistan, som 
består af de tre kantoner Kobane, Afrin og Cizre. Det er for alle. For kurdere, 
kristne, arabere og andre. 
</p><p>
Det syriske regime med præsident Assad i spidsen har ansvaret for det totale 
kaos, der hersker i Syrien nu. Folket gjorde oprør, fordi det gerne ville 
have demokrati og frihed, men regimet slog hårdt ned. Så regimet er ikke kun 
en trussel mod os kurdere, men mod alle i Syrien. Og der er ingen, som vil 
acceptere, at denne krig munder ud i, at Assads parti, Baath-partiet, 
fortsat har magten i landet. Det kommer ikke til at ske. Men så længe der 
ikke kommer en løsning med demokrati i Syrien, vil Assad være en trussel mod 
os. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00925/Islamic_StateInside_925318" data-id="925318" data-imgtype="jpg" data-caption="Foto: AP Photo"/><p>
Lige nu er tusindvis af kvinder på flugt i Syrien. Regimet har intet gjort for 
at hjælpe dem. Lige nu er der flere områder i Syrien, som Islamisk Stat 
kontrollerer, hvor kvinder bliver massakreret. Islamisk Stat forsøger at 
tilintetgøre menneskeheden, og de begynder med kvinden. Så mit budskab er: 
Uanset hvordan Syriens fremtid bliver, så skal kvinderne være med. Kvinden 
er selvfølgelig en del af demokratiet ligesom manden. Vores filosofi bygger 
på en demokratisk republik med plads til alle. Så længe der ikke bliver 
etableret et demokratisk styre i Syrien, ligeså længe vil kvinder bliver 
undertrykt. Hvis ikke kvinderne bliver forsvaret og forsvarer sig selv ved 
at gribe til våben i militserne, så vil der blive begået massakrer mod 
kvinder. Det her handler ikke kun om en kamp for kurderne. Vi kæmper for 
alle kvinder i Syrien. 
</p><p>
Det samme kan siges om vores kamp mod Islamisk Stat. Det er ikke kun kurdernes 
kamp. Det er alle syreres kamp. Og i sidste ende er det en kamp mod en 
trussel mod menneskeheden. Vi håber bare, at den solidaritet, som verden 
viste os under slaget om Kobane, vil fortsætte nu, for vi har stadig brug 
for hjælp. Vi håber, at verdenssamfundet og NGO’ere vil udvise samme 
solidaritet under genopbygningen af Kobane og hjælpe os. Og vi er klar til 
at gå i dialog med alle aktører - både internationalt og her i Syrien. 
</p><p>
Vi ønsker fred. 
</p><p class=" bl-elem"><i class=" bl-elem">Publiceret 31. marts 2015.</i></p>	
</div>
</div></body></html>
