---
layout:     post
title: 	    "S revser slingrekurs om overvågning: »Det har været et hidtil uset virvar af holdninger«"
post_author:	    
post_date:	    Wed, 04 Mar 2015 09:34:12 +0100
post_site:	    politiken.dk 
post_link:	    http://politiken.dk/indland/politik/ECE2572696/s-revser-slingrekurs-om-overvaagning-det-har-vaeret-et-hidtil-uset-virvar-af-holdninger/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Mener Venstre, at det er i orden at overvåge danskere i udlandet uden 
godkendelse fra en dommer? Eller mener partiet det ikke? 
</p><p>
Det kræver Socialdemokraterne svar på frem mod næste forhandlingsrunde om en 
ny terrorpakke. 
</p><p>
Venstre står internt dybt splittet i vægtningen af retssikkerhed i 
terrorbekæmpelsen. Mens eksempelvis formand Lars Løkke Rasmussen og 
forsvarsordfører Troels Lund Poulsen lægger op til at tillade aflytning af 
terrormistænkte danskere uden godkendelse fra en dommer, møder tanken hård 
modstand fra andre dele af partiet. 
</p><p>
Partiets ordførere har sendt blandede signaler de seneste uger. Den usikkerhed 
på et centralt punkt gør det svært at føre en seriøs forhandling med det 
store oppositionsparti, siger Socialdemokraternes retsordfører, Trine 
Bramsen. 
</p><p>
»Venstre må gøre om med sig selv, hvad Venstre vil. Indtil nu har deres 
meldinger strittet i alle tænkelige retninger. Det har været et hidtil uset 
virvar af holdninger«, siger Trine Bramsen. 
</p><p><b>»Ikke en skid med sagen at gøre«</b><br/>
Uenigheden omkring at tildele Forsvarets Efterretningstjeneste de nye, 
vidtgående beføjelser på overvågningsfronten stikker dybt i Venstres 
folketingsgruppe. 
</p><p>
Flere medlemmer finder det afgørende vigtigt, at myndighederne også frem over 
indhenter en godkendelse, inden der foretages en aflytning eller anden 
overvågning af danskere i udlandet. 
</p><p>
Udenrigsordfører Søren Pind har flere gange fremført synspunktet, og i dag 
tager tidligere integrationsminister Birthe Rønn Hornbech bladet fra munden 
og går kraftigt i rette med Lars Løkkes udtalelser om, at man passe på med 
at blive »naiv« i debatten om overvågning. Det har »ikke har en skid med 
sagen at gøre«, mener Rønn. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/politik/ECE2572391/venstre-staar-splittet-om-overvaagning-af-danskere/">Venstre står splittet om 
overvågning af danskere</a></p><p>
Retsordfører Karsten Lauritzen støttede for to uger siden ubetinget 
regeringens forslag, men i går sagde han, at meldingen var »lidt præmatur«. 
Nu fremhæver han, at der er tale om et »skred«, hvor retssikkerheden skal 
sikres. 
</p><p><i class=" bl-elem">Trine Bramsen, er det ikke kun et sundhedstegn, at der i et parti er 
reservationer imod at gribe ind i vores frihedsrettigheder?</i></p><p>
»Vi tager meget gerne en diskussion om vores forslag. Men man kan jo ikke som 
parti spille på alle tænkelige heste. Og det gør Venstre lige nu. For at vi 
kan have en seriøs forhandling, kræver det, at Venstre finder ud af, hvad de 
mener«. 
</p><p><i class=" bl-elem">Hvad fortæller det om regeringens position, at Venstre i dette spørgsmål om 
retssikkerhed nærmest overhaler jer venstre om?</i></p><p>
»Det vil jeg ikke forholde mig til«. 
</p><p><i class=" bl-elem">Hvorfor egentlig ikke?</i></p><p>
»Det afgørende for mig er, at vi kan stole på Venstre ved et forhandlingsbord. 
Vi vil meget gerne diskutere terrorbekæmpelse og vi skal samarbejde bredt i 
Folketinget. Men det er svært at samarbejde med en partner, der ikke ved, 
hvilket ben, man skal stå på«. 
</p><p>
I Dansk Folkeparti, som ikke har nogen reservationer over for aflytning uden 
dommerkendelse, siger retsordfører, Peter Skaarup: 
</p><p>
»Jeg har set det sådan, at Venstre har støttet de 12 punkter, regeringen er 
kommet med. Men jeg ved ikke, om de har haft interne diskussioner, der kan 
have ændret på det. Men det har jeg ikke nogen forventning om, at de ændrer 
opfattelse«, siger Peter Skaarup. 
</p><p><b>Troels Lund: »Nogle står meget højt...«</b><br/>
Adspurgt til uenigheden internt i Venstre siger forsvarsordfører Troels Lund 
Poulsen, at »der er flere forskellige opfattelser af, hvordan et retssamfund 
skrues sammen«. 
</p><p>
»Nogle står meget, meget højt på det med en dommerkendelse, og der er så andre 
af os, som ser anderledes og mere nuanceret på det spørgsmål. Men det er jo 
ikke et spørgsmål om, hvorvidt man ønsker en politistat eller ej«. 
</p><p>
Forslaget om at overvåge uden en dommerkendelse indgår i regeringens udspil 
'Et stærkt værn mod terror – 12 nye tiltag mod terror’. 
</p><p class=" bl-elem">
Venstre har stillet en række spørgsmål omkring den øgede overvågning til 
Justitsministeriet. Ifølge Politikens oplysninger er der senere på ugen 
anden forhandlingsrunde, formentlig allerede i morgen. 
</p>	
</div>
</div></body></html>
