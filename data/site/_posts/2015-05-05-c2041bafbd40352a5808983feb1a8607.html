---
layout:     post
title: 	    "Nordkorea aflyser Kim Jong-uns første udlandsbesøg"
post_author:	    
post_date:	    Tue, 05 May 2015 20:45:44 +0200
post_site:	    politiken.dk 
post_link:	    http://politiken.dk/udland/ECE2656217/nordkorea-aflyser-kim-jong-uns-foerste-udlandsbesoeg/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Hans far var bange for at flyve. Og for attentatforsøg. Derfor kørte Kim 
Jong-il rundt i et pansret tog, når han skulle på rejse i Nordkorea eller ud 
på et af sine sjældne besøg i udlandet. 
</p><p>
Og det var måske det tog, som sønnen Kim Jong-un, der overtog magten over 
Nordkorea efter faderens død i 2011, skulle have brugt for at komme til 
Moskva i denne uge. 
</p><p>
På lørdag er der militærparade i den russiske hovedstad, hvor man fejrer 
70-året for Sovjetunionens sejr over nazisterne i Anden Verdenskrig. Rusland 
har inviteret en række statsoverhoveder og ledere, men USA og flere vestlige 
lande boykotter begivenheden i protest mod Ruslands rolle i besættelsen af 
den ukrainske Krimhalvø. 
</p><p>
Rusland havde dog flere gange bekræftet, at den nordkoreanske leder ville være 
en af gæsterne. Dermed så det ud til, at Kim Jong-un skulle ud på sit første 
udenlandske besøg, siden han overtog magten. Og at han skulle gå rundt 
blandt ledere fra de 30 lande – cirka halvdelen af dem, som Rusland har 
inviteret – der deltager i fejringen. Blandt andet Cuba, Indien, Tyskland, 
Vietnam, Venezuela og ikke mindst den kinesiske præsident, Xi Jinping. 
</p><h3>
Der er ingen officiel forklaring
</h3><p>
Men Rusland har overraskende meddelt, at Kim Jong-un har aflyst besøget. 
</p><p>
»Vi er blevet informeret om det via diplomatiske kanaler. Beslutningen skyldes 
interne anliggender i Nordkorea«, siger Dmitrij Peskov, talsmand for Kreml. 
</p><p>
I stedet sender Nordkorea Kim Yong-nam, der er Nordkoreas formelle 
statsoverhoved, og som så sent som i april var til det afrikansk-asiatiske 
topmøde i Indonesien. Det oplyser Nordkoreas officielle nyhedsbureau, KCNA. 
</p><p>
Der har ikke været nogen officiel forklaring fra Pyongyang på, hvorfor Kim 
Jong-un har ændret planer. 
</p><p>
Mandag holdt den kinesiske viceudenrigsminister, Cheng Guoping, et pressemøde 
i Beijing om Xi Jinpings besøg i Rusland. Her blev Cheng spurgt om Kim 
Jong-uns fravær i Moskva. 
</p><p>
»Hvad angår Nordkorea og fraværet af dets leder, er det en beslutning, som 
bliver taget af deres egen leder i henhold til dennes egen kalender«, sagde 
Cheng Guoping. 
</p><h3>
Store sikkerhedshensyn 
</h3><p>
Ifølge den sydkoreanske avis Chosun Ilbo bliver Kim Jong-un, der formodes at 
være 32 år, i Pyongyang, fordi Rusland ikke kunne tage særlige hensyn til 
hans sikkerhed, som Nordkorea ellers havde forlangt. 
</p><p>
»Når man skal byde 30 ledere fra hele verden velkommen, har Rusland nok fundet 
det svært at give Kim særbehandling. Der ville også have været komplicerede 
hensyn i henhold til protokollen, fordi Kim ikke nominelt er statsleder«, 
siger en anonym kilde i den sydkoreanske regering til avisen. 
</p><p>
Kina har tidligere antydet, at præsident Xi Jinping måske skulle have et møde 
med Kim Jong-un i Moskva. Men analytikere peger på, at det kunne blive set 
som en svaghed for Kim Jong-un, at hans første møde med præsidenten for en 
af Pyongyangs vigtigste allierede blot sker på sidelinjen til en anden 
begivenhed. 
</p><p>
Forholdet til Kina har i årevis været anspændt, og det har især været 
problematisk efter Kim Jong-ils død i 2011. Blandt andet fordi nordkoreanske 
soldater i april krydsede ind over grænsen til Kina og angiveligt dræbte to 
mænd på 67 og 55 år samt den enes datter på 26 år. Det samme skete i 
december, da en nordkoreansk soldat dengang dræbte fire kinesere i et forsøg 
på at stjæle mad og penge. 
</p><p><b class="ext-link">LÆS ARTIKEL</b><a class="embeddedlink" href="http://politiken.dk/udland/ECE2423819/nordkoreaekspert-spekulationer-fra-omverdenen-har-lokket-kim-jong-un-ud-af-sit-skjul/">Nordkoreaekspert: Spekulationer 
fra omverdenen har lokket Kim Jong-un ud af sit skjul</a></p><p>
Fattigdom og hungersnød er udbredt i Nordkorea, også i militæret. 
</p><p>
Ifølge den sydkoreanske regering er det ikke intern politisk uro, der får Kim 
Jong-un til at blive hjemme. Man forsøger at beskytte ham, siger en anonym 
kilde i den sydkoreanske regering til nyhedsbureauet Yonhap. 
</p><p class=" bl-elem">
»Det ville være en tung byrde for en ung og uerfaren leder at deltage i en 
større offentlig begivenhed, der involverer ledere fra hele verden«, siger 
kilden til Yonhap. 
</p>	
</div>

</div></body></html>
