---
layout:     post
title: 	    "Femern-sikkerhed: Slut med kritik af sprinklere i tunnelen"
post_author:	    Steffen McGhie
post_date:	    Mon, 02 Mar 2015 11:52:52 +0000
post_site:	    ing.dk 
post_link:	    http://ing.dk/artikel/femern-sikkerhed-slut-med-kritik-af-sprinklere-i-tunnelen-174483
---
<html><body><div><section class="body"><p>Et af de alvorligste kritikpunkter i debatten om sikkerheden i den kommende Femern-tunnel er, at man vil installere sprinkleranlæg i tunnelen. Sprinkleranlæg i tunneler kan være livsfarlige, og de er i strid med internationale retningslinjer for tunnelsikkerhed, lyder kritikken.</p>
			<p>Transportminister Magnus Heunicke (S) har i sidste uge fremlagt forslaget til anlægsloven for Femern-forbindelsen, og Ingeniøren efterprøver i disse dage en række udsagn fra Femern A/S selv og fra projektets kritikere i debatten om tunnelsikkerheden.<br/><figure class="plugin full zoomable"><img data-original-image="http://ing.dk/sites/ing/files/femern_sikkerhed_sprinkler.png" src="http://ing.dk/sites/ing/files/styles/article_inline/public/femern_sikkerhed_sprinkler.png?itok=gbsD0QUT" alt=""/></figure><br/>
			Civilingeniør og daværende formand for Dansk Forening for Tunnel- og Undergrundsarbejder, Jørgen Holst, har blandt andet skrevet i Ingeniøren, at tilvalget af et sprinkleranlæg er i strid med retningslinjerne om tunnelsikkerhed fra den internationale vejorganisation World Road Association (PIARC) fra 2007, hvori PIARC ikke anbefaler sprinkleranlæg i vejtunneler og påpeger en række problemer med sprinklere med hensyn til såvel personsikkerhed som brandbekæmpelse og beredskabsindsats.</p>
			
			<p>På Femern-selskabets side har teknisk direktør Steen Lykke udtalt, at udviklingen inden for sprinkleranlæg og nye erfaringer fra andre tunneler har medført, at alle tunnelforeninger, herunder PIARC, uden forbehold har gjort op med dogmerne mod sprinkleranlæg. Femern A/S har også påpeget, at beslutningen om et sprinkleranlæg er truffet i dialog med indsatsmyndighederne.</p>
			<h2>Holdningsændring</h2>
			<p>Det er korrekt, at PIARC i sin rapport fra 2007 ikke anbefaler sprinkleranlæg i vejtunneler.</p>
			<p>'I betragtning af vores nuværende viden om emnet, anbefales brugen af sprinkleranlæg i vejtunneler ikke af de følgende grunde,' skriver PIARC og anfører en lang række problemer forbundet med sprinkleranlæg i vejtunneler.</p>
			<p>Herunder at vandet kan resultere i spredning af brændende væsker over et stort overfladeareal; at det kan forårsage farlige reaktioner, når det kommer i kontakt med bestemte produkter; at fordampet vand kan skade trafikanterne; og at vand og vanddampe reducerer udsynet, hvilket gør det vanskeligere at køre gennem tunnelen eller at finde frem til nøddøre.</p>
			<p>'I betragtning af disse skadelige og endog farlige faktorer anbefales installation af sprinklere i vejtunneler ikke,' lyder PIARC's konklusion. Organisationen konstaterer også, at anvendelsen af sprinkleranlæg ikke er normal praksis i noget europæisk land.</p>
			<p>Men PIARC har siden da skiftet standpunkt i spørgsmålet om sprinkleranlæg i vejtunneler. Og formanden for PIARC's tekniske komité for vejtunneler, britiske Fathi Tarada, bakker nu op om planerne om et sprinkleranlæg i Femern-tunnelen.</p>
			<p>»Det er positivt, at Femern-tunnelen bliver udstyret med et brandslukningsanlæg. For det vil nedkøle en eventuel brand og reducere dens toksicitet. Det betyder, at hvis man aktiverer anlægget tidligt nok, når en lille brand ikke at udvikle sig til stor brand,« siger Fathi Tarada.</p>
			<p>»Vi har internt i PIARCS tunnelkomité haft mange diskussioner om sprinkleranlæg i tunneler, og rent faktisk har komitéen ændret ståsted ganske radikalt i netop dette spørgsmål: Det er helt korrekt, at vores oprindelige vurdering var, at der var store risici forbundet med sprinkleranlæg i tunneler. Den vurdering var blandt andet baseret på resultater af resultater fra Ofenegg-tunnelen i Schweiz fra 1960'erne, som byggede på fejlbehæftede undersøgelser,« siger han og uddyber:</p>
			<p>»I én af undersøgelserne satte man for eksempel ild til brændstofbeholdere, og i løbet af branden var brandslukningsanlægget slukket i en periode, hvorefter man tændte det igen, hvilket resulterede i en eksplosion. Men i praksis slukker man aldrig for et sprinkleranlæg, indtil man er fuldkommen sikker på, at branden er bekæmpet. Det er et absolut no-go i branchen, det ved alle brandfolk«.</p>
			
			<p>Det er rapporten Road tunnels: An assessment of fixed fire fighting systems fra 2008, som har markeret ændringen af PIARC's anbefalinger angående sprinkleranlæg i tunneler.</p>
			<p>»Rapporten fra 2008 repræsenterede en grundlæggende ændring i PIARC's standpunkt og slog fast, at spørgsmålet om et sprinkleranlæg bør afhænge af en risikovurdering og en cost-benefit-analyse,« siger Fathi Tarada.</p>
			<h2>Afhænger af projektspecifikke undersøgelser</h2>
			<p>PIARC formulerer ikke en direkte anbefaling af sprinkleranlæg i vejtunneler, men konkluderer, at brugen af anlæggene med en række forbehold kan være berettiget.</p>
			<p>'Tidligere har holdningen i PIARC angående FFFS (Fixed Fire Fighting Systems, red.) været overvejende negativ. Denne negative holdning har ført til en omfattende debat om berettigelsen af FFFS. I løbet af de seneste fem år er nye undersøgelser af flere typer af FFFS blevet iværksat. Adskillige forskningsprojekter har gransket de negative aspekter, som PIARC tidligere har anført. Resultaterne af disse forskningsprojekter giver nu et bedre indblik i fordele og ulemper ved disse systemer. […] For at udnytte mulighederne i dag for at forbedre tunnelsikkerheden, kan anvendelsen af FFFS i nogle tilfælde være berettiget,' skriver PIARC i rapporten fra 2008.</p>
			
			<p>PIARC fremhæver også en række problemer og dilemmaer forbundet med at anvende sprinkleranlæg. Organisationen understreger, at beslutningen om at anvende anlæggene må bero på projektspecifikke undersøgelser.</p>
			<p>'Hvis et FFFS aktiveres meget tidligt, har systemet en bedre chance for at begrænse omfanget af branden, men med fare for at vanskeliggøre evakueringsprocessen og at indespærre mennesker i området med aktiverede sprinklere. På den anden side; hvis et FFFS først aktiveres, efter at alle trafikanter har evakueret området, er systemet ikke anvendeligt til at beskytte liv,' skriver PIARC for eksempel.</p>
			<p>Derfor skal der for hvert projekt gennemføres en feasabilityundersøgelse, en risikoanalyse efter EU’s direktiv om tunnelsikkerhed og en cost-benefit-analyse.</p>
			<p>Med PIARC's rapport fra 2008 og udmeldingen fra formanden for organisationens tunnelkomité har Femern-selskabet således fået mere fast grund under fødderne i spørgsmålet om sprinkleranlæg. Det er dog ikke helt korrekt, at PIARC uden forbehold har gjort op med kritikpunkterne mod sprinkleranlæg.</p>
			<h2>Særlige forbehold ved længdeventilation</h2>
			<p>Femern-tunnelen bliver udstyret med et såkaldt længdeventilationssystem, hvor impulsventilatorer med 400 meters afstand blæser luft igennem hele tunnellen fra indkørselsportal til udkørselsportal. I stedet for tværgående ventilation eller punktudsugning skal ventilatorerne i tilfælde af brand således tvinge røg og gasser ud af tunnelen i trafikkens retning. Og netop i kombinationen med længdeventilation har PIARC en række særlige forbehold mod sprinkleranlæg. Men organisationen konkluderer overordnet, at anvendelsen af sprinkleranlæg også her kan være berettiget.</p>
			<p>'Målet med en langsgående ventilationssystem er at skabe en luftstrøm, der er høj nok til at forhindre røgen i at bevæge sig tilbage i den modsatte retning (såkaldt backlayering, red.). Denne værdi er kendt som critical velocity. […] Anvendelse af et FFFS skaber øget modstand mod den langsgående luftstrøm. Dette skal, for stadig at kunne opnå critical velocity, medregnes ved udformningen af et langsgående ventilationssystem. På den anden side vil brandens spredning i de fleste tilfælde blive minimeret ved korrekt anvendelse af et FFFS,' skriver PIARC.</p>
			<h2>Nye retningslinjer i 2015</h2>
			<p>Fathi Tarada fra PIARC fortæller, at vejorganisationen i øjeblikket arbejder på en ny rapport om brandsikkerhed i tunneler, som bygger videre på retningslinjerne for sprinkleranlæg fra 2008.</p>
			<p>»Vi offentliggør en opdateret rapport i november i år, som i langt højere grad går i detaljer med specifikationerne for sprinkleranlæg. Men vi har allerede bevæget os langt ved at sige, at vi rent faktisk tror, at sprinkleranlæg i tunneler er en god ting. De er bare ikke svaret på alle problemer,« siger Fathi Tarada.</p>
			<p>Ingeniøren har spurgt Femern A/S, hvilke typer af undersøgelser om sprinkleranlæg, selskabet har fået foretaget, men det har ikke været muligt at få svar fra selskabet.</p>
			<p>Jørgen Holst arbejder i dag i Storbritannien og ønsker ikke længere at udtale sig om Femern-forbindelsen.</p>
		</section></div></body></html>
