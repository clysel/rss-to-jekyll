---
layout:     post
title: 	    "EU fordømmer angreb i Ukraine, men straffer ikke Rusland"
post_author:	    
post_date:	    Wed, 18 Feb 2015 21:48:31 +0100
post_site:	    politiken.dk 
post_link:	    http://politiken.dk/udland/ECE2553030/eu-fordoemmer-angreb-i-ukraine-men-straffer-ikke-rusland/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Både Tysklands kansler, Frankrigs præsident og EU’s udenrigschef fordømmer, at 
pro-russiske oprørere i dag invaderede byen Debaltseve i det østlige 
Ukraine. 
</p><p>
Alle mener de, at invasionen er et klart brud på en våbenhvile, som Rusland 
gik med til i Minsk i sidste uge. 
</p><p>
»Rusland og separatisterne må øjeblikkeligt og fuldkomment implementere de 
forpligtelser, som blev aftalt i Minsk«, siger EU's udenrigschef, Federica 
Mogherini. 
</p><p>
Ingen af de europæiske ledere taler dog om konkrete sanktioner som straf mod 
Rusland. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/udland/ECE2552951/22-draebt-og-150-saaret-under-kampe-i-ukrainsk-by/">22 dræbt og 150 såret under 
kampe i ukrainsk by</a></p><p>
I Tyskland fastslår kansler Angela Merkels talsmand, at det er for tidligt at 
afgøre, om våbenhvilen er fejlet. I Frankrig insisterer præsident François 
Hollandes talsmand på, at aftalen »ikke er død«. 
</p><p>
I Bruxelles understreger Mogherini, at EU er klar til at træffe »passende 
foranstaltninger« – hvis kampene fortsætter. 
</p><p>
De europæiske ledere er dermed tydeligvis tøvende ved at tage hårde midler i 
brug mod Rusland, selv om invasionen af Østukraine åbenlyst bryder 
international lov om, at man ikke må invadere andre lande. Det vurderer Paul 
Ivan, som er ekspert i EU’s sikkerhedspolitik. 
</p><h3>
EU kan lade oprørere beholde byen 
</h3><p>
»Selv om oprørerne åbenlyst og med russisk støtte og deltagelse har forsøgt at 
indtage Debaltseve, lige siden aftalen om våbenhvile blev indgået i sidste 
uge, har reaktionen fra Europas ledere foreløbig været ’vent og se’. Hvis 
kampene dør hen nu, vil Europa efter alt at dømme lade oprørerne beholde 
Debaltseve og undlade yderligere hårde sanktioner mod Rusland«, siger 
rumænske Paul Ivan, der er analytiker ved tænketanken European Policy Centre 
i Bruxelles. 
</p><p>
Dermed har Europa reelt accepteret, at Ruslands præsident, Vladimir Putin, har 
gjort, som det passede ham i Ukraine – også selv om EU-landenes ledere 
løbende insisterer på, at intet land skal kunne flytte grænser ved brug af 
militær magt. Det viser en vigtig sandhed om EU’s rolle i Ukrainekonflikten, 
vurderer Paul Ivan: 
</p><p>
»Europa har magten, men ikke viljen til at stoppe Rusland«. 
</p><div class="art-quote article-box">
<p class="quote"/>
<blockquote>
<p class="quote-txt">
Europa har magten, men ikke viljen til at stoppe Rusland
</p>
<p class="sender">
Paul Ivan, sikkerhedsekspert 
</p>
</blockquote>
</div><p/><p><b class="ext-link">LÆS OGSÅ</b><a class="embeddedlink" href="http://politiken.dk/udland/ECE2551766/hundredvis-af-ukrainske-soldater-overgiver-sig/">Hundredvis af ukrainske 
soldater overgiver sig</a></p><p>
Hvis man ville betale en større regning for det, ville Europa godt kunne lægge 
langt større pres på Rusland, påpeger han. Godt nok har den gamle stormagt 
et frygtindgydende militær, men økonomisk er landet sårbart. Ruslands 
økonomi er i dag ikke større end Italiens – og kun lidt over halvt så stor 
som Tysklands – og landet er afhængig af handel med Europa. 
</p><p>
Et afgørende pres vil dog kræve, at man skærper de økonomiske sanktioner mod 
Rusland mere, end der kan opnås flertal for i EU, vurderer Paul Ivan. Der er 
fuld opbakning til hårdere sanktioner fra lande som Danmark, Sverige, 
Storbritannien, Polen, Rumænien og de baltiske lande. Men man tøver langt 
mere i lande som Grækenland, Italien, Ungarn og Slovakiet. 
</p><p>
»Nogle af de lande har længe haft gode relationer til Rusland og ønsker ikke 
at skade dem udelukkende på grund af Ukraine. Flere af dem har også 
økonomiske problemer, som vil forværres, hvis de mister dele af deres 
samhandel med Rusland«, siger Paul Ivan og fortsætter: 
</p><p>
»Ukraine er med andre ord vigtigere for Putin, end det er for EU«. 
</p><h3>
Putin: Dvæl ikke ved Debaltseve 
</h3><p>
Vladimir Putin selv har løbende afvist enhver snak om, at han støtter de 
pro-russiske oprørere militært. Tirsdag sagde han, at de ukrainske tropper i 
Debaltseve burde overgive sig, selv om det blot er en flok civile amatører, 
de kæmper mod. 
</p><p>
»Selvfølgelig er det altid smerteligt at tabe, især når man ikke taber til en 
normal hær, men til mennesker, som dagen inden var minearbejdere og 
lastbilchauffører«, sagde Vladimir Putin ifølge New York Times. 
</p><p>
Den russiske præsidents påstand om minearbejdere og lastbilchauffører står i 
stærk kontrast til en lang række rapporter om, at oprørerne er tungt 
bevæbnet og støttes af russisk militær. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/tv/udland/ECE2551542/fortsatte-kampe-i-ukraine-overrasker-ikke-putin/">Fortsatte kampe i Ukraine 
overrasker ikke Putin</a></p><p>
Putin lægger ikke skjul på, at han mener, at Ukraine bør lade oprørerne 
beholde Debaltseve, selv om europæiske ledere fastholder, at det bryder 
våbenhvilen. 
</p><p>
»Sådan er livet, og livet går videre. Ingen grund til at dvæle ved det«, sagde 
Vladimir Putin tirsdag. 
</p><p class=" bl-elem">
Der var i går aftes planer om et telefonmøde om situationen mellem Merkel, 
Hollande, Putin og den ukrainske præsident, Petro Poroshenko. 
</p>	
</div>
</div></body></html>
