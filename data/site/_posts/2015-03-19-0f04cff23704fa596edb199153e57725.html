---
layout:     post
title: 	    "Sting stod i skyggen af Paul Simon til koncerten i Odense "
post_author:	    
post_date:	    Thu, 19 Mar 2015 10:37:33 +0100
post_site:	    politiken.dk 
post_link:	    http://politiken.dk/kultur/musik/koncertanmeldelser/ECE2594221/sting-stod-i-skyggen-af-paul-simon-til-koncerten-i-odense/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4 class="">
Anmeldelse: On stage together - Paul Simon &amp; Sting</h4>
<div class="fakta-body" data-buildingblock="embedded_factboxlink">
<div class="clearfix m-top5 m-bottom5">
<img class="pol-rating-img" src="http://politiken.dk/graphics/ratings/4_hjerter_red.png" alt="Politiken synes"/></div><p>
Info: Fyn Arena. tirsdag.
</p></div>
</div><p>
Som vi sad der på rad og række i en fynsk sportshal og ventede på, at nogen 
skulle slukke for det triste loftslys og få det nye makkerpar, Paul Simon og 
Sting, ind på scenen, var der ikke meget, der tydede på, at denne flade 
tirsdag havde tænkt sig at kaste lidt tryllestøv af sig. 
</p><p>
Tværtimod rungede publikums forventningssummen hårdt mellem betonvæggene, og 
et kig på de to hovedpersoners bedrifter fortalte, at de kan skrives på den 
lange liste af musikere, der har ramt en musikalsk guldåre engang og mest 
levet af renterne siden. Hvilket gælder mere for den ene end for den anden. 
</p><p>
I det hele taget mindede alle de gråhårede mennesker i deres fine søndagstøj 
om de dage i barndommen, hvor mine forældre slæbte mig med på museum. Nu 
skulle vi sandelig se på noget gammel, fin kunst. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/kultur/musik/ECE2396326/paul-simon-og-sting-synger-hinandens-sange-i-odense/">Paul Simon og Sting synger 
hinandens sange i Odense</a></p><p>
Men da Paul Simon og Sting trådte ind på scenen, havde de ikke jakkesættet på. 
Sting var i blå T-shirt og jeans, Paul Simon toppede den samme jævne uniform 
med en uknappet skjorte. 
</p><p>
De var ikke kommet til Odense for at se godt ud eller være fine på den. De var 
kommet for at gøre det, de har brugt de fleste af deres vågne timer på i 
henholdsvis 63 og 73 år: at spille musik. Og hvis tøjet var lidt krøllet, 
var musikken til gengæld pletfri og til tider prangende. 
</p><h3>
En musikalsk Noahs ark 
</h3><p>
Næsten tre timer senere havde jeg glemt alt om støvede kustoder og musikere, 
der hviler på laurbærrene. En hæs Sting havde givet alt, hvad han havde, 
mens Paul Simon på sin egen underspillede facon var i en klasse for sig. 
</p><p>
I stedet tænkte jeg på Noahs ark. Hvis en syndflod i mellemtiden havde revet 
verden væk uden for denne musikalske boble i de tusinde håndboldhallers 
land, er jeg sikker på, at der var mindst ét eksemplar af ethvert 
instrument, menneskeheden har opfundet på scenen. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/musik/koncertanmeldelser/ECE1537557/stings-udsolgte-koncert-var-so-so/">Stings udsolgte koncert var 
so-so</a></p><p>
Og 16 verdensklassemusikere, der kunne jonglere med dem – hvad end det var 
tuba, violin, orgel, kornet, trækharmonika, klarinet, sav, klokkespil af 
skeer eller det dusin trommer fra hele verden, der fyldte den enorme scene 
ud. 
</p><p>
Det var en fælles udstilling af Simons og Stings musikantropologiske samling. 
Ikke kun i instrumenter, men i toner og rytmer fra alle verdenshjørner. 
</p><p>
Fra New Orleans og Rio til Cape Town og Algeriet. Aftenen bød ikke på noget 
nyt, men skulle uheldet være ude, var her et fantastisk grundlag for en 
frisk start. 
</p><h3>
Et næsten for perfekt match 
</h3><p>
Paul Simon og Sting lærte hinanden at kende i slutningen af 1980’erne. De 
boede i den samme bygning på Manhattan. 
</p><p>
Men først for to år siden begyndte de at spille sammen. I forbindelse med en 
støttekoncert optrådte de sammen i stedet for hver for sig med ’The Boxer’ 
og ’Fields of Gold’.
</p><div class="art-quote article-box">
<p class="quote"/>
<blockquote>
<p class="quote-txt">
Det var den åbenlyse rollefordeling mellem de to superstjerner - Sting 
bragte energien, Simon finessen. Sammen og hver for sig
</p>
<p class="sender">
Simon Lund 
</p>
</blockquote>
</div><p>
»Bagefter kiggede vi på hinanden og sagde: Wow, det var sgu ret interessant«, 
har Paul Simon fortalt.</p><p>
Lige de to sange spillede de også i Odense og har gjort det, siden deres 
massive fælles tour, ’On Stage Together’, begyndte sin jordomrejse i februar 
sidste år. 
</p><p>
Tirsdag kom de forbi en udsolgt Fyn Arena i Odense, hvor 4.500 begejstrede 
tilskuere klappede på livet løs til det, som kan deles op i tre koncerter på 
en aften. En koncert med Paul Simon, en med Sting og en med dem begge to. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/musik/koncertanmeldelser/ECE1053534/sting-skuffede-faelt-med-hitparadekoncert/">Sting skuffede fælt med 
hitparadekoncert</a></p><p>
Hvilket på papiret lignede et næsten for perfekt match. 
</p><p>
Ganske vist er der 10 års forskel, og mens Paul Simon voksede ud af 1960’ernes 
folkscene i New York, er Sting formet af Londons new wave. Men de har begge 
en betændt fortid i et band og skabt strålende solokarrierer. 
</p><p>
De er nogle af de bedste håndværkere, når det kommer til både sangskrivning og 
håndtering af et instrument. De er perfektionister med et globalt 
musikudsyn, og så skubber de begge melankoli til side med melodi. 
</p><h3>
Sting var tændt 
</h3><p>
Koncertens profil blev dog tegnet op af forskellene på de to. Det skabte 
dynamik, men udstillede også kvalitetsspringet fra Sting op til Simon. 
</p><p>
Sætlisten var pakket med deres allerstørste sange. Også fra Police og tiden 
med Garfunkel. De lagde for med Stings morgenmundharmonika ’Brand New Day’, 
der gled over i en lidt ujævn udgave af ’The Boy in the Bubble’. 
</p><p>
Sting stod ganske enkelt for meget på gaspedalen her. Paul Simons sange skal 
ikke stampes op af jorden, de gror af sig selv. 
</p><p>
Men det var den åbenlyse rollefordeling mellem de to superstjerner – Sting 
bragte energien, Simon finessen. Sammen og hver for sig. 
</p><p>
Sting kom med rockens muskulatur og en næsten råbende energi, med ekspressive 
soloer, slagbas og enkeltmandspræstationer i bandet. Og så den mere end 
almindeligt hæse stemme. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/musik/koncertanmeldelser/ECE91263/yin-og-yang-eller-jekyll-og-hyde/">Yin og yang eller Jekyll og Hyde?</a></p><p>
På den ene side klædte det ham på samme sympatiske måde som hans fuldskæg, på 
den anden side forhindrede stemmen ham i at få en sang som ’Message in a 
Bottle’ til rigtig at lette. For ikke at tale om de direkte kedelige sange 
fra hans bagkatalog. 
</p><p>
Men Sting var tændt, smilende og rev energisk publikum op af stolene gang på 
gang, når han yderst på scenekanten lukkede op for sange som ’Roxanne’. 
</p><h3>
Koncerten tippede mod Paul Simon 
</h3><p>
Paul Simon sang perfekt, varierede elegant sange som ’Bridge over Troubled 
Water’, som han må have sunget en million gange før, og lod bandet som 
helhed finde et groove at forsvinde ind i. 
</p><p>
Når bølgerne gik højt, dansede han rundt med sig selv og spillede på alle 
instrumentere i luften. Som en glædesdans af Yoda. 
</p><p>
Med ’Graceland’ som det dominerende album på sætlisten spændte Simon sin del 
af koncerten ud mellem sine ubesværede melodier og komplekse rytmiske 
strukturer. 
</p><p>
Den yngste sang, ’Dazzling Blue’, strakte sin hypnotiske hals frem mellem 
fængende højdepunkter som ’Me and Julio down by the Schoolyard’, ’Hearts and 
Bones’ og ’Graceland’. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/musik/cd-beat/ECE1250798/paul-simon-vender-med-succes-tilbage-til-graceland/">Paul Simon vender med succes 
tilbage til 'Graceland'</a></p><p>
Godt nok var det imponerende, at bandet ikke satte en tone forkert og kunne 
genskabe den oprindelige lyd på mange sange – selv den baglæns afspillede 
bassolo på ’You Can Call Me Al’ – men faren var, at enkle sange blev 
overlæssede. Som de forplumrede udgaver af ’Mrs. Robinson’ og ’Cecilia’. 
</p><p>
Sigende for hele aften var dog, at Sting sang en cover af Paul Simons 
’America’, men Paul Simon betalte ikke tilbage. Han kastede sig ud i Junior 
Parkers ’Mystery Train’. Det var den vej, hele koncerten tippede. Mod Paul 
Simon og hans nysgerrighed. Ikke fordi Sting var dårlig, han var bare ikke 
Paul Simon. 
</p><p class=" bl-elem">
Alle Paul Simons sange skal med på musikkens Noahs ark. Men kun et par af 
Stings. 
</p>	
</div>
</div></body></html>
