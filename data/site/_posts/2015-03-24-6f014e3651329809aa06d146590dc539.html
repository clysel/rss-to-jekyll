---
layout:     post
title: 	    "?Syriens slagter? dræber i det stille "
post_author:	    
post_date:	    Tue, 24 Mar 2015 13:03:02 +0100
post_site:	    politiken.dk 
post_link:	    http://politiken.dk/magasinet/feature/ECE2601923/syriens-slagter-draeber-i-det-stille/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Det er 21. august 2013. Billederne går verden rundt. Døde børn lagt på rad og 
række i bar overkrop eller nattøj. De har ingen tegn på skader, men 
iltmangel har givet huden et blåligt skær. Natten forinden har det syriske 
regime affyret granater med kemiske giftstoffer. 1.400 mennesker dør i det 
værste giftangreb i 25 år. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00923/testSkarp_923272" data-id="923272" data-imgtype="jpg"/><p/><p>
De næste dage følger et storpolitisk spil. I en periode tror alle, at Barack 
Obama vil intervenere. Gå i krig i Syrien mod Assad. Danmark er klar til at 
følge ham. I sidste øjeblik foreslår Rusland at lade Bashar al-Assads 
kemiske våbenlagre falde under international kontrol. Interventionen 
aflyses, og det danske fragtskib ’Ark Futura’ får i stedet lov til at sejle 
de kemiske våben væk fra Syrien. 
</p><p>
15. marts 2015. Den amerikanske udenrigsminister, John Kerry, sidder i et 
tv-interview hos den amerikanske kanal CBS News. 
</p><p>
Da snakken falder på den syriske diktator, fortæller John Kerry, at man på et 
tidspunkt er nødt til at forhandle: »Det, vi arbejder på, er at få ham til 
at komme og gøre det«. Udtalelsen ligger i forlængelse af en opblødning over 
for Bashar al-Assad, der også har fået den danske udenrigsminister, Martin 
Lidegaard, til at åbne for forhandlinger. 
</p><p>
Den pludselige forhandlingsvilje skyldes ikke, at Assad, der også kendes som 
’Syriens slagter’, er blevet en engel i løbet af de to år. Tværtimod er 
regimets systematiske drab på civile fortsat på et niveau, hvor ingen anden 
gruppe i Syrien kan sammenlignes med det. Tøndebomber, snigskytter, der 
bevidst skyder civile, og folk, der bliver tortureret ihjel, er bare nogle 
af metoderne. Få dage efter John Kerrys udtalelse kunne syriske aktivister 
fortælle om angreb med giftige kemikalier som klor. 
</p><h3>
Flere liv på samvittigheden 
</h3><p>
Den nye retorik fra Vesten skyldes derimod en ny gruppe, der har stjålet 
mediebilledet fra Syrien og givet mulighed for, at Assad kan slå civile 
ihjel i stilhed. Islamisk Stat (IS) har med sine videoer af halshugninger og 
trusler mod Vesten trukket USA og Danmark ind i den krig, man fravalgte at 
kæmpe mod det syriske regime. Ifølge Sune Haugbølle, lektor i globale 
studier på Roskilde Universitet og mellemøstkender, er der en symbolik til 
forskel, der får Vesten til at reagere. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00923/Skarp2_923271" data-id="923271" data-imgtype="jpg"/><p>
»IS ønsker at virke brutale, for det får dem til at virke magtfulde ved at 
være kompromisløse. De er ligeglade med, hvad Vesten synes. Bashar al-Assad 
har – selv om han tidligt i konflikten blev erklæret en ikkeønsket leder – 
forsøgt at komme i spil som en, man kan forhandle med. Assad-regimet har 
slet ikke haft samme grund til at gå ud og prale med de her ting«. 
</p><p>
Et er, hvad der toner frem på tv-skærmene i de vestlige hjem, hvor IS 
halshugger og korsfæster, og hvor Assad benægter at bruge de tøndebomber, FN 
ellers har dokumenteret. Noget andet er, hvad der sker på jorden i Syrien, 
hvor vestlige medier har svært ved at komme ind. Hverken det syriske regime 
eller jihadisterne i IS fortæller, hvor mange de dræber eller får dræbt – og 
FN kan umuligt følge med. 
</p><p>
Det bedste bud kommer fra en række aktivister og menneskerettighedsforkæmpere, 
der i grupper som Syrian Network for Human Rights og Violence Documentation 
Centre prøver at skabe et overblik. 
</p><p>
Tallene skal fortolkes med forsigtighed. Men én ting går igen: Assad har langt 
flere civile liv på samvittigheden end IS. Over de fire år, borgerkrigen har 
varet, vurderes de at have stået for mellem 80 og 95 procent af drabene på 
civile. Opgørelser fra Violence Documentation Centre i det østlige Syrien 
viser, at Assad har slået syv gange flere civile ihjel end jihadisterne, 
efter de kom til verden. 
</p><p>
»Det er ret tydeligt, at de her massakrer er foregået med Bashar al-Assads 
støtte, og at det har været et strategisk led i en kollektiv afstraffelse«, 
fortæller Sune Haugbølle. 
</p><p>
Langt størstedelen af de dræbte i regimets angreb er civile, så der er ikke 
tale om følgeskader, men derimod angreb, hvor regimet omringer områder og 
bomber dem for enten at få civile til at flygte eller vende sig mod 
oprørerne. 
</p><p>
»Regimet vil demonstrere, at hvis man holder med oprørerne, så bliver man 
straffet«. 
</p><h3>
Assad som en del af fremtiden 
</h3><p>
FN har dokumenteret en del af forbrydelserne og har bevis for, at både det 
syriske regime og IS har begået forbrydelser mod menneskeheden. 
</p><p>
I øjeblikket indgår krigsforbrydelserne dog ikke som en del af overvejelserne 
om en fredsløsning for Syrien, især fordi Rusland nedlægger veto i FN’s 
Sikkerhedsråd mod tiltag til at bringe de ansvarlige for retten. Det er 
medvirkende til at intensivere volden i Syrien. 
</p><p>
»Der er en form for moralsk vakuum i det internationale system. Og det gør, at 
der er en slags straffrihed, og deraf følger, at man kan overskride 
grænserne«, siger Sune Haugbølle. 
</p><p>
Hvis man ser udviklingen over det seneste år, virker IS til gengæld som det 
bedste, der kunne ske for Bashar al-Assad. Det er begrænset, hvad der har 
været af kamphandlinger mellem IS og det syriske regime, og al-Assad er 
blevet ham, man vil forhandle med. 
</p><p>
»Assad har helt klart nydt godt af at have den her bussemand over for det 
internationale samfund, fordi regimet fra starten har sagt, at oprøret var 
et islamistisk forsøg på at udrydde minoriteter i landet, så de kæmper mod 
terrorister. Og det har jo overskygget det folkelige oprør, der stadig 
finder sted og er af en helt anden karakter«
</p><p>
Frygten for de islamistiske grupper har fået Danmark, USA og FN til at se 
Assad som deres sidste udvej. Der er stadig diskussion om, hvilken rolle han 
skal spille i forhandlingerne og Syriens fremtid. Men lige nu er han både 
den største dræber af civile i Syrien og vestlige lederes håb. 
</p><p>
»Det er Islamisk Stat, der har ændret den kalkulation«, siger Sune Haugbølle. 
</p><p class=" bl-elem"><i class=" bl-elem">Publiceret 24. marts 2015</i></p>	
</div>
</div></body></html>
