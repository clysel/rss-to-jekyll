---
layout:     post
title: 	    "Blot 20 fuldførte, da tre suveræne holdkammerater knuste al modstand"
post_author:	    
post_date:	    Sat, 21 Mar 2015 18:39:40 +0100
post_site:	    politiken.dk 
post_link:	    http://politiken.dk/sport/cykling/ECE2598424/blot-20-fuldfoerte-da-tre-suveraene-holdkammerater-knuste-al-modstand/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>Efter belgieren Gianni Meersmans trtiumf på hjemmebane i gårsdagens Handzame Classic noteredes sæsonens mest vindende professionelle cykelmandskab Etixx-Quick Step i dag for endnu en sejr i det 196 km lange hollandske Ronde van Zeeland.</p><p>Og det blev vel at mærke en af de mere specielle af slagsen, for ved denne lejlighed var der tale om den totale nedkæmpning af rivalerne.</p><p>Det sørgede de tre holdkammerater, belgieren Iljo Keisse, hollænderen Niki Terpstra og den polske debutant Lukasz Wisniowski, for, da de etablerede en fælles offensiv med lidt over halvdelen af distancen tilbagelagt.</p><p>Det formåede ingen af rivalerne at finde modtræk overfor, så trioen kunne støt og roligt øge forspringet. Som det kunne forventes blev der aldrig tale om noget spurtopgør, men Iljo Kiesse var først og stregen, og alle tre rakte armene jublende i vejret efter årets 18. Etixx-Quick Step-gevinst.</p><h3>Kun 20 ryttere nåede til vejs ende</h3><p>Da de tre satte deres fremstød ind, var feltet, som oprindelig bestod af 142 ryttere fordelt på 19 firmahold, kraftigt reduceret på grund af barske vejrforhold med kulde og regn.</p><p>Frafaldet fortsatte, hvilket naturligvis lettede opgaven for udbryderne – så meget mere som at Etixx-Quick Step foruden de tre i front havde yderligere fire mand i den forfølgergruppe, der efterhånden skrumpede yderligere kraftigt ind, så kun i alt 20 ryttere fuldførte. </p><p>For nu at understrege den totale suverænitet besatte Etixx-Quick Step også fjerdepladsen ved belgieren Yves Lampaert lidt over to minutter efter holdkammeraterne. Han havde sammen med landsmanden Edward Theuns (Topsport Vlaanderen) i den afsluttende fase sagt farvel til de øvrige få tilbageværende.</p><p>Blandt disse var Cult Energys Troels Vinther som sit holds eneste fuldførende på en 15.-plads, mens det danske 3. divisionshold Riwal Platform delte skæbne med adskillige andre mandskaber og slet ikke havde nogen blandt de ryttere, der nåede til vejs ende.</p><p>»Det var en hollandsk semiklassiker, når den viser sig fra sin allerhårdeste side, men det var glimrende træning til Dwars door Vlaanderen på onsdag«, konstaterer Troels Vinther.</p><h3>Tredje sejr på landevejen</h3><p>32-årige Iljo Keisse har i de senere sæsoner i stadig højere grad helliget sig landevejen, hvor han har udviklet sig til at blive en skattet hjælperytter for sin nuværende arbejdsgiver.</p><p>Sine kvaliteter på banen stiller han dog stadig med jævne mellemrum, til skue, og han vandt således i begyndelsen af året for tredje gang i træk seksdagesløbet i Rotterdam sammen med Niki Terpstra.</p><p>Dagens sejr var Keisses tredje på landevejen. Den første hjemførter han under dramatiske omstændigheder på en etape i Tyrkiet Rundt for tre år siden. På vej mod mål i en solooffensiv styrtede han i det sidste sving, men nåede lige netop at komme på cyklen tids nok til at kunne kæmnpe sig først over stregen.</p><p>Knap så sindsoprivende var det, da han sidste sæson slog til i det franske Chateauroux Classic.</p><h3>Ung franskmand triumferede på hjemmebane</h3><p>Cult Energy var også i aktion i det franske Classic Loire-Atlantique, men heller ikke her formåede sportschef Michael Skeldes tropper at blande sig i kampen om topplaceringerne.</p><p>Et udbrud på 14 ryttere etableredes forhodlsvis tidligt, og selv om forspringet aldrig blev særlig stort,. var det blandt disse aktører, vinderen skulle findes.</p><p class=" bl-elem">Den 22-årige franskmand Alexis Gougeard (Ag2r-La Mondiale), der adskillige gange har vist spændende angrebsiver, satte en solooffensiv ind, og han holdt hjem med få sekunders forspring til italieneren Marco Marcato (Wanty-Groupe Gobert) og landsmanden Anthony Delaplace (Bretagne-Séché).</p>	
</div>
</div></body></html>
