---
layout:     post
title: 	    "Lille søde Marie kan også blive sur"
post_author:	    
post_date:	    Sun, 05 Apr 2015 11:34:22 +0200
post_site:	    politiken.dk 
post_link:	    http://politiken.dk/sport/ishockey/ECE2616362/lille-soede-marie-kan-ogsaa-blive-sur/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Der findes telefonsælgere og religiøse budskabssælgere, der findes 
støvsugersælgere, gadesælgere og samvittighedssælgere. Anmassende, 
påtrængende og stædige. 
</p><p>
I dagligdagen møder vi dem alle sammen. Nogle gange med smilende 
imødekommenhed, andre gange med strittende irritation. 
</p><p>
Men det hænder også, at vi møder solskinssælgere. De idealister, der ikke vil 
vride vores moral eller trække penge op af vores lommer, men som bare vil 
fortælle en god historie og dele deres begejstring. Fordi de synes at have 
fundet ’noget’, andre måske også kunne have glæde af. 
</p><p>
Sådan en sælger mødte jeg forleden. I en stol på den anden side af bordet. 
Hendes navn er Marie Linander Henriksen. Og hun er landsholdsspiller i 
ishockey. Og gymnasielærer. 
</p><div class="art-fakta article-box">
<h4 class="">
danmark ved B-vm</h4>
<div class="fakta-body" data-buildingblock="embedded_factboxlink">
<p><b>B-VM</b> afvikles i Rouen, Frankrig.
</p><p/><p><b>Søndag 12.4. 19.30:</b> DK-Østrig
</p><p><b>Mandag 13.4. 16.00:</b> DK-Letland
</p><p><b>Onsdag 15.4. 12.30: </b>DK-Norge
</p><p><b>Torsdag 16.4. 12.30:</b> DK-Tjekkiet
</p><p><b>Lørdag 18.4. 18.30:</b> DK-Frankrig
</p><p/><p>
Alle kampe spilles i Patinoire 
</p><p>
Ile Lacroix i Rouen, og vinderen 
</p><p>
af tabelturneringen rykker op 
</p><p class=" bl-elem">
i A-gruppen.
</p>
</div>
</div><p>
Marie begyndte at spille ishockey som 5-årig i skøjtehallen på Tvedvangen i 
Herlev. Og det kunne vel egentlig ikke være anderledes, når nu farmand var 
ishockeyspiller og endda på landsholdet.</p><p>
Bevares, hun prøvede også fodbold og – som ’alle’ piger – badminton, men det 
bed sig nu ikke ind i kroppen på Marie på samme måde som ishockeyen. Så dér 
blev hun hængende. Og spillede med drengene, for der var ikke mange småpiger 
på 5 eller 7 år, som forsøgte sig i ishockey. 
</p><p>
Og hun, der i dag er 28 år, cand.scient. i human fysiologi og idrætslærer på 
Herlev Gymnasium, og som også kan kalde sig skiinstruktør, skøjter nok rundt 
på isen nogle år endnu. For at gøre sit bedste for, at det lykkes for 
landsholdet – som Marie Linander er anfører for – at spille sig op blandt de 
otte bedste nationer i verden. Og ikke mindst for også at sikre holdet 
olympisk status. 
</p><h3>
Taklinger straffes med udvisning 
</h3><p>
»Min største drøm har alle dage været de olympiske lege«, fortæller Marie med 
en tydelig glød i stemmen. 
</p><p><span class="img-contimg-fl-left"><img class="image inlineLightBox" src="http://multimedia.pol.dk/archive/00925/marie_925962k.jpg" alt="" border="0"/><span class="caption"><span class="f-img-caption">ambition. 
</span>Marie Linander Henriksens største drøm rent sportsligt er at komme med til de olympiske lege. Foto: Lasse Kofoed</span></span></p><p>
»Men samtidig har jeg dog aldrig troet, at den kunne blive til virkelighed. 
Det ved jeg dog nu, den kan, for vi var bare én sejr fra at kvalificere os 
til legene sidste år i Sotji i Rusland. Vi vandt både første og anden 
kvalifikationsrunde, men tabte – efter at have slået Slovakiet og Norge – 
den altafgørende sidste kamp til Japan. Vi prøver igen, for jeg er anfører 
for et hold, hvor de fleste endnu ikke er fyldt 22 år, og som derfor kan 
tillade sig at tro på fremtiden. Og fremtiden er bl.a. OL i Sydkorea i 
2018«. 
</p><p><i class=" bl-elem">Har din karriere nogen udløbsdato?</i></p><p>
»Jeg har ikke sat nogen. Ved legene i Korea er jeg 31, og det er jo ikke galt. 
Jeg har den holdning – for jeg elsker jo ishockey, kammeratskabet og hele 
atmosfæren – at jeg spiller, så længe det morer og inspirerer mig. Og så 
længe jeg kan leve op til mine egne forventninger. Når det sidste ikke er 
tilfældet, pakker jeg sammen«, lyder det fra Marie, der altså ikke vil 
opleve den dag, da hendes ishockeystav skifter til stok. 
</p><p><i class=" bl-elem">Hvis du skal forklare, hvad ishockey for piger og kvinder er, hvad vil du 
så sige?</i></p><p>
»At det ikke må sammenlignes med det meget kontante spil, den mandlige version 
er. Vores spil er anderledes; det er mere flydende og med færre afbrydelser. 
Ja, det går lidt langsommere, og vi må heller ikke takle, men der er 
selvfølgelig en vis fysisk kontakt; det kan ikke undgås. Vi løber på banen i 
det samme udstyr som mændene, men forskellen er, at vi kvinder skal spille 
med gittermaske. Alle taklinger straffes med udvisninger, og der er stort 
set ingen slagsmål. Men vi spiller da med en kraft og et engagement, som om 
det gælder liv eller død«. 
</p><p><i class=" bl-elem">Stort set ingen slagsmål, siger du? Har du nogensinde været oppe at slås på 
isen?</i></p><p>
»Det er sket, men det er ikke så ofte. På isen kan vi godt være lidt hårde mod 
hinanden, når pulsen er høj og adrenalinen pumper, som det var tilfældet i 
vores DM-finale mod Hvidovre. Så ja, det er sket. Vi kæmper for hinanden, og 
jeg står op for mine medspillere. Lille søde Marie kan også blive sur, når 
det gælder«, lyder det næsten undskyldende fra landsholdsanføreren. 
</p><p>
Og når hun som 28-årig taler om ’karrieren’, taler Marie Linander, der både 
kan synge og spille bas, om et stort nationalt og internationalt spænd. 
</p><p>
For hun debuterede på det danske seniorlandshold – nu har ishockeyunionen også 
et kvindeligt U-landshold, det havde man ikke dengang – som godt 14-årig. Og 
der skulle dispensation til, før hun fik lov til at stille op ved B-VM i 
Frankrig. 
</p><p>
På det tidspunkt havde Marie Linander nærmest kun spillet ishockey på 
drengeniveau. 
</p><p>
Og dér taklede man. Sådan op i banderne, som vi kender det fra – ja, undskyld 
udtrykket, men det har vi lært af at se det hårde spil i fjernsynet – 
’rigtig’ ishockey. 
</p><p>
»I de år spillede jeg ishockey på drengenes betingelser, og det blev lidt 
voldsomt til sidst. Ikke mindst, når jeg spillede i den næstbedste række, 1. 
division, og med U20-mændene. Nogle gange blev jeg taklet, så jeg så sol, 
måne og stjerner. Jeg havde modspillere, der optrådte som gentlemen, og som 
kun taklede, når det var nødvendigt, men jeg oplevede også spillere, som 
absolut skulle slagte mig, fordi jeg var pige. Det syntes jeg ikke, der var 
nogen grund til. På den anden side hadede jeg at få særbehandling, bl.a. når 
min træner mente, jeg slet ikke skulle løfte det samme som fyrene, når vi 
havde styrketræning. Derfor kæmpede jeg med vægtene«. 
</p><h3>
Har spillet på hold med far og bror 
</h3><p>
Taklingerne forsvandt ud af Marie Linanders liv, da hun begyndte at spille på 
rene kvindehold. De er nemlig helt forbudt i kvindernes version af spillet, 
også på internationalt plan – og årsagen er, at en mindre brutal version 
skal gøre spillet bredere og mere attraktivt for alle piger og kvinder. 
’Man’ ønsker ikke kun at tiltrække de bredskuldrede og stærke. 
</p><p>
»Jeg forstår godt forbuddet. I den hjemlige liga har vi måske 13-14-15-årige 
spillere, der konfronteres med en mere robust type på 25, og så kender vi 
godt resultatet af den takling. På den anden side har vi jo udstyr på, 
nøjagtig det samme som mændene har, så der er efter min mening plads til en 
vis fysik. Men åbenbart ikke endnu«. 
</p><p>
Fortæller kvinden – der er en overbliksstærk center og spilfordeler, som 
knokler løs over hele banen. Og som også har oplevet noget så usædvanligt 
som at spille et par 1. divisionskampe for Herlev sammen med sin far, den 
garvede ekslandsholdsspiller Kenneth Henriksen, og sin nu medicinstuderende 
lillebror, Jeppe, som nåede to A-landskampe, inden læsningen tog overhånd. 
</p><p>
Men hvor blev mor Dorthe af, en tidligere håndboldspiller, når mand, datter og 
søn smuttede i skøjtehallen? »Hun tog med. For hvis hun ville være sammen 
med familien, var det om at være til stede i skøjtehallen i Herlev«, smiler 
den 28-årige gymnasielærer, som også har hevet sine idrætselever med i 
skøjtehallen for at give dem et personligt, kropsligt indblik i ishockeyens 
verden. 
</p><p><i class=" bl-elem">Det lyder jo som den rene leg på voksenplan?</i></p><p>
»Ja, men det er knaldhårdt arbejde at være underviser og underholder. 
Forberedelserne er krævende, undervisningen skal jo gerne være ’unik’, have 
indhold og aldrig være kedelig«, svarer hun. 
</p><p>
»Jeg kan være helt baldret i hovedet, når dagen er forbi. Men de skal jo lære 
noget, de <i>skal </i>have udbytte af undervisningen og blive klogere. 
Derfor stiller jeg krav til både mig selv og eleverne. Det er måske derfor, 
de kalder mig ’hende den strenge’. Jamen, de har jo selv valgt at være her. 
De kommer for at lære noget, og det skal jeg nok sørge for – og hvis de 
synes, vi lærere er for skrappe og krævende, behøver de ikke at komme«. 
</p><p>
9. april, som har en trist historisk klang – 75-års dagen for den tyske 
besættelse af Danmark – rejser Marie Linander og de øvrige danske landsholdsspillere 
til Rouen i Frankrig for at deltage i det B-VM, der nu noget oppustet hedder 
hedder Division I A, men som altså stadig er den næstbedste internationale 
række. 
</p><h3>
Niende VM-slutrunde for Marie 
</h3><p>
Det danske hold stiller op med status som nr. 11 på verdensranglisten efter at 
have fået medaljer ved de seneste to B-VM-slutrunder. Kun vinderen af den 
seks hold store turnering i Rouen, engang Normandiets hovedstad, rykker op i 
den bedste række, A-gruppen. 
</p><p>
»Det er selvfølgelig det mål, vi forfølger. Men spørgsmålet er, om vi er klar 
til en plads i verdens top-8. Holdet er som sagt meget ungt, og for kun tre 
år siden spillede vi i C-gruppen. Så jeg mener, vi behøver meget mere rutine 
for at klare os blandt de allerbedste«, vurderer Marie Linander, der også 
har hentet erfaring gennem et år i amerikansk og et år i canadisk ishockey. 
</p><p>
Det er Maries niende VM-slutrunde – og den har hun nået, uden at hun på nogen 
måde føler sig gammel i spillet. »Ishockey giver mig glæde; det er en vigtig 
del af mit liv«. 
</p><p>
Og det er et liv, hun indtil videre lever alene. 
</p><p>
»Ingen af spillerne på landsholdet er endnu blevet mødre, men flere af mine 
veninder har både mand og børn. For mig har klokken ikke ringet endnu, men 
mon ikke det sker? Det regner jeg da med«, fortæller hun. 
</p><p class=" bl-elem">
Og de sidste ord siges selvfølgelig med det smil, der aldrig synes at være 
langt væk – og som repræsenterer den optimisme, hun skal søge at sprede i 
VM-truppen. 
</p>	
</div>

</div></body></html>
