---
layout:     post
title: 	    "Minister: Apple-datacenter vil skabe 80 faste job i Viborg"
post_author:	    Jesper Stein Sandal
post_date:	    Tue, 24 Mar 2015 09:38:37 +0000
post_site:	    www.version2.dk 
post_link:	    http://www.version2.dk/artikel/minister-apple-datacenter-vil-skabe-80-faste-job-i-viborg-114068?utm_medium=feed&utm_source=version2.dk&utm_campaign=it_nyheder
---
<html><body><div><section class="body"><p>Apples kommende datacenter i Foulum nær Viborg kommer til at give fast arbejde til cirka 80 personer til de forskellige driftsopgaver. Det er kun i den 10-årige etableringsfase, at datacenteret vil give arbejde svarende til 300 fuldtidsstillinger. Det oplyser udviklings- og handelsminister Mogens Jensen i et svar til Folketingets udenrigsudvalg <a href="http://www.business.dk/digital/apple-skaber-80-faste-job-i-viborg">ifølge Business.dk</a>.</p>

<p>Version2 har tidligere beregnet, at et datacenter i den størrelse, som Apple vil opføre, ville skabe cirka 60-70 fuldtidsjob. En læser påpegede dog efterfølgende, at døgnbemanding til portvagt og systemovervågning ville kræve et par ekstra stillinger, når natarbejde og ferie medregnes, end Version2 i første omgang havde vurderet.</p>



<p>Ministerens udmelding ligger dermed meget tæt på den vurdering af behovet for personale, som umiddelbart må forventes til et datacenter i denne størrelse.</p>

<p>Datacentret ventes dog først at være fuldt udbygget til den planlagte kapacitet i 2026, og opførelsen af datacenterhallerne og de øvrige installationer ventes altså at give yderligere fast arbejde, så der i etableringsfasen vil være cirka 300 fuldtidsbeskæftigede i forbindelse med datacenteret.</p>

<p>Dertil kommer underleverandører af forskellige ydelser i forbindelse med etableringen og den efterfølgende drift.</p>



<p>Visse steder har de store internetfirmaer samlet sig i klynger med store datacentre for at kunne udnytte fælles infrastruktur, men det er for tidligt at sige, om markerne ved siden af Apples store datacenter vil lægge jysk ler til flere store datacentre.</p>
  </section></div></body></html>
