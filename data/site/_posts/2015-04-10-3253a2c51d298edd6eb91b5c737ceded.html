---
layout:     post
title: 	    "Rigspolitiet: Teleoperatører logger frivilligt videre"
post_author:	    Jakob Møllerhøj
post_date:	    Fri, 10 Apr 2015 04:29:38 +0000
post_site:	    www.version2.dk 
post_link:	    http://www.version2.dk/artikel/rigspolitiet-teleoperatoerer-logger-frivilligt-videre-136181?utm_medium=feed&utm_source=version2.dk&utm_campaign=it_nyheder
---
<html><body><div><section class="body">
    <p>Til trods for stoppet for sessionslogning - hvor internetudbydere registrerer kilden og endepunktet for en internetkommunikation - så logger flere teleoperatører fortsat danskernes internettrafik.</p>

<p>Det fortæller Rigspolitiet, der har leveret inputtet i <a href="http://www.ft.dk/samling/20141/almdel/reu/spm/363/svar/1242261/1516193.pdf">et svar fra justitsministeriet (PDF)</a> til Folketingets Retsudvalg.</p>

<p>'Det bemærkes i den forbindelse, at selvom der efter ophævelsen af reglerne om sessionslogning ikke stilles krav til udbyderne om logning af oplysninger om internettrafik, så logger nogle udbydere dog alligevel i et vist omfang - og på frivilligt grundlag - oplysninger om internettrafik, bl.a. af hensyn til trafikafviklingen. Sådanne loggede oplysninger vil - efter indhentelse af en kendelse ved retten - kunne indgå i politiets arbejde,« står der i svaret, der politidirektør Svend Larsen som afsender.</p>

<p>Der står ikke noget om, hvilke eller hvor mange teleoperatører, der er tale om. Men hvorom alting er, så kan en sådan eventuel frivillig logning hos teleoperatørerne være i strid med Udbudsbekendtgørelsen, påpeger næstformand i IT-Politisk Forening Jesper Lund.</p>

<p>»Altså frivillig logning - med mindre det er oplysninger, der skal bruges til fakturering - det må man sådan set ikke,« siger han med henvisning til Udbudsbekendtgørelsens paragraf 23.</p>

<p>Også internetaktivist og datalog Christian Panton har på Twitter hæftet sig ved svaret, og hvorvidt en sådan logning er i overensstemmelse med Udbudsbekendtgørelsen. I et tweet spørger han direktør i brancheorganisationen Jakob Willer om hvilke selskaber der frivilligt logger sessionsdata. Han spørger også om hvordan det stemmer overens med udbudsbekendtgørelsen.</p>

<p>I <a href="https://www.retsinformation.dk/forms/R0710.aspx?id=137773">Udbudsbekendtgørelsens</a> paragraf 23 står der blandt andet:</p>

<p>»Udbydere af offentlige elektroniske kommunikationsnet eller -tjenester skal sikre, at trafikdata, jf. § 2, stk. 1, nr. 2, vedrørende abonnenter eller brugere slettes eller anonymiseres, når de ikke længere er nødvendige for fremføringen af kommunikationen, jf. dog stk. 2-5 og retsplejelovens § 786, stk. 4, eller regler udstedt i medfør heraf.«</p>

<p>Jesper Lund peger på, at der kan være teleoperatører, der kobler en ip-adresse til en person for at kunne tage fat i personen i forbindelse med eventuelle henvendelser om, at ip-adressen bliver misbrugt i en eller anden sammenhæng.</p>

<p>»Det kan tale for, at man kortvarigt gemmer oplysninger i forhold til, hvem der har benyttet en bestemt ip-adresse. Men at man i længere perioder skulle kunne gemme oplysninger med henvisning til, at man har brugt for dem i forhold til trafikafviklingen, det har jeg lidt svært ved at se,« siger Jesper Lund.</p>

<h2>Overrasket branchedirektør</h2>

<p>Direktør for teleoperatørernes brancheorganisation Teleindustrien, Jakob Willer, er umiddelbart overrasket over formuleringen i svaret fra Rigspolitiet:</p>

<p>»Mig bekendt er der ikke nogen, der laver frivillig sessionslogning. Og der er også regler, der sætter nogle grænser for, hvad man må,« siger han med henvisning til Udbudsbekendtgørelsen.</p>

<p>Jakob Willer vil nu forhøre sig blandt brancheforeningens medlemmer for at se, om han kan komme nærmere, hvad er ligger bag svaret fra Rigspolitiet.</p>

<p>Version2 har spurgt landets største teleoperatør, TDC, om virksomheden logger internettrafik på den måde, der lægges op til i svaret fra Rigspolitiet.</p>

<p>»Vi er stoppet med sessionslogning, så jeg tror ikke, de har TDC i tankerne,« lyder det kortfattede svar i en mail fra pressechef i TDC Ib Konrad Jensen.</p>

<p>Version2 forsøger at få et uddybende svar fra Rigspolitiet på, hvad der nærmere bestemt menes i forhold til logning i svaret til Folketingets Retsudvalg.</p>
  </section>

  
      </div></body></html>
