---
layout:     post
title: 	    "Børn i Nepal er lette ofre "
post_author:	    
post_date:	    Wed, 13 May 2015 22:05:52 +0200
post_site:	    politiken.dk 
post_link:	    http://politiken.dk/udland/ECE2666919/boern-i-nepal-er-lette-ofre/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Endnu et kraftigt jordskælv ramte i dag Nepal og fik mange til at løbe ud på 
gaden i panik.
</p><p>
Men det kaos, der hersker i landet efter to store jordskælv på mindre end en 
måned – og utallige efterskælv – får nu en ny bekymring til at brede sig i 
den nepalesiske regering og hos mange hjælpeorganisationer.
</p><p>
Katastrofen har betydet, at børn i endnu højere grad end normalt render alene 
rundt på gaden, hvilket gør dem til nemme ofre for kriminelle bander, der 
vil tjene penge på at udnytte dem.
</p><p><b class="ext-link">LÆS ARTIKEL</b><a class="embeddedlink" href="http://politiken.dk/udland/ECE2666173/nyt-jordskaelv-i-nepal-folk-var-lige-begyndt-at-flytte-ind-i-deres-huse-igen/">Nyt jordskælv i Nepal: Folk var 
lige begyndt at flytte ind i deres huse igen</a></p><p>
»Børnene kan være blevet væk for deres forældre, eller også har forældrene 
ikke overskud til at tage sig af dem i det kaos, som nu er opstået«, siger 
Karin Aaen, kommunikationschef i Unicef Danmark.
</p><p>
Hun frygter, at mange børn og unge risikerer at blive kidnappet på gaden af de 
kriminelle bander og solgt til prostitution eller børnearbejde enten i Nepal 
eller andre lande. Børnene risikerer også efter hendes vurdering at blive 
solgt til børnehjem i Nepal, der derefter opdigter en historie om, at 
børnene har mistet begge deres forældre.
</p><p>
»Vi ved fra andre store katastrofer som jordskælvet i Haiti for nogle år 
siden, at børn i nødsituationer er særligt udsatte«, siger Karin Aaen.
</p><h3>
Tusindvis af piger handles
</h3><p>
Nepal er et af de fattigste lande i Asien og er i forvejen kendt for at have 
store problemer med misbrug og udnyttelse af børn og unge. 
</p><p>
Myndighederne i Nepal og internationale organisationer skønner, at kriminelle 
netværk hvert år sælger mellem 12.000 og 15.000 piger i typisk 
teenagealderen til prostitution alene i nabolandet Indien. Men også i Nepal 
selv er prostitution udbredt på landets mange massagesteder og i de <i>red 
light districts</i>, som eksisterer i stort set alle større byer i Nepal. 
</p><p>
Dertil kommer, at der har været adskillige skandaler om de mange børnehjem, 
der er i Nepal, fordi en stor del af dem tjener penge på, at godhjertede, 
men intetanende turister besøger børnehjemmene og lægger store pengesummer i 
donationer. 
</p><p>
Ifølge hjælpeorganisationer er mange af børnene imidlertid slet ikke 
forældreløse. I stedet har forældrene indvilliget i at sælge deres børn, 
fordi kriminelle bagmænd har opsøgt forældrene og fortalt dem, at de kan få 
en bedre fremtid ved at komme på børnehjem.
</p><p>
Det har ikke været muligt at få en kommentar fra regeringen i Nepal, men flere 
medarbejdere både i Danmark og i Nepal fra FN’s Børneorganisation (Unicef) 
siger til Politiken, at den nepalesiske regering få dage efter det første 
jordskælv for to en halv uge siden besluttede midlertidigt at stoppe for 
alle udenlandske adoptioner af børn. Det skete for at forhindre kriminelle 
netværk i at udnytte det kaos og den desperation, som nu hersker.
</p><p>
»Vi er meget glade for, at regeringen i Nepal har truffet den beslutning, 
hvilket skete, efter at vi havde rådet regeringen til at gøre det«, siger 
Karin Aaen fra Unicef Danmark.
</p><p>
Ifølge Unicef har myndighederne i Nepal også udsendt cirkulærer til deres 
ansatte i alle distrikter i landet for at standse etableringen af nye 
børnehjem og på de eksisterende børnehjem at stoppe optagelsen af nye børn, 
som påstås at være blevet forældreløse efter jordskælvene.
</p><h3>
Desperate forældre
</h3><p>
Også hjælpeorganisationen Red Barnet er glad for, at regeringen i Nepal har 
stoppet for adoptioner.
</p><p>
»Jordskælvskatastrofen betyder, at børn kan være blevet en økonomisk 
belastning for deres forældre, som derfor kan have fået et ekstra incitament 
til at sælge dem til børnehjem«, siger Jonas Keiding Lindholm, 
vicegeneralsekretær i Red Barnet i Danmark.
</p><p>
Beslutningen fra den nepalesiske regering får dog ikke umiddelbart konsekvens 
for kommende danske adoptivforældre. Danmark stoppede sammen med en række 
andre vestlige lande allerede for fem år siden adoptioner fra Nepal på grund 
af den udbredte handel med børn. 
</p><p>
Men herhjemme er formand for foreningen Adoption &amp; Samfund Jens Damkjær 
skeptisk over for, hvorvidt det er rigtigt blot at bremse for adoptioner:
</p><p class=" bl-elem">
»Vi tager beslutningen fra regeringen i Nepal til efterretning. Men omvendt er 
det også forkert at stoppe for adoptioner, hvis det betyder, at børn lider 
eller dør, hvis de har mistet deres forældre og ikke får de nye forældre, 
der kunne have reddet dem. Derfor er det heller ikke i orden, at Danmark i 
så mange år har haft stoppet for adoptioner fra Nepal. Danmark er forpligtet 
ifølge Haag-konventionen til at hjælpe børn, der har mistet deres forældre. 
Derfor skal Danmark og andre lande arbejde mere på at få skabt de tætte 
relationer med myndighederne i Nepal, der gør, at de børn, der har brug for 
en ny familie, også får det«, siger han.
</p>	
</div>

</div></body></html>
