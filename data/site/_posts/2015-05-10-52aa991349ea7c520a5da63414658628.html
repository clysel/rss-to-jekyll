---
layout:     post
title: 	    "Hotelarkitektur møder fotografi møder photoshop møder musik"
post_author:	    
post_date:	    Sun, 10 May 2015 10:46:35 +0200
post_site:	    politiken.dk 
post_link:	    http://politiken.dk/fotografier/ECE2657034/hotelarkitektur-moeder-fotografi-moeder-photoshop-moeder-musik/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Første gang man ser et af fotografen Víctor Enrichs billeder af NH Deutscher 
Kaiser Hotel i München, bliver man helt opløftet. Endelig har den 
teknologiske udvikling skubbet arkitekturen derhen, hvor alt kan lade sig 
gøre. Glæden bliver afløst af skuffelse, når man opdager, at det ’bare’ er 
fotomanipulation. Men billederne gør alligevel indtryk, man kan ikke helt 
slippe dem, og nu begynder man febrilsk at lede efter fejl og sjusk – 
utroværdig lyssætning, mennesker der er skåret over og den slags – for at 
fastholde sin skuffelse. 
</p><div class="art-fakta article-box">
<h4 class="">
Bygningen - og fotografen</h4>
<div class="fakta-body" data-buildingblock="embedded_factboxlink">
<p>
NH München Deutscher Kaiser blev bygget i 1960. 
</p><p>
I sin tid var det byens første skyskraber. 
</p><p>
Hotellet har 14 etager. 
</p><p><b>Víctor Enrich</b> er født i Barcelona i 1976 og har studeret 
arkitektur, men er selvudlært inden for fotografi og billedbehandling. 
</p><p>
Det tog ham 8 måneder at fotografere og photoshoppe fotoserien om NH München 
Deutscher Kaiser. 
</p><p class=" bl-elem">
Til efteråret deltager han i en udstilling på Barbican Arts Center i London. 
</p>
</div>
</div><p/><p>
Der er bare ikke rigtig noget at komme efter. Víctor Enrich (f. 1976) kan 
virkelig sit kram med det avancerede elektroniske billedbehandlingsprogram 
Photoshop. 
</p><p>
Víctor Enrich er født i Barcelona. For nogle år siden arbejdede han som 
handicaphjælper i München. I den periode sov han på sofaer hos venner og 
bekendte og havde sin bagage stående i en boks på Münchens hovedbanegård. 
Hotellet ligger over for banegården, så han kom ofte forbi det, og med tiden 
begyndte han at holde af bygningen, der har karakter af lille skyskraber. 
</p><p class=" bl-elem">
Enrich spiller også klaver, så han besluttede sig for at lave 88 forskellige 
fotomanipulationer af hotellet – svarende til antallet af tangenter. Og så 
blev det sådan her. 
</p>	
</div>
</div></body></html>
