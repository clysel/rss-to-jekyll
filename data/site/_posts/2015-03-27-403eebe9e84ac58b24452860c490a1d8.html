---
layout:     post
title: 	    " Vi køber 100.000 forbudte glødepærer om året"
post_author:	    
post_date:	    Fri, 27 Mar 2015 21:13:33 +0100
post_site:	    politiken.dk 
post_link:	    http://politiken.dk/forbrugogliv/boligogdesign/energi/ECE2607921/vi-koeber-100000-forbudte-gloedepaerer-om-aaret/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Når en netbutik kalder glødepærer for ’industripærer’ eller ’specialpærer’, 
kan de importere og sælge dem til forbrugerne, lige så tosset de vil, selv 
om de matte glødepærer har været dømt ude af EU siden september 2012.
</p><p>
Også lampeforretninger importerer og sælger de energislugende pærer, som en 
gruppe forbrugere stadig sukker efter.
</p><p>
Det viser Politikens butiksbesøg og rundringning til en række forhandlere. Og 
tendensen bekræftes af Energistyrelsen, som angiver, at mens gløde- og 
specialpærerne i 2013 udgjorde under 1 procent af de solgte lyskilder, steg 
antallet sidste år til 5 procent.
</p><p>
»Vores fornemmelse er, at handlen sker i butikker, men også i stigende grad 
over nettet«, siger Henrik Andersen, kontorchef i Energistyrelsen.
</p><h3>
Stigende trend
</h3><p>
Hverken styrelsen eller branchen har et præcist tal for, hvor mange lyskilder 
der sælges i Danmark, men kilder i branchen regner med mellem 10 og 20 
millioner. De 5 procent glødepærer, som Energistyrelsen har talt sig frem 
til, udgør så fra en halv til en million. Blandt dem er andelen af egentlig 
matte pærer, som skulle være forbudt, omkring 100.000.
</p><p>
Politiken har talt med flere netbutikker og to butikker, der alle fortsat 
sælger glødepærer. Det gør de ved at importere glødepærer fra Norge eller 
ved at sælge ’industripærer’, som er forstærkede og derfor bruger lidt mere 
strøm end de gammelkendte matte glødepærer.
</p><p>
»Vi ser en stigende trend, i takt med at flere forbrugere bliver opmærksomme 
på, at det stadig er muligt at købe glødepærer. De ringer og spørger 
forundret, om det ikke er forbudt at sælge de her pærer«, siger Ulrik Greve 
fra netbutikken Lyskilderdirekte.dk.
</p><p><b class="ext-link">LÆS OGSÅ</b><a class="embeddedlink" href="http://politiken.dk/forbrugogliv/boligogdesign/energi/ECE2500011/forbrugerne-overser-ny-superpaere/">Forbrugerne overser ny 
superpære</a></p><p>
Butikken har sit eget mærke glødepærer, som er bygget på en måde, så de bedre 
kan tåle stød og har en længere levetid. EU tillod den slags pærer til 
professionelt brug, fordi nogle industrier og brancher endnu ikke kan bruge 
led-lyskilder. Men de markedsføres direkte til forbrugerne.
</p><p>
Andre butikker kan omgå loven ved at kalde glødepærer for ’specialpærer’. 
Årsagen til, at specialpærer ikke er omfattet af EU-forbuddet, er, at 
glødepærer ikke alle steder kan erstattes af energieffektive pærer. 
</p><p>
Det gælder blandt andet pærer til ovne, køleskabe, symaskiner, biler og 
husdyrpleje. Disse skal mærkes, så det fremgår, at de ikke er egnede til 
rumbelysning, men den oplysning kan glødepæreglade forbrugere vælge at se 
stort på.
</p><h3>
Undergraver strømbesparelse
</h3><p>
Tendensen med at købe glødepærer går stik imod politikernes intentioner om at 
spare på strømmen.
</p><p>
Europa kunne spare 39 milliarder kWh strøm om året, hvis alle forbrugere 
skiftede til moderne og energivenligt lys. Men sparepærer med tvivlsom 
lyskvalitet og led, som skulle erstatte glødepærerne, har afskrækket 
forbrugerne. 
</p><p>
I stedet kan forbrugerne stadig bruge smutveje til at købe elpærer, som bruger 
40 eller 60 Watt, mens en lignende led-pære kun bruger en tiendedel.
</p><p><b class="ext-link">LÆS OGSÅ</b><a class="embeddedlink" href="http://politiken.dk/forbrugogliv/forbrug/ECE2528152/led-paerer-i-dit-hjem-bringer-lys-til-flygtninge/">Led-pærer i dit hjem bringer 
lys til flygtninge</a></p><p>
»Butikkerne gør ikke noget ulovligt ved at sælge dem, men de skal sikre sig, 
at det, de sælger, er korrekt mærket. Og hvis man så som forbruger køber dem 
og bruger dem til andet formål, kan vi ikke gøre noget ved det«, siger 
Henrik Andersen, kontorchef i Energistyrelsen.
</p><p>
Energistyrelsen er nu i gang med et større markedstjek for at kontrollere, om 
de glødepærer, der er på markedet, lever op til kravene om at være 
’specialpærer’.
</p><h3>
Køber pærer på rutinen
</h3><p>
Når forbrugerne gerne vil have glødepæren, vil der også være mennesker, der 
kan levere, mener Anne Bay, direktør i videnscentret Dansk Center for Lys. 
</p><p>
»Ved at hænge fast i det gammeldags og give folk mulighed for at købe på 
rutinen, får vi simpelthen ikke udnyttet de forskellige typer lyskilder til 
det, de nu er bedst til. Og det synes jeg er ærgerligt for forbrugerne. Det 
handler ikke kun om at spare energi og penge på lyset, men også om at 
udnytte de særlige fordele, som for eksempel led giver«, siger Anne Bay, som 
efterlyser mere oplysning.
</p><p><b class="ext-link">LÆS OGSÅ</b><a class="embeddedlink" href="http://politiken.dk/forbrugogliv/boligogdesign/energi/ECE2499392/det-betaler-sig-at-skifte-hjemmets-paerer-ud-med-led-lys/">Det betaler sig at skifte 
hjemmets pærer ud med led-lys</a></p><p>
»Jeg er tilhænger af glødepærer, der hvor det giver mening. Men der er mange 
andre steder, hvor det bestemt giver mening at udskifte til andre typer. Vi 
vil gerne have, at forbrugerne bare ved en lille smule mere, så de kan 
udnytte det, de forskellige pærer nu er bedst til«, siger Anne Bay.
</p><h3>
Krav om bedre information
</h3><p>
Glødepærernes genkomst har fået Danmark og en række andre lande til at kræve 
skrappere krav til de oplysninger, forbrugerne får, når de køber glødepærer, 
også i netbutikker.
</p><p class=" bl-elem">
»Hvis man uforvarende kommer til at købe en glødepære, hvor man burde købe led 
eller andet, der er mere energivenligt, er det jo kedeligt. I første omgang 
vil vi gerne hjælpe de forbrugere, der fejlagtigt køber en glødepære«, siger 
Henrik Andersen.
</p>	
</div>
</div></body></html>
