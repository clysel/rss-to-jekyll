---
layout:     post
title: 	    "Europa: Drømmen om frihandel med USA er ved at blive et mareridt - og årsagen overrasker alle"
post_author:	    
post_date:	    Sat, 09 May 2015 14:40:01 +0200
post_site:	    politiken.dk 
post_link:	    http://politiken.dk/oekonomi/gloekonomi/ECE2660840/europa-droemmen-om-frihandel-med-usa-er-ved-at-blive-et-mareridt---og-aarsagen-overrasker-alle/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Klorkyllinger og hormonbøffer. Europæernes skepsis over for amerikanske 
fødevarer blev indtil for nylig regnet som største hindring for en 
frihandelsaftale med USA. 
</p><p>
Nu har situationen imidlertid ændret sig markant. I Danmark og en række andre 
europæiske lande går et stort flertal fortsat ind for en aftale, som fjerner 
toldafgifterne mellem EU og USA. Men i mægtige Tyskland er folkestemningen 
blevet stærkt negativ. 
</p><p>
»Ikke mange havde for to år siden regnet med modstand fra Tyskland. Det regnes 
for det land, der har mest at vinde ved aftalen«, siger en kilde tæt på 
forhandlingerne til Politiken. 
</p><p>
Men over de seneste år er sket et skift i tyskernes tillid til USA. Det 
begyndte i 2013, da en mistanke rejste sig om, at USA har aflyttet 
mobilsamtaler fra og til den tyske kansler, Angela Merkel. 
</p><p>
Lækkede dokumenter fra den amerikanske whistleblower Edward Snowden viser 
angiveligt, at den amerikanske efterretningstjeneste NSA har aflyttet Merkel 
og tidligere kanslere, efter at tyskerne op gennem 00’erne modsatte sig en 
invasion af Irak. 
</p><h3>
Tysk tillid til USA svækket 
</h3><p>
USA’s præsident, Barack Obama, har bedyret, at USA »ikke overvåger og ikke vil 
overvåge kansler Merkels kommunikation«. Men sagen har betydet, at Tyskland 
har udvist en amerikansk efterretningschef, og tyskernes tillid til USA har 
været lav lige siden, fortæller en kilde med nært kendskab til den tyske 
debat: 
</p><p>
»Når man taler med tyskere om modstanden mod en aftale om frihandel, nævner de 
oftest mistanken om, at amerikanerne har aflyttet kansleren«. 
</p><p>
Det bliver ikke bedre af, at der i disse dage kører en ny sag om, at NSA’s 
aflytning angiveligt har haft langt større omfang. Tyske Der Spiegel har i 
den seneste uge oprullet indikationer på, at USA har spioneret mod en række 
europæiske politikere og firmaer. Ifølge Der Spiegels oplysninger er dette 
sket via en slags samarbejde med tyske efterretningstjenester. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/udland/ECE2000903/merkel-til-obama-der-maa-vaere-balance-i-overvaagning/">Merkel til Obama: Der må være 
balance i overvågning</a></p><p>
Den voksende mistillid til USA kommer især til udtryk i en ophedet debat om, 
hvorvidt et firma skal kunne lægge sag an mod en stat, hvis firmaet 
vurderer, at staten behandler firmaet urimeligt eller laver 
forskelsbehandling til fordel for landets egne firmaer. 
</p><p>
Forhandlingerne om en frihandelsaftale lægger nemlig op til, at sådan en 
mulighed skal være en del af aftalen. 
</p><h3>
Sagsøgende firmaer vækker vrede 
</h3><p>
Denne mulighed kaldes ISDS og findes allerede via blandt andet Verdensbanken. 
Men den tyske debat om en frihandelsaftale præges af en række 
kontroversielle sager, hvor firmaer netop har sagsøgt den tyske stat via et 
ISDS-system. Blandt andet har det svenske firma Vattenfall lagt sag an, 
efter at Tyskland har besluttet at udfase al atomkraft og dermed to af 
Vattenfalls atomkraftværker. 
</p><p>
Nu advarer kritikere mod, at en ISDS-aftale med USA for eksempel vil kunne 
give amerikanske tobaksvirksomheder mulighed for at true med sagsanlæg og 
dermed presse europæiske stater til at undlade at indføre lovgivning, der 
kan begrænse rygning. 
</p><p>
Kritikken mod ISDS begrænser sig langtfra kun til Tyskland, men hos ingen 
andre folkefærd i EU har tilslutningen til en frihandelsaftale nået et så 
lavt niveau som blandt tyskere og østrigere. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/debat/ECE2460629/i-seks-aar-har-vi-set-hvor-galt-det-kan-gaa-naar-markedet-faar-frie-toejler/">I seks år har vi set, hvor 
galt det kan gå, når markedet får frie tøjler</a></p><p>
Det viser målinger, som Pew Research Centre foretog i november. I de to lande 
er blot 39 procent af befolkningen for en aftale. I Danmark er der til 
sammenligning hele 71 procent af befolkningen, som er tilhængere af en 
aftale med USA. 
</p><p>
Også i Europaparlamentet vækker selskabernes mulighed for at sagsøge stater 
meget stor debat. Jeppe Kofod, der sidder i parlamentet for 
Socialdemokraterne, er blandt kritikerne, men han tror fortsat på, at en 
aftale med USA er muligt. 
</p><p>
»Men det står klart nu, at den største udfordring bliver at finde en løsning 
på ISDS«, siger Jeppe Kofod, der er økonomiudvalgets ordfører på 
frihandelsaftalen. 
</p><h3>
Løsningsforslag 
</h3><p>
En løsning kunne ifølge Kofod være, at EU’s forhandlere enes med USA om, at 
man sikrer, at stater kan sætte standarder for miljø og sundhed, uden at 
selskaber kan sagsøge på grund af det. 
</p><p>
»Vi vil ikke have et system, hvor lovgivere er bange for at sætte advarsler på 
cigaretpakker af frygt for sagsanlæg«, siger Jeppe Kofod. 
</p><p>
Men det vil være muligt at finde en løsning, mener Kofod. Det samme mener 
EU-kommissionen. 
</p><div class="art-quote article-box">
<p class="quote"/>
<blockquote>
<p class="quote-txt">
Vi vil ikke have et system, hvor lovgivere er bange for at sætte advarsler på 
cigaret-pakker af frygt for sagsanlæg
</p>
<p class="sender">
Jeppe Kofod, EU-politiker (S) 
</p>
</blockquote>
</div><p>
»Vi arbejder nu på grundlæggende at ændre på ISDS-aftalen«, sagde svenske 
Cecilia Malmström, der er EU-kommissær for handel, i forrige uge til 
Politico.</p><p>
Derfor vil det være »en skam, hvis frihandelsaftalen må droppes på grund af en 
antiamerikansk debat i Tyskland«, siger Jeppe Kofod. 
</p><p><i class=" bl-elem">Jeppe Kofod, tyskerne har en sag om mulig amerikansk aflytning af Merkel. 
Forstår du deres mistillid til USA?</i></p><p>
»Jeg forstår bekymringen, men en frihandelsaftale handler om, hvorvidt USA og 
EU skal formulere fremtidens regler for handel, eller om det skal være op 
til andre. Hvis USA og EU ikke når til enighed, kommer andre lande med helt 
andre værdier til at definere reglerne, og så får vi slet ikke den 
demokratiske kontrol, vi gerne vil have i Europa. Men det aspekt fylder 
desværre ikke meget i den tyske debat«, siger Jeppe Kofod. 
</p><h3>
Tilhængere: Frihandel skaber jobs 
</h3><p>
Mange havde ventet, at den største modstand ville komme fra lande som Italien, 
Frankrig og Spanien, som traditionelt har været mere negative over for 
frihandel. 
</p><p>
Fra EU-kommissionens side har man argumenteret for, at en frihandelsaftale med 
USA vil skabe flere jobs og højere realløn i Europa. 
</p><p class=" bl-elem">
En analyse fra Copenhagen Economics viser, at den danske eksport til USA vil 
stige med op til 14 milliarder kroner, hvis en omfattende aftale opnås. 
</p>	
</div>

</div></body></html>
