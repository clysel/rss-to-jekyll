---
layout:     post
title: 	    "Enormt magmareservoir opdaget under supervulkanen i Yellowstone"
post_author:	    Jens Ramskov
post_date:	    Thu, 23 Apr 2015 18:01:10 +0000
post_site:	    ing.dk 
post_link:	    http://ing.dk/artikel/enormt-magmareservoir-opdaget-under-supervulkanen-i-yellowstone-175656
---
<html><body><div><section class="body">
			<p>Supervulkanen i Yellowstone nationalparken, der tre gange inden for de seneste to millioner år har været i enorme udbrud, har foruden et magmakammer på 10.400 kubikkilometer også et dybere liggende magmareservoir på ikke mindre end 46.000 kubikkilometer.</p>
			<p>Det redegør Hsin-Hua Huang fra University of Utah i USA  sammen med fem andre kolleger for i en online artikel i <a href="http://www.sciencemag.org/lookup/doi/10.1126/science.aaa5648">Science</a>.</p>
			
			<p><figure class="plugin right zoomable"><img data-original-image="http://ing.dk/sites/ing/files/supervulkan.jpg" src="http://ing.dk/sites/ing/files/styles/w1120_media_right/public/supervulkan.jpg?itok=0ltJrbq2" alt=""/><figcaption> Under det allerede kendte magmakammer for supervulkanen i Yellowstone nationalparken har seismologer nu fundet et fire gange så stort magmareservoir, der virker som et mellemlager for det varme klippemateriale, der stiger op fra en dybde mindst 700 km nede i Jordens kappe. Magmareservoiret går ned til grænselaget mellem Jordens skorpe og kappen i en dybde af 45 km.  Størrelsen for magmakammeret er bestemt med høj nøjagtighed. Den punkterede linje omkring magmareservoiret angiver, at der er noget større usikkerhed om dettes størrelse. (Ill: Hsin-Hua Huang, University of Utah) </figcaption></figure></p>
			<p>Opdagelsen af magmareservoiret er sket ved at kombinere to former for seismiske målinger. Dels målinger, der relaterer til lokale jordskælv, som er detekteret i Utah, Idaho og Yellowstone med seismografiske stationer fra University of Utah. Og dels et nationalt netværk af seismometre, der dækker hele USA.</p>
			<p>»Teknikken med at kombinere lokale og fjerne jordskælv har gjort det muligt at identificere det nedre magmareservoir,« forklarer Hsin-Hua Huang.</p>
			<p>Da seismiske bølger har højere hastighed i koldt klippemateriale end i varmt og smeltet materiale, kan seismologerne benytte denne information til at kortlægge strukturen i undergrunden.</p>
			<p>Magmareservoiret er forbundet nedad med kanaler til det varme materiale, der stiger op dybt nede fra Jordens kappe, og med andre kanaler til magmakammeret ovenover. På den måde virker det som et mellemlager.</p>
			<h2>En svampeagtig klippemasse</h2>
			<p>Hverken magmakammer eller magmareservoir består af en samlet flydende masse. Hovedbestanddelen begge steder er en svampeagtig, men fast klippe blandet med lommer af smeltet klippemateriale.</p>
			<p><aside class="plugin right box">
			  Supervulkaner</aside></p>
			<p><strong>Størrelsen</strong> af Yellowstone supervulkanens udbrud har været på 2.500 km^3, 280 km^3 og 1.000 km^3 for henholdsvis 2,1 millioner år siden, 1,3 milioner år siden og 640.000 år siden.</p>
			<p><strong>Et af de største</strong> vulkanudbrud i nyere tid var Krakatau i Indonesien i 1883, her blev udsendt 25 km^3 materiale. Eksplosionen var så voldsom, at den blev bl.a. hørt næsten 5.000 km væk i Australien.
			</p>
			<p>I kammeret udgør det smeltede materiale ca. 9 pct., i reservoiret er det omkring 2 pct.</p>
			<p>Forskerne understreger, at opdagelsen hverken gør risikoen for et nyt udbrud større eller mindre.</p>
			<p>Et nyt udbrud vil være katastofalt, de tre seneste udbrud dækkede store dele af Nordamerika med aske. Men emeritusprofessor Robert Smith fra University of Utah, der er medforfatter til den videnskabelige artikel, vurderer, at risikoen for et udbrud inden for et år kun er omkring 1:700.000.</p>
		</section>
		  </div></body></html>
