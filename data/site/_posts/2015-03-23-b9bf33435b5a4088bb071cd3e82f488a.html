---
layout:     post
title: 	    "Og så skal der ellers hejses flag i Albertslund!"
post_author:	    
post_date:	    Mon, 23 Mar 2015 15:18:35 +0100
post_site:	    politiken.dk 
post_link:	    http://politiken.dk/magasinet/feature/ECE2600496/og-saa-skal-der-ellers-hejses-flag-i-albertslund/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Vi sidder i S-toget i vestgående retning og siger ikke det store til hinanden. 
Hvidovre farer forbi. Så Rødovre. Kenn André Stilling virker lidt anspændt, 
men han har også gået med den her idé i hovedet i lang tid. 
</p><p>
Og hvad nu, hvis de bare griner ad ham derude? 
</p><p>
Selv ved jeg ikke rigtig, hvad jeg skal mene om det hele. Det lugter lovlig 
langhåret. Jeg mener, at tage ud til Albertslund og foreslå, at de hejser 
flag over det hele. Ikke bare dannebrog, men flag fra alle de lande, der er 
repræsenteret i kommunen. Alle skal have lov at flage med deres eget flag, 
synes Stilling. 
</p><div class="art-fakta article-box">
<header><h4 class="">
Nationaliteter i Albertslund Kommune</h4>
</header><div class="fakta-body" data-buildingblock="embedded_factboxlink">
<p><span class="img-contimg-fl-right"><img class="image inlineLightBox" src="http://multimedia.pol.dk/archive/00923/Kenn_Andr__Stilling_923143w.jpg" alt="" border="0"/></span></p><p class=" bl-elem">
Danmark, Albanien, Bosnien, Bulgarien, Estland, Finland, Frankrig, Grækenland, 
Irland, Island, Jugoslavien (!), Kosovo, Kroatien, Letland, Litauen, 
Makedonien, Malta, Moldova, Holland, Norge, Polen, Portugal, Rumænien, 
Rusland, Sovjetunionen (!), Spanien, Storbritannien, Sverige, Tjekkiet, 
Tyskland, Ukraine, Ungarn, Østrig, Burundi, Cameroun, Egypten, 
Elfenbenskysten, Etiopien, Gambia, Ghana, Guinea, Kenya, Liberia, Libyen, 
Marokko, Niger, Nigeria, Rwanda, Sierra Leone, Somalia, Sudan, Sydafrika, 
Tanzania, Tunesien, Uganda, DR Congo, Zambia, Zimbabwe, Canada, USA, 
Argentina, Bolivia, Brasilien, Chile, Colombia, Cuba, Ecuador, Guyana, 
Jamaica, Nicaragua, Peru, Uruguay, Vestindiske Øer, Afghanistan, Armenien, 
Bangladesh, Cambodja, Filippinerne, Indien, Indonesien, Irak, Iran, Israel, 
Japan, Jordan, Kina, Kuwait, Laos, Libanon, Malaysia, Myanmar, Pakistan, 
Qatar, Saudi-Arabien, Sri Lanka, Sydkorea, Syrien, Thailand, Usbekistan, 
Vietnam, Yemen, Australien
</p>
</div>
</div><p/><p/><p>
På grundlovsdag. 
</p><p>
Skal de mon så også danne menneskekæde og synge ’Imagine’, funderer jeg, inden 
vi ruller ind i Albertslund. 
</p><p>
Således nedsunket i tanker stiger Stilling og jeg af toget og traver ud i den 
stadig vinterkolde kommune. Vi sætter først farten ned, da vi når ud i et 
industrikvarter, hvor vi har en aftale med Dogan Polat, som er formand for 
byens tyrkisk-kurdiske forening. 
</p><p>
Faktisk bor der hele 106 forskellige nationaliteter i Albertslund, hvis man 
opgør det efter, hvor man har sit statsborgerskab. Ud over de danske 
danskere, er der flest tyrkere, pakistanere og marokkanere. Nogle lande er 
blot repræsenteret af en enkelt statsborger såsom Japan, Israel og Zimbabwe. 
</p><p>
»Jeg tænkte, at det med flaget ville være en fin måde at give alle disse 
mennesker et håndtryk på«, forklarer Kenn André Stilling. »Og så er der det 
med hjemveen. Det er ikke altid lige sjovt at skulle tale et andet sprog og 
i det hele taget sige farvel til alt muligt ...«. 
</p><p>
Det er ikke usædvanligt, at Stilling får den slags indfald. Ud over at være 
billedkunstner er han redaktør af det litterære tidsskrift Victor B. 
Andersens Maskinfabrik og initiativtager til en hel del andre ting. 
</p><p>
Der plejer ikke at være noget langhåret over den måde, han tænker på. Det er 
frem for alt poesien, der antænder ham. Han synes simpelthen, at flag er 
smukke. 
</p><p>
»Det interessante ved flaget er, at det er så pissehamrende enkelt«, havde 
Stilling forklaret mig. 
</p><p>
»Det hænger sammen med kærligheden til et bestemt landskab, en bestemt by, 
noget særlig mad ... Og selv hvis du er vokset op i en ørken, så har der 
stået en kaktus, og man har sagt: Den der farve skal vi have med i vores 
flag. Det er ret morsomt, at de der papegøjer i Amazonas har samme farver 
som det brasilianske flag, har du tænkt over det?«. 
</p><h3>
Når filippinere vender flaget om 
</h3><p>
Inden vi tog toget fra Nørreport, besøgte vi Dahls Flagfabrik, der ligger 
skråt over for stationen. Stilling ville skabe sig et hurtigt overblik over 
situationen i flagbranchen, for det kunne jo være, han pludselig skulle til 
at købe stort ind. 
</p><p>
Dahls Flagfabrik er ganske vist ikke længere en fabrik, men mere en butik. Nu 
bliver dannebrog lavet i Ungarn. 
</p><p>
»Undtaget de uldne dannebrog. De bliver syet i Nørresundby«, sagde Brian 
Nielsen, som passede butikken. 
</p><p>
Brian Nielsen oplyste, at en typisk flagstang er 8 meter høj, og at et 
standardflag måler 170 gange 225 centimeter. Det er som regel af polyester. 
</p><p>
Et flag er virkelig noget, der kan sætte sindene i bevægelse, har Brian 
Nielsen oplevet igen og igen. 
</p><p>
»Her den anden dag, var der en kunde, der spurgte, hvorfor vi stadig sælger 
det sovjetiske flag? På grund af historien, svarede jeg. Men hvorfor har I 
så ikke naziflaget? Stalin slog flere ihjel end Hitler, sagde han ...«. 
</p><p>
»Og ved I, hvad det betyder, når man vender det filippinske flag på hovedet?«, 
fortsatte flagmanden. 
</p><p>
Både Stilling og jeg rystede på hovedet. 
</p><p>
»Det betyder, at så er de i krig«. 
</p><p>
»Nå, så hvis den filippinske au pair-pige har hejst flaget omvendt, så er det 
bare om at give hende lønforhøjelse«, videreudviklede Stilling. 
</p><p>
»Ja, og når danskere flytter til for eksempel USA, så skal de have nogle 
danske flag med, for det er symbol på det, de er. Ligesom stærk lakrids og 
opskriften på rugbrød. Og remoulade ...«, sagde Brian Nielsen. 
</p><p>
Han var fyldt med den slags små historier og fyrede dem af i halen på 
hinanden. 
</p><p>
»Og når det er 17. maj, så kommer alle nordmændene farende ind i deres 
nationaldragter og skal have nogle flag med. Vi har nogle norske studenter 
omme i baghuset, og de starter altid meget tidligt om morgenen med at synge 
...«. 
</p><h3>
Det bliver for provokerende 
</h3><p>
Vi kan ikke finde Dogan Polat. Vi står på den adresse, han har opgivet, men 
ser ikke andet end en anonym kasse af en erhvervsbygning med en del 
firmanavne på gavlen. Intet skilt for den tyrkisk-kurdiske forening. 
</p><p>
Så vinker nogle mænd os indenfor. Og vi finder formand Polat i hans kontor på 
første sal. Han har købt fastelavnsboller, og om lidt kommer der en og laver 
kaffe, lover han. Så i første omgang tegner det hyggeligt. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00923/Kenn_Andr__Stilling_923116" data-id="923116" data-imgtype="jpg"/><p/><hr class="img-placeholder" data-classname="inline-img" data-src="http://multimedia.pol.dk/archive/00923/Kenn_Andr__Stilling_923114" data-id="923114" data-imgtype="jpg" data-caption="Den danske grundlov er så fin, at den bør hyldes med alverdens flag på grundlovsdag, mener Kenn André Stilling. Foto: Martin Lehman"/><p>
Det er kun få måneder siden, de flyttede til de nye lokaler. Her er der bedre 
plads til de unge og til kvinderne. Og til moskeen nede i stueetagen, hvor 
der kan være 700 mennesker. 
</p><p>
»Men vi kalder det ikke en moske«, siger Dogan Polat, som desuden er 
lokomotivfører og medlem af byrådet for Socialdemokraterne. 
</p><p>
»Vi har også svært ved at sige, at vi har en imam. Vi vil hellere sige, vi har 
en præst. Desværre er det en del af virkeligheden, at nogen har misbrugt den 
stilling, så ordet imam har fået en dårlig klang ...«. 
</p><p>
»Så varer det nok også længe, inden I sætter et tårn på moskeen«, gætter Kenn 
André Stilling. »Men I kunne jo lave et tårn, der kunne køres op og ned, alt 
efter hvordan stemningen er ...«. 
</p><p>
»Ja, måske skulle vi gøre det«, smågriner vores vært, mens han ser ud, som om 
han ikke helt kan regne ud, hvor Stilling vil hen. 
</p><p>
Ved at lirke lidt finder jeg ud af, at der er en konkret årsag til foreningens 
diskrete fremfærd. 
</p><p>
»Der var jo to ildspåsættelser i den gamle forening ... Den sidste gang var 
imamen hjemme, han boede i bygningen. Han syntes, det lød som regn, så han 
trak gardinet til side og så ilden nærme sig huset ...«. 
</p><p>
Og så er det, at Dogan Polat afslører, at han faktisk har det svært med Kenn 
André Stillings flagprojekt. 
</p><p>
»Jeg frygter, det kan give bagslag, hvis alle flager med deres eget flag. Jeg 
frygter, at nogle vil sige, at nu kommer de her lande og vil overtage vores 
grundlovsdag ...«. 
</p><h3>
Ikke alle har sådan en grundlov 
</h3><p>
Vi vil prøve flagideen af på forskellige mennesker i Albertslund, ikke mindst 
på borgmesteren. 
</p><p>
Uden ham kan det ikke lade sig gøre. Han skal ikke bare give tilladelsen til, 
at alle kan flage med eget flag. Stilling vil også have ham til at gå i 
spidsen og plante en skov af flagstænger på centrale steder i byen. 
</p><p>
Men først går vi lidt rundt og tager bestik af Albertslund, som i modsætning 
til sine naboer på Vestegnen har lagt højhusene ned og anlagt et 
vidtforgrenet stisystem, der gør det muligt for børn at cykle igennem 
barndommen uden nogensinde at møde en bil. 
</p><p>
Vi traver igennem Røde Vejrmølle Parken og betragter rækkehusene, hvis facader 
er nøgne flader med blot et enkelt lille vindue højt oppe. Det ligner små 
sammenvoksede fæstninger af beton. 
</p><p>
Men bagfra ser husene godt ud. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00923/Kenn_Andr__Stilling_923109" data-id="923109" data-imgtype="jpg"/><p/><hr class="img-placeholder" data-classname="inline-img" data-src="http://multimedia.pol.dk/archive/00923/Kenn_Andr__Stilling_923111" data-id="923111" data-imgtype="jpg" data-caption="Bjarne Hansen og Bent Lund, som deler et par Bjørnebryg, er helt med på Kenn André Stillings ide. Foto: Martin Lehman"/><p>
I en baghave ud til stien sidder to ældre mænd, Bjarne Hansen og Bent Lund, 
ved siden af hinanden og drikker Bjørnebryg. 
</p><p>
Det er Bent Lunds baghave og hans terrieragtige hund, der vimser rundt. Den 
hedder Aragorn. Mændene deles om et frynset slumretæppe, som de har lagt hen 
over benene. 
</p><p>
Jeg forhører mig om, hvordan de har det med borgmesteren. Ham er de ikke så 
begejstrede for, lyder svaret. De synes, han mangler fantasi. 
</p><p>
»Så I er ikke socialdemokrater?«. 
</p><p>
»Jeg er længere ude til venstre ...«, oplyser Bent Lund og vifter med sin 
venstre hånd. »Hvis du endelig gerne vil vide det, så stemmer jeg på 
Enhedslisten«. 
</p><p>
Bjarne Hansen kigger overrasket på sin ven og siger: »Det har du sgu da aldrig 
fortalt mig ... Men jeg stemmer også på Enhedslisten«. 
</p><p>
Kenn André Stilling orienterer dem om flagene på grundlovsdag. Det er i bund 
og grund tænkt som en hyldest til grundloven. 
</p><p>
»Mange mennesker i Albertslund kommer jo fra steder, hvor der ikke er nogen 
grundlov. Hvor der ikke er styr på noget som helst ...«, siger han. 
</p><p>
»Jeg synes, det er en god idé«, siger Bjarne Hansen. 
</p><p>
»Til daglig kan jeg godt lide, at det kun er det danske flag, der får lov til 
at hænge i flagstangen, men lige på grundlovsdag, kunne jeg forestille mig, 
at hvis man flagede med et andet flag end det danske, så var det for at 
vise, at man <i>også</i> gik ind for grundloven«. 
</p><p>
Bent Lund tager en slurk af sin Bjørnebryg. Og nikker. 
</p><h3>
Palæstinenser ind til knoglerne 
</h3><p>
Ikke så langt fra Røde Vejrmølle Parken holder thaibokseklubben Mikenta til i 
en gammel industribygning. Vi har hørt, at der kommer mange forskellige 
nationaliteter i den klub, og det bekræfter Brian Talarek, en af klubbens 
tre stiftere, som tager imod os. 
</p><p>
Hans oldemor var russisk, og oldefaderen kom fra Kasakhstan. »Men jeg er 
dansk«, konstaterer Talarek. 
</p><p>
Han synes godt om det med flagene og introducerer os for nogle af sine 
thaiboksere. Polakken Gregory Stankiewicz vil bestemt hænge det polske flag 
op grundlovsdag, hvis ingen har noget imod det. Han er chauffør, har boet to 
år i Albertslund, og han siger: 
</p><p>
»Jeg får en behagelig følelse indeni, når jeg ser mit eget flag«. 
</p><p>
Ved siden af polakken står en mand med langt skæg og luftige klæder og kigger 
ind gennem glasvæggen til det store lokale, hvor hans børn er i gang med at 
træne. Gulvet er fra væg til væg dækket med røde og blå polstrede måtter, og 
en masse drenge og piger sparker og bokser løs på hinanden. 
</p><p>
»Det er en god idé med de flag«, siger manden, der hedder Imran Ahmad. Han er 
oprindelig fra Pakistan, men har boet 28 år i Danmark og driver Royal Bagel 
på Østerbrogade. 
</p><p>
»Det kunne bringe folk sammen og vise, at 106 nationaliteter lever fredeligt 
sammen i Albertslund«. 
</p><p>
I mange år tænkte Imran Ahmad ikke så meget over, at han var pakistansk. 
</p><p>
»Jeg har ikke noget nært forhold til Pakistan. Men man føler en stærkere 
kontakt til sin oprindelige baggrund, når man jævnligt bliver mindet om, at 
man ikke er dansker«. 
</p><p>
Han er også begyndt at tage sin religion mere alvorligt, det virker naturligt. 
Han fortæller, at han engang i England var inde på en tankstation, hvor de 
havde indrettet et lille bederum til kunderne. Det kunne man godt lære noget 
af i Danmark, hvor der hele tiden hakkes på muslimerne, synes han. 
</p><p>
»Og hvis de hakker på dig, så hakker du tilbage. Det hjælper at række hånden 
frem«, siger Imran Ahmad. 
</p><p>
Vi taler med den ene efter den anden, og Stilling bliver i bedre og bedre 
humør. Alle er positive. 
</p><p>
Salahaddin Belhaj har marokkanske rødder, men er født og opvokset på 
Vestegnen. Det var ved at gå galt for ham, da han var teenager. 
Kriminalitet. Slagsmål med politiet. Så fik familien hevet ham op på land. 
Nu er han 21 og account manager. Og thaibokser. Han kunne godt finde på at 
flage med det marokkanske flag på grundlovsdag. 
</p><p>
»Og med det danske«, siger han. 
</p><p>
Og så er der 33-årige Rhassan Muhareb. Han er ikke så høj, men vanvittig 
veltrænet og har lige ligget og ømmet sig på en af måtterne inde i salen. 
Han var 8 år, da han kom til Danmark fra Palæstina. Han har bokset i 
Mikenta, siden han var 17 år. Og han er verdensmester i 67-kilos-klassen. 
</p><p>
»Jeg har lige banket en russer i en titelkamp. Det var på hans hjemmebane i 
Perm«, siger Rhassan Muhareb, som arbejder med socialt udsatte unge, når han 
ikke bokser. 
</p><p>
Han lytter opmærksomt til Stillings foredrag om grundloven og flagene. 
</p><p>
»Det er fedt, hvis vi kan komme hinanden i møde på den måde«, siger han så. 
»Vi kommer ikke udenom, at vi er forskellige, men når du kommer herned i 
klubben, så er det lige meget, om du er en autonom eller Hells Angel med 
tatoveringer ...«. 
</p><p>
Rhassan Muhareb ser eftertænksomt på os, inden han runder af med disse ord: 
</p><p>
»Jeg er palæstinenser helt ind i knoglerne. Lige så meget, som jeg er dansk!«. 
</p><h3>
Annekteringen af Dannebrog 
</h3><p>
Stilling og jeg går gennem stationscentret, forbi Aldi, Nikoline Blomster og 
en høj flagløs flagstang. Vi går forbi City Pub og fortsætter gennem 
passagen, der fører hen til et rådhus, som næppe har vundet nogen 
arkitekturpriser. 
</p><p>
Vi går op på anden sal og bliver budt ind på borgmesterens kontor. Han hedder 
Steen Christiansen og er socialdemokrat. Vi sætter os omkring hans ovale 
mødebord, og så tilstår han uden dikkedarer, at han godt kan lide Kenn André 
Stillings idé. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00923/Kenn_Andr__Stilling_923117" data-id="923117" data-imgtype="jpg"/><p/><hr class="img-placeholder" data-classname="inline-img" data-src="http://multimedia.pol.dk/archive/00923/Kenn_Andr__Stilling_923108" data-id="923108" data-imgtype="jpg" data-caption="Hvis ikke Albertslunds borgmester er med på ideen, er den dødsdømt. Det er socialdemokraten Steen Christiansen så også. Foto: Martin Lehman"/><p>
»Den rammer lige ned i kernen af budskabet i grundloven. Det med, at <i>alle</i> 
har ret til at ytre sig og forsamles ... Og så udløser det jo altid stærke 
følelser, når du ser dit eget flag ude i verden«, siger han, og nu kommer de 
ord, som efterhånden mange har sagt til os: 
</p><p>
»Der strømmer en varme igennem én«. 
</p><p>
Han forestiller sig også en mulig sidegevinst ved flagprojektet, nemlig at 
vriste Dannebrog ud af kløerne på Dansk Folkeparti. 
</p><p>
»Man insisterer jo på, at Dannebrog repræsenterer det, Dansk Folkeparti står 
for. Men Dansk Folkeparti står efter min mening for snæversyn og intolerance 
af værste kaliber. Mens Dannebrog står for udsyn og respekt for andre 
mennesker ...«, siger borgmesteren. 
</p><p>
»Det er jo en imperialistisk annektering af Dannebrog«. 
</p><p>
Jeg spørger Steen Christiansen, om Socialdemokraterne ikke mere eller mindre 
har overtaget Dansk Folkepartis hårdkogte udlændingepolitik? Og om ikke 
S-formand Helle Thorning-Schmidts nyeste kampagne ’Det Danmark, du kender’ 
godt kunne minde om en DF-kampagne? 
</p><p>
Det svarer han ikke direkte på. Vi må klare os med denne elastiske 
formulering: 
</p><p>
»Vi socialdemokrater reflekterer jo konstant over, hvor vi er henne i den 
balancegang ...«. 
</p><h3>
Send flagstænger til Albertslund! 
</h3><p>
Jeg ringer nogle dage efter til Danni Olsen – det mest fremtrædende af Dansk 
Folkepartis tre byrådsmedlemmer i Albertslund – for at høre, hvad han siger 
til borgmesterens udtalelse. 
</p><p>
»Vi har ikke taget patent på Dannebrog«, siger Danni Olsen. 
</p><p>
»Og jeg synes, det er en dårlig idé at flage med alle de flag grundlovsdag, 
for mange af dem står jo netop for snæversyn og intolerance. Hvis man for 
eksempel flager med det kinesiske eller det pakistanske flag, så flager man 
for dødsstraf. Hvorfor kan vi ikke bare stå sammen den dag om Dannebrog og 
de værdier, <i>vi</i> har, i stedet for at flage for alle mulige andre 
værdier?«. 
</p><p>
Men borgmesteren og Kenn André Stilling mener, at flagene vil være en 
strålende markering af, at det i år er 100 år siden, vi fik den version af 
grundloven, som gav ’kvinder og tjenestefolk’ stemmeret. 
</p><p>
»Det var den udgave, der grundlagde demokratiet«, siger Steen Christiansen. 
</p><p>
»Det er jo i øvrigt meget sjovt, at Albertslund blev grundlagt af en fransk 
greve ...«, indskyder jeg. 
</p><p>
Det har jeg fra Wikipedia, hvor der står, at byen er opkaldt efter greve 
Albert de Rault de Ramsault de Tortonval, som flygtede til Danmark i 1802 på 
grund af den franske revolution. Han var tandlæge og købte en gård cirka 
der, hvor SuperBest nu ligger. 
</p><p>
Da greve Albert døde, overtog hans søn gården og plantede en lille lund, som 
han kaldte Alberts Lund. 
</p><p>
»Ja, det er en by, der er født med en international åre i sig«, medgiver 
borgmesteren. 
</p><p>
»Jeg sidder også og tænker på ...«, går han videre, »... om man kunne få en 
fra hver nationalitet til at stille sig op på en ølkasse og holde en 
tominutters grundlovstale«. 
</p><p>
»Det er ikke nogen dårlig idé«, udbryder Stilling. »Og hvis det viser sig, at 
I ikke har flagstænger nok, så kan vi bede andre om hjælp«. Han siger med en 
art megafonstemme: 
</p><p>
»SEND FLAGSTÆNGER TIL ALBERTSLUND!«. 
</p><h3>
Så talte jeg med min far 
</h3><p>
Men Dogan Polat er altså skeptisk. 
</p><p>
Formanden for den tyrkisk-kurdiske forening opgiver at vente på den mand, der 
skulle lave kaffe og går selv ud for at brygge noget til os og vores 
fastelavnsboller. 
</p><p>
Da han er tilbage, taler Polat videre om vanskelighederne ved at være muslim 
her i landet. For eksempel får kvinder revet deres tørklæde af ude i byen. 
</p><p>
»Måske skal vi overveje, om kvinderne skal holde op med at gå med tørklæde. 
Der står ikke noget i Koranen om, at man ikke må se håret«, siger han. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00923/Kenn_Andr__Stilling_923110" data-id="923110" data-imgtype="jpg"/><p/><hr class="img-placeholder" data-classname="inline-img" data-src="http://multimedia.pol.dk/archive/00923/Kenn_Andr__Stilling_923113" data-id="923113" data-imgtype="jpg" data-caption="Da Dogan Polat, formand for den tyrkisk-kurdiske forening i Albertslund, første gang hører om ideen, er han skeptisk. Men han ændrer holdning. Foto: Martin Lehman"/><p>
»Men jeg får ikke imamens opbakning ...«. 
</p><p>
Kenn André Stilling leverer fra hoften en lille fortælling om en kvinde i den 
canadiske by Winnipeg, som i 1922 var den første til at gå med udslået hår. 
Hår kan vække stærke følelser, er der historisk dokumentation for. 
</p><p>
Ligesom flag. 
</p><p>
»Jeg tog lige en diskussion med min far den anden dag om den her idé med at 
hylde grundloven med flag ...«, siger Dogan Polat. 
</p><p>
Stillings kagegaffel stopper halvvejs oppe. Han betragter opmærksomt vores 
vært. 
</p><p>
»Og så sagde min far: »Det er da en rigtig god idé«. Han ville føle sig varm 
indeni ... Det havde jeg ikke ventet«. 
</p><p>
Dogan Polats far er 62 år og kom til landet i 1972. Han har arbejdet på 
fabrik, indtil han gik på efterløn. 
</p><p>
»Og altså, så tænkte jeg, at hvis min far sagde sådan, så ville mændene 
derinde ved siden af nok sige det samme ...«, siger Dogan Polat og nikker 
mod væggen. 
</p><p>
Vi går ind ved siden af, hvor en halv snes ældre mænd sidder og taler sammen. 
Dogan Polat sætter dem ind i sagen. Så siger en af mændene, der præsenterer 
sig som Sait Durukan: 
</p><p>
»Selvfølgelig er vi stolte af Dannebrog, men vi ville være endnu mere stolte, 
hvis vi også kunne hejse flaget fra det land, vi kommer fra«. 
</p><p>
De andre nikker alvorstungt. »Mit hjerte vil banke på en anden måde«, siger en 
af dem. 
</p><p>
»Og selv om vi er kurdere, så er det tyrkiske flag også vores flag«, tilføjer 
en noget yngre mand, der hedder Merlut Uzun. »Men vi bliver endnu gladere, 
når vi ser det kurdiske flag«. 
</p><p>
Der er med andre ord fuld opbakning til flagideen her i lokalet. Selv er jeg 
også ved at blive blød i knæene. Det samme gælder vist Dogan Polat. 
</p><p>
»I må heller ikke opfatte det sådan, at jeg er <i>imod</i> 
projektet. Det er er i hvert fald værd at prøve. Det er værd at prøve noget 
nyt«, siger han, inden vi skilles. 
</p><p>
Og hvor langt er borgmester Steen Christiansen så parat til at gå? Han vil 
orientere byrådet og finde ud af, hvor mange flag kommunen selv kan få op at 
hænge på strategiske steder. Han er med på, at der skal <i>mange</i> 
flagstænger til. Så det virkelig ser ud af noget. 
</p><p>
»Og«, siger han, »I kan roligt gå ud at sige til folk, at borgmesteren er med 
på, at alle må flage med deres eget flag grundlovsdag«. 
</p><p class=" bl-elem"><i class=" bl-elem">Publiceret 23. marts 2015 </i></p>	
</div>
</div></body></html>
