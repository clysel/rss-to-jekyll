---
layout:     post
title: 	    "Verdenskendt mirakelmager skal stå i spidsen for Londons kendte symfoniorkester"
post_author:	    
post_date:	    Tue, 03 Mar 2015 12:22:35 +0100
post_site:	    politiken.dk 
post_link:	    http://politiken.dk/kultur/musik/ECE2571430/verdenskendt-mirakelmager-skal-staa-i-spidsen-for-londons-kendte-symfoniorkester/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Berlinerfilharmonikernes chefdirigent, Simon Rattle, fortsætter karrieren som 
chefdirigent for London Symphony Orchestra, når han stopper i Berlin. 
</p><p>
Det meddeler London Symphony Orchestra i dag i en pressemeddelelse. 
</p><p>
»Jeg kan ikke forestille mig en bedre eller mere inspirerende måde at bruge 
mine næste år på«, siger Simon Rattle i en kommentar til sin udnævnelse, 
hvor han omtaler London Symphony Orchestra som et klassisk 
kvalitetsorkester, der ikke hænger så meget i traditionerne, men kigger 
fremad. 
</p><h3>
Orkester med stærk fortid 
</h3><p>
Orkestrets fortid fejler ellers ikke noget. 
</p><p>
Listen over London-orkestrets tidligere chefdirigenter omfatter navne som 
britiske Colin Davis, amerikanske Michael Tilson Thomas og den italienske 
maestro Claudio Abbado. 
</p><p>
Udnævnelsen af Simon Rattle har intensiveret gætterierne om, hvem der kommer 
til at efterfølge ham som chefdirigent for et af verdens mest kendte 
symfoniorkestre, Berlinerfilharmonikerne. 
</p><p><b class="ext-link">LÆS INTERVIEW </b><a class="embeddedlink" href="http://politiken.dk/kultur/musik/ECE1813718/dirigent-for-verdens-kendteste-symfoniorkester-jeg-var-totalt-skraekslagen/">Dirigent for verdenskendt 
symfoniorkester: »Jeg var totalt skrækslagen!«</a></p><p>
Buddene strækker sig fra Herbert von Karajans tidligere assistent, den tyske 
topdirigent Christian Thielemann, der lige nu har kontrakt på jobbet som 
chefdirigent for Staatskapelle Dresden, og til den gamle, men ikke længere 
helt raske mesterdirigent Mariss Jansons. Yngre topnavne som lettiske Andris 
Nelsons og den karismatiske venezuelanske chefdirigent for Los 
Angeles-filharmonikerne, 34-årige Gustavo Dudamel, er også i spil på 
rygtebørsen. 
</p><h3>
Skabte sit ry i den britiske provins 
</h3><p>
Simon Rattle skabte sit navn som topdirigent i internationale musikkredse, da 
han i 1980’erne og 1990’erne gennemførte et mindre musikmirakel i byen 
Birmingham, hvor han løftede det lokale orkester til verdensniveau og 
skaffede byen en ny, moderne koncertsal. 
</p><p>
Rattle bærer den fornemme britiske titel Sir. Han dirigerede London Symphony 
Orchestra første gang i 1977. I de senere år blandt andet gæstedirigeret 
orkestret ved den olympiske åbningsceremoni i London i 2012, og året efter 
modtog han Léonie Sonnings Musikpris i København. 
</p><p class=" bl-elem">
Med skiftet til London allerede i 2017 får Simon Rattle en enkelt sæson, hvor 
han kommer til at styre orkestrene i både London og Berlin, inden i hans 
kontrakt med Berlinerfilharmonikerne løber ud i 2018. Det sidste halvandet 
års tid har der verseret rygter om, at den nu 60-årige Rattle var på vej til 
London Symphony Orchestra.
</p>	
</div>
</div></body></html>
