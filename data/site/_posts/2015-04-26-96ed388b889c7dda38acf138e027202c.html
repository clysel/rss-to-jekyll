---
layout:     post
title: 	    "Nu er der hul igennem: Dansk virksomhed har købt første prøve af nanostål "
post_author:	    Anne Marie Lykkegaard
post_date:	    Sun, 26 Apr 2015 08:00:10 +0000
post_site:	    ing.dk 
post_link:	    http://ing.dk/artikel/nu-er-der-hul-igennem-dansk-virksomhed-har-koebt-foerste-proeve-af-nanostaal-175686
---
<html><body><div><section class="body">
			<p>Iværksætteren Jens Vinther har solgt en plade stål. Men ikke hvilken som helst slags plade stål. Han har nærmere bestemt solgt den første plade af små bitte kulstofnanorør, der kan blive til det fjerlette og superstærke materiale nanostål.</p>
			<p>Nanostål kan ifølge Jens Vinther blandt andet blive til termiske højttalere, lede strøm i batterier eller indfange solens lys i vakuumsolfangere. Det er nærmest kun fantasien, der sætter grænser for materialets anvendelse, og det fangede en virksomhed i Vejle.</p>
			
			<p>TEGnology APS i Vejle har nemlig set sig varm på materialet, som ifølge Jens Vinther kan løse hele tre udfordringer for dem. Derfor købte virksomheden for i alt 300 kroner nanostål, hvilket svarer til en plade på syv gange 74 millimeter. Og købet af den lille nanostålplade er et vendepunkt for Jens Vinther og hans virksomhed Nano Carbon Europe.</p>
			<p>»Det betyder alt. Jeg har ikke sovet i to-tre dage, for nu springer det hele jo i luften. Jeg har endelig ramt punktet, efter jeg har brugt ni måneder på at få det til at virke,« fortæller han.</p>
			<p><aside class="plugin right box">
			  Nanostål</aside></p>
			<p>Nanostål kan med håndkraft trækkes ud af nanoskove.</p>
			<p>Nanoskove er små kulstofnanorør, som står lodret op på små jernøer. I alt kan der være <strong>80 milliarder</strong> små rør på én kvadratcentimeter, og det betyder, at der skabes en tiltrækningskraft mellem atomerne, som gør nanostål <strong>ufatteligt klistret</strong>.</p>
			<p>Det fungerer på samme måde som en gekkos fødder, der har millioner af små hår, der hver og én skaber en tiltrækningskraft, så gekkoen kan gå på lodrette flader. Ifølge Jens Vinther kan <strong>én kvadratmeter nanostål bære 100 ton</strong>.</p>
			<p>En nanoskov på 2,5 centimeter på den brede led og 4 centimeter på den lange kan skabe <strong>12 meter nanostål</strong>. 
			</p>
			<h2>Nu skal nanostål bevise sit værd</h2>
			<p>Jens Vinther, der er uddannet diplomingeniør i nanoteknologi ved Aalborg Universitet, har siden 2008 arbejdet på at få materialet til Danmark, fordi han kunne se, at der var et stort potentiale i det.</p>
			<p>Nu er han langt om længe kommet til det punkt, hvor materialet er udviklet så meget, at det er klar til at blive testet hos virksomhederne. Det er nemlig dem, som kommer til at afgøre, om materialet kan blive en succes.</p>
			
			<p>»Virksomhederne skal bekræfte, om det virker, og hvis det rent faktisk er så godt, som jeg siger, og det gør en forskel for virksomhederne, så kan vi få skaleret produktionen op. Men det hele skal jo testes, ellers er det jo bare en gang snak jeg har her,« siger Jens Vinter.</p>
			<p>Lige nu kan Jens’ maskine kun levere mindre skove, som virksomhederne med håndkraft kan hive nanostål ud af. Men ikke desto mindre er det en stor bedrift. Der er nemlig ingen i Europa ud over Jens Vinther, som producerer nanostål.</p>
			
			<p>»Jeg er ene mand på det her projekt, og der er mange fronter, der skal passes. Men det er helt fantastisk at gå i sit hjemmebyggede laboratorium og skabe europahistorie, samtidig med at jeg kan skabe og fastholde arbejdspladser, for det er jo det, det hele handler om,« siger han.</p>
			<h2>Hvorfor er det ikke på markedet allerede?</h2>
			<p>Nanostål har mange anvendelsesmuligheder. I USA bruger de samme maskiner som Jens Vinther, og de arbejder blandt andet på at lave et batteri, der har en enorm energitæthed, men samtidig kan af- og oplade på ingen tid.</p>
			<p>Det kan derfor virke underligt, at dette materiale ikke har set dagens lys i Europa endnu. Men det er der en god grund til, forklarer Jens Vinther.</p>
			<p>»Det er, fordi det er så nyt, og det er dybt frustrerende. Men nu har vi endelig muligheden for at få teknologien ud til virksomhederne. Jeg har 12 prøver liggende nu, så virksomhederne kan bare komme,« siger Jens Vinther begejstret.</p>
		</section>
		  </div></body></html>
