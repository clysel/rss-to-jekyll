---
layout:     post
title: 	    "Trykket stemning på sygehus med drabssag"
post_author:	    
post_date:	    Wed, 04 Mar 2015 17:20:02 +0100
post_site:	    politiken.dk 
post_link:	    http://politiken.dk/indland/ECE2573341/trykket-stemning-paa-sygehus-med-drabssag/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Der er masser af symbolik lige her: Vinden går gennem marv og ben. Solen 
kaster skyggen af et nøgent vintertræ op mod en mur. Der er nedrullede 
persienner eller tillukkede gardiner i mange af vinduerne. 
</p><p>
Men dybest set ved vi ikke rigtig, hvordan de har det derinde på Nykøbing 
Falster Sygehus: personalet, patienterne og de pårørende. 
</p><p>
Det, vi ved, er, at en 29-årig kvindelig ansat på sygehuset er mistænkt for 
forsætligt drab på en eller flere patienter. 
</p><div class="art-quote article-box">
<p class="quote"/>
<blockquote>
<p class="quote-txt">
Min klient skal ikke kastes for pressen
</p>
<p class="sender">
Torben Groth Madsen, forsvarer 
</p>
</blockquote>
</div><p/><p>
Det var ledelsen på sygehuset, der i søndags efter et tip om mistænkelige 
dødsfald henvendte sig til Sydsjællands og Lolland-Falsters Politi. Efter at 
have afhørt »en bred skare af personer« anholdt politiet senere søndag den 
29-årige kvinde. 
</p><p>
Hun blev mandag fremstillet i grundlovsforhør, og her ønskede forsvareren, 
Torben Groth Madsen, såkaldt dobbelt lukkede døre – hvilket betyder, at 
offentligheden ikke må få detaljer om sigtelsen eller sagen i øvrigt. 
</p><p>
Forsvareren henviste til, at sagen minder om den såkaldte Plejebo-sag, hvor en 
kvinde blev mistænkt – og hængt ud i pressen – for mere end 20 dødsfald på 
et københavnsk plejehjem i 1990’erne. Det endte med, at anklagemyndigheden 
frafaldt sagen. 
</p><p>
»Jeg er så gammel, at jeg kan huske Plejebo-sagen, og min klient skal ikke 
kastes for pressen«, sagde Torben Groth Madsen ifølge Ritzau. 
</p><p>
Dommeren valgte at efterkomme opfordringen, og siden er der stort set ikke 
sluppet noget nyt ud. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/ECE2570262/sag-om-mistaenkelige-doedsfald-minder-forsvarsadvokat-om-plejebo/">Sag om mistænkelige dødsfald 
minder forsvarsadvokat om Plejebo</a></p><p>
Derfor gættes der også på livet løs på de sociale medier. Ifølge en artikel i 
Lolland-Falsters avis, Folketidende, sætter en del lokale på Facebook stort 
spørgsmålstegn ved, om det er sikkert at lade sig indlægge på sygehuset. 
</p><p>
Men imens Politiken står og læser netop den Folketidende-artikel i det store 
venteværelse på sygehuset, er der ingen, der taler om drabssagen. De 
brudstykker, man kan opfatte fra de 15-20 mennesker her i venteværelset, er 
helt almindelig sygehussnak: 
</p><p>
»... Og så sagde han, at jeg nok skulle opereres ...«. 
</p><p>
»... Ja, nu er det vist ved at være i orden med den. Men ved du hvad, nu har 
jeg vist fået det samme i den anden fod ...«. 
</p><p>
»... Nej, nu må det da være vores tur ...«. 
</p><p>
En ældre mand går forbi. At dømme efter åndedrættet er han formentlig på vej 
over til lungeafdelingen, der er et af sygehusets specialer. 
</p><h3>
Ingen ansatte vil tale om sagen 
</h3><p>
I gangen på vej derover fortæller plancher om sygehusets historie. Det blev 
indviet i 1957, og udsigten til Guldborgsund er »storslået og beroligende«. 
</p><p>
En anden planche kan fortælle, at personalets revy er »et tilløbsstykke«; 
teksten er ledsaget af et foto med glade kvinder i sygeplejerskeuniformer. 
</p><p>
De er lidt svære at få øje på her i dag; stemningen virker meget trykket. Det 
vil jo ikke være underligt, hvis det var sådan, og det bliver da også 
bekræftet af pressevagten i Region Sjælland. 
</p><p>
Pressevagten beder således om, at vi hverken kontakter personale, patienter 
eller pårørende inde på selve sygehuset. Det kan virke anmassende, siger 
han, både hvis man er påvirket af en kollegas anholdelse, og hvis man er der 
på grund af en personlig sygehistorie. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/ECE2570417/efter-anholdelse-sygehusledelse-har-fokus-paa-ansatte/">Efter anholdelse: 
Sygehusledelse har fokus på ansatte</a></p><p>
Fair nok. Men heller ikke ude på p-pladsen er der nogen hvide kitler eller 
andre ansatte, der er interesserede i at tale om sagen. Flere ryster bare på 
hovedet og skynder sig hurtigt videre. En enkelt spørger, om medierne ikke 
bare kan holde sig langt væk. 
</p><p>
Og sygehusdirektøren, Arne Cyron, ringer ikke tilbage. Han har tidligere på 
dagen understreget over for regionalradioen, at »patienterne kan føle sig 
helt trygge«, og at procedurerne på sygehuset er blevet gennemgået ekstra 
omhyggeligt. 
</p><p>
Han har også sagt, at medarbejderne er dybt berørte, og at han og den øvrige 
ledelse vil koncentrere sig om at tage sig af dem. 
</p><p>
Mange af dem har ifølge Politikens oplysninger blot fået besked per mail, 
fordi det af praktiske grunde ikke har været muligt at indkalde alle 1.300 
ansatte til egentlige orienteringsmøder. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/ECE2570603/kvinde-faengslet-for-mistaenkelige-doedsfald-paa-sygehus/">Kvinde fængslet for 
mistænkelige dødsfald på sygehus</a></p><p>
Desuden var og er det stærkt begrænset, hvad ledelsen kan fortælle – også her 
lægger politiets efterforskning låg på de oplysninger, man har. Så nogle af 
møderne handlede også om noget så lavpraktisk som at bytte rundt på vagter 
og få det hele til at hænge sammen, når man nu var en mindre i den 29-åriges 
afdeling. 
</p><p>
Personale på Nykøbing Falster Sygehus har tidligere været i søgelyset i en 
anden mystisk sag. I august i fjor blev en sygeplejerske idømt 20 dagbøder 
for uagtsomt manddrab; hun havde på grund af travlhed ikke tjekket med en 
læge, før hun gav en patient et bedøvende stof – der var med til at give ham 
hjertestop og hjerneskader, som han senere døde af. 
</p><p>
Den sag kan dog ikke sammenlignes direkte med den nuværende, der altså handler 
om straffelovens paragraf 237 om forsætligt drab. 
</p><h3>
Varetægtsfængsling er kæret 
</h3><p>
Ved retsmødet i mandags varetægtsfængslede dommeren den 29-årige til 24. 
marts, men kvinden nægter sig skyldig, og forsvareren har kæret afgørelsen 
til landsretten. 
</p><p>
Vicepolitiinspektør Søren Ravn-Nielsen fra Sydsjællands og Lolland-Falsters 
Politi vil ikke komme med yderligere oplysninger i sagen. 
</p><p>
»Det er ret sandsynligt, at der ikke er noget nyt, før varetægtsfængslingen 
udløber«, siger han. 
</p><p>
Han vil godt sige, at »det er sandsynligt, at der ikke skal foretages 
yderligere anholdelser i sagen«. Men han afviser at kommentere Ekstra 
Bladets historie om, at den 29-årige angiveligt selv skrev på sin 
facebookprofil, at der på hendes arbejdsdag på sygehuset var sket en stribe 
dødsfald. 
</p><p>
»Den værste nogensinde«, kaldte hun angiveligt sin vagt – og uddybede, at der 
var tale om tre dødsfald, et hjertestop og et respiratorstop. 
</p><p class=" bl-elem">
Ifølge Ekstra Bladet tilføjede kvinden, at hun »var parat til at hænge sig 
selv, da hun endelig fik fri«. 
</p>	
</div>
</div></body></html>
