---
layout:     post
title: 	    "Nu behøver kvinder ikke længere være hjælpeløse "
post_author:	    
post_date:	    Fri, 20 Feb 2015 19:59:38 +0100
post_site:	    politiken.dk 
post_link:	    http://politiken.dk/kultur/fomo/klummer_fomo/ECE2554061/nu-behoever-kvinder-ikke-laengere-vaere-hjaelpeloese/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Jeg kan ikke betjene en boremaskine. Jeg ejer ikke en værktøjskasse. Jeg aner 
ikke, hvordan man bruger en sav. Jeg ved ikke, hvordan man får en iskold 
radiator til at varme igen. Hvordan man får noget til at hænge i vater, 
bruger rawlplugs eller sætter en loftslampe op. Jeg er blank. Helt blank. 
</p><p>
Derfor melder den samme problemstilling sig, hver gang jeg flytter. Nogen er 
nødt til at komme og hjælpe mig. Og den nogen er som regel en mand. Har jeg 
ikke en kæreste, har det i over 15 år været min bedste ven Jeppe, der efter 
et par uger eller måneders sweettalking og overtalelse møder op med værktøj 
og fixer ting. Samler møbler fra IKEA, bærer de tunge ting, sætter noget op 
på væggene og så videre, mens jeg laver mad til ham. Det er byttehandlen. 
</p><p>
Men selv for den flinkeste bedsteveninde er der grænser for, hvor mange gange, 
hvor mange år og på hvor mange nye bopæle man skal tillade sig at bede om 
hjælp. Især når manden nu har sin egen familie og kæreste, der bosser rundt 
med ham derhjemme. Tænker jeg. Problemstillingen er igen aktuel i min nye 
villalejlighed, som jeg deler med mit barn. Jeg mangler en vicevært eller en 
handymand. Hele vinteren har vi frosset i vores køkken på grund af en gammel 
kattelem i døren ud til terrassen, hvorfra det trækker. Jeg har forsøgt at 
dække den med puder og opklistrede håndklæder, men det blev ved med at være 
koldt. 
</p><p><b class="ext-link">SE OGSÅ</b><a class="embeddedlink" href="http://politiken.dk/kultur/fomo/klummer_fomo/ECE2555984/klassens-tykke-pige-vejer-54-kilo/">Klassens tykke pige vejer 54 kilo</a></p><p>
Så faldt jeg over Per Elbke. Han driver firmaet Lej En Far og er en ældre mand 
med 25 års erfaring i at være far. Han tilbyder en bred vifte af hjælp i 
hjemmet. Handymand-opgaver, børnepasning, madlavning, reparationer, opvask, 
indkøb. Han kan endda lave en skattejagt til børnefødselsdagen. 
</p><p>
Det er på en eller anden måde utrolig rart sådan at kunne hyre hjælp. Ikke at 
skulle overtale nogen. Jeg kunne selvfølgelig også se nogle youtube-videoer, 
om hvordan man lukker en kattelem, og prøve selv. Men det gider jeg ikke. 
Det interesserer mig ganske enkelt ikke. Jeg kunne også spørge den tømrer, 
som jeg datede lidt i efteråret. Men så er det som om, det bliver meget 
lummert, ikke? At bede en mand om at komme, man har haft noget kørende med, 
om at lukke en kattelem, det trækker fra... Så er det nemmere at betale sig 
fra det. 
</p><p>
Derfor ankommer Per Elbke på sin longjohn-cykel med værktøjskasser, trælister 
og sav. Midt i ulvetimen, da jeg lige er kommet hjem med indkøbsposer og en 
træt dreng. 
</p><p>
»Det er helt klart mest enlige mødre ligesom dig, der hyrer mig. Det er tit 
noget med at bygge en seng eller sætte lamper og gardiner op. Ideen kom lidt 
af en joke. Da min kæreste havde mindre børn, kom jeg altid derhjem og 
fixede noget eller passede børnene, som man nu gør. Og så jokede jeg en dag 
med det og sagde: 'Ja. her kommer lej-en-far'. Så nu hedder firmaet det«, 
fortæller Per Elbke. 
</p><p>
Han har blomstret skjorte på, seler i fløjsbukserne og maling på skosnuderne. 
Per Elbke fortæller, at børnene tit gerne vil være med, når han kommer. Det, 
synes han, er hyggeligt, selv om det tager lidt længere tid. For nylig var 
han hjemme hos en enlig mor med to tvillingedrenge på 3 år, der havde glædet 
sig meget og stod klar med legeværktøjet. 
</p><p>
»Jeg skulle sætte sådan en rispapirlampe op og nåede lige at høre deres mor 
råbe: 'Nej, nej, nej, det er IKKE en fodbold', inden den ene af dem sparkede 
den helt i stykker«, griner han. 
</p><p>
Her i køkkenet er min egen dreng på 4,5 år også først ret nysgerrig på den 
fremmede mand og har fundet sin kasse med plastikværktøj frem. Han mister 
dog hurtigt koncentrationen, mens lejefaren omhyggeligt måler op til de 
træplader, der skal indsættes med rockwool imellem. 
</p><p>
Per Elbke fortæller, at han har undervist i mange år. Han er ikke uddannet 
håndværker, men hans far var møbelsnedker, og han har »altid haft værktøj i 
hånden«. 
</p><p>
Da han for nogle år siden blev arbejdsløs, begyndte han at lave reperationer 
for penge. Ret hurtigt opdagede handymanden, at der var et hul i markedet: 
hos alle de kvinder, der ikke kan noget praktisk, men ikke lige har nogen, 
der kan hjælpe. Derfor blev dagpengesystem og jobsøgning droppet til fordel 
for et job som fuldtidsudlejningsfar. 
</p><p><b class="ext-link">SE OGSÅ</b><a class="embeddedlink" href="http://politiken.dk/kultur/fomo/klummer_fomo/ECE2461832/lad-os-koebe-en-kaffemaskine-en-oe-og-starte-et-kollektiv/">Lad os købe en kaffemaskine, en ø og 
starte et kollektiv</a></p><p>
»Kunderne forholder sig til navnet, Lej En Far. Derfor får jeg tit en længere 
historie og et indblik i deres liv. 'Min far er død', skriver de. De er 
måske lige blevet skilt. Eller 'min far har 10 tommelfingre' eller 'han bor 
i Jylland'. På en måde er det ærgerligt, at jeg ikke er forfatter, for der 
er mange gode historier i det her job«. 
</p><p>
Ude på terrassen saver Per Elbke små plader ud til at dække hullet i døren 
med. Jeg steger frikadeller indenfor og spørger, om han er sulten. Det er 
han ikke. Men han fortæller, at han tit prøver at lære kvinderne, hvad det 
er, han gør. Hvis det er noget simpelt som en stoppet vask, vil han hellere 
lære kunden, hvordan man håndterer det end at komme igen næste gang. 
</p><p>
Når det en sjælden gang er en mand, der hyrer ham, vil de til gengæld selv 
være med. 
</p><p>
»Så er det noget med et fælles byggeprojekt. Det er ret sjovt med den forskel 
på mænd og kvinder. Men det spiller helt klart også ind, at jeg er billigere 
end en rigtig fagmand. Jeg siger dog nej til opgaver med kompliceret el 
eller vvs, for jeg skal ikke lave vandskader hos folk«. 
</p><p>
Der er nu monteret plader på begge sider af døren og isoleret. Per Elbke er 
nået til finishen og kører noget fugemasse rundt i revnen i siderne. Der er 
blevet mærkbart lunere i køkkenet. 
</p><p>
»Så skulle den være der. Du skal bare lige male døren nu. Slibe først og male. 
Og husk udendørsmaling udenfor... Eller ved du hvad? Jeg kommer bare forbi 
en dag og fixer det«, siger han så. 
</p><p class=" bl-elem">
Lejefaren går ud i vintermørket og cykler afsted med kurs mod flere kvinder, 
der ikke behøver være hjælpeløse. 
</p>	
</div>
</div></body></html>
