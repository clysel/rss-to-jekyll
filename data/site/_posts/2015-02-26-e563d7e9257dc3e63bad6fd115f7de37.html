---
layout:     post
title: 	    "Tilsyn: Vi kan ikke godkende spiontjenestens overvågning"
post_author:	    
post_date:	    Thu, 26 Feb 2015 20:44:23 +0100
post_site:	    politiken.dk 
post_link:	    http://politiken.dk/indland/ECE2565448/tilsyn-vi-kan-ikke-godkende-spiontjenestens-overvaagning/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
I skal ikke bekymre jer over, at Forsvarets Efterretningstjeneste (FE) vil 
aflytte danske statsborgere uden dommerkendelse, for FE-chefen skal give 
tilladelse i hvert tilfælde, og derefter skal Tilsynet med 
Efterretningstjenesterne orienteres. 
</p><p>
Det argument har regeringen og regeringspartierne i Folketinget gentaget i 
medierne som svar på den seneste uges alvorlige kritik af, at regeringen i 
terrortruslens navn vil afmontere borgernes retssikkerhed og bryde med et 
grundlæggende princip i retsstaten. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/ECE2561903/fe-faar-mere-magt-end-nsa/">FE får mere magt end NSA</a></p><p>
Men i forbindelse med en udvidelse af FE's beføjelser, vil Tilsynet med 
Efterretningstjenesterne ikke kunne godkende eller omgøre sager om 
aflytning. Tilsynet vil først efter, at overvågningen er sat i værk, blive 
orienteret om indgrebet, og kontrolorganet vil ikke kunne gribe ind over for 
FE og stoppe overvågningen. 
</p><p>
»Vores hovedfokus i dag er at kontrollere, om tjenester behandler 
personoplysninger i overensstemmelse med loven. Indgreb i 
meddelelseshemmeligheden (aflytning og overvågning, red.) er holdt uden for 
vores kompetence«, siger landsdommer Ulla Staal, der er formand for Tilsynet 
med Efterretningstjenesterne. 
</p><p><b>Ingen godkendelse </b></p><p>
Ulla Staal understreger, at hun ikke ønsker at kommentere den igangværende 
politiske diskussion. Debatten er udsprunget fra regeringens forslag i 
terrorpakken om at give spiontjenesten lov til at overvåge danske 
statsborgere i udlandet uden dommerkendelse. 
</p><p>
Politiken har bedt formanden om at forklare, hvad det uafhængige tilsyn kan og 
ikke kan i dag. 
</p><p>
Regeringen har fremhævet betydningen af, at formanden for tilsynet er en 
landsdommer. 
</p><p>
»Hvis FE bruger den nye mulighed, skal den godkendes af chefen for FE og 
derefter af Tilsynet for Efterretningstjenester, som har en dommer i 
spidsen«, sagde forsvarsminister Nicolai Wammen eksempelvis til Politiken 
onsdag. 
</p><p><i class=" bl-elem">Ulla Staal, du er jo landsdommer. Er det ikke det samme, om du i retten 
tager stilling til en anmodning om en overvågning, eller om du i tilsynet 
forholder dig til efterretningstjenestens indgreb? </i></p><p>
»Nej. I retten vil man som dommer på forhånd skulle godkende, om lovens 
betingelser for at foretage telefonaflytning er opfyldt. I tilsynet vil vi 
alene skulle foretage en efterfølgende kontrol af, om lovens betingelser for 
aflytning var opfyldt, dengang man gjorde det«. 
</p><p><i class=" bl-elem">Er det rigtigt forstået, at I ikke har eller vil få kompetence til at 
skride ind over for FE? </i></p><p>
»Ja. Forudsat at tilsynets reaktionsmuligheder vil være som i dag, vil det 
betyde, at vi efterfølgende vil kunne gøre tjenesten opmærksom på, at et 
indgreb i meddelelseshemmeligheden efter vores opfattelse ikke var lovligt. 
Tjenesten forventes så at følge vores henstilling«, siger Ulla Staal. 
</p><p><b>Mødes en gang om måneden</b></p><p>
Loven siger, at hvis Forsvarets Efterretningstjeneste ikke retter ind efter 
tilsynets henstilling, skal det forelægges for forsvarsministeren. Og hvis 
ministeren også ignorerer tilsynets ord, skal det orienteres til 
Folketingets kontroludvalg, hvor medlemmerne har tavshedspligt. 
</p><p><i class=" bl-elem">Kan man snakke om mere eller mindre retssikkerhed ved en retskendelse i 
forhold til tilsynets efterfølgende kontrol? </i></p><p>
»Det har jeg ingen bemærkninger til«. 
</p><p>
Tilsynet med Efterretningstjenesterne træder i snit sammen en gang om måneden, 
og består af Ulla Staal og fire andre udpegede personer, der alle har et 
andet fuldtidsjob ved siden af. Der er et sekretariat med fem ansatte, og 
tilsynet, der også skal holde øje med Politiets Efterretningstjeneste og 
Center for Cybersikkerhed, har et årligt budget på 5,7 millioner kroner. 
</p><p><b>Tilsyn uden tænder</b></p><p>
Netop tilsynets manglende afgørelseskompetence – evnen til at stoppe 
efterretningstjenesternes indgreb – blev kritiseret af juridiske eksperter i 
forbindelse med oprettelsen af tilsynsorganet 1. januar 2014. 
</p><p>
»Hvis man virkelig ville have et tilsyn med tænder, så skulle det også have 
mulighed for at træffe bindende afgørelse i de sager, som det har med at 
gøre«, sagde tidligere højesteretsdommer Hugo Wendler Pedersen for to år 
siden til Information. 
</p><p>
Han var formand for det udvalg, der rådgav regeringen om, hvordan der skal 
føres kontrol med efterretningstjenesterne, men sammen med dommere, 
universitetsprofessorer og andre uafhængige jurister i udvalget, kom han i 
mindretal over for embedsmænd fra centraladministrationen, Rigspolitiet samt 
Advokatrådet. 
</p><p><b>Ekspert: At orientere et tilsyn er ikke meget værd</b></p><p>
Netop i kraft af debatten dengang om tilsynets manglende muskler bliver 
regeringens argument om, at retssikkerheden sikres af tilsynet, mødt med 
hovedrysten blandt førende juridiske eksperter. 
</p><p>
»Tilsynet kan slet ikke sammenlignes med en domstolskontrol. For det første, 
fordi man bare skal orientere tilsynet. På trappen af beføjelser er en 
orientering det spinkleste af alle. Hvis tilsynet ikke skal rådføres, 
godkende eller har egentlige beføjelser over for brugen, så er den ikke 
meget værd«, siger lektor i offentlig ret Pernille Boye Koch, der har 
forsket i kontrol med efterretningstjenester. 
</p><p>
Udover selve evnen til at gribe ind over for FE, vil flere retsgarantier for 
borgeren forsvinde med domstolskontrollen, påpeger både hun og professor i 
strafferet Jørn Vestergaard. Blandt andet vil der ikke længere være en 
advokat til stede til at tale borgerens sag, ligesom appelmuligheden 
forsvinder. 
</p><p><b>Radikale: Vi lytter også til kritikken</b></p><p>
Hos de radikale, hvis bagland er i oprør over forslaget om overvågning uden 
retskendelse, medgiver forsvarsordfører Zenia Stampe, at retssikkerheden 
ikke bliver den samme med det nye forslag: 
</p><p>
»Det er rigtigt, at der ikke bliver tale om en forudgående godkendelse som ved 
domstolen - det bliver et efterfølgende tilsyn. Men vi lytter til den kritik 
og bekymring, der er kommet frem, og prøver selvfølgelig at sikre 
retssikkerheden omkring det. Grundstrukturen vil bestå med tilsynet, men 
derfor kan vi godt kigge på de nærmere procedurer i denne type sager, 
eksempelvis i forhold til tidsfrister, så en orientering ikke ligger i 
tilsynets indbakke i en måned, og i tilfælde af, at tilsynet ikke er enig i 
FE's indstilling«, siger Zenia Stampe. 
</p><p>
Hun ønsker ikke at gå i nærmere detaljer, eftersom der er forhandlinger i gang 
på tværs af partierne. 
</p><p><b>Begyndelsen til en politistat?</b></p><p>
Regeringens andet argument for, at retssikkerheden opretholdes selv uden 
dommerkendelse er, at det er FE-chefen og ikke FE's menige medarbejdere, der 
skal godkende overvågningen. Også det er en række juridiske eksperter 
alvorligt bekymrede over. 
</p><p>
»Hvis man som politiker mener, at en efterretningschef kan være lige så god en 
garant for retssikkerheden som en dommer, så har vi begyndelsen til en 
politistat«, har professor emerita Eva Smith sagt til Politiken. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/fokus_danmark/fokus_terror/ECE2555297/eksperter-retsstaten-er-under-angreb/">Eksperter: Retsstaten er under 
angreb</a></p><p><i class=" bl-elem">Zenia Stampe, er FE-chefen uvildig i dine øjne? </i></p><p>
»Nu ved jeg ikke, hvad du lægger i ordet uvildig. Men jeg tror da, at for de 
fleste vil det være betryggende, at det ikke bare er en tilfældig 
medarbejder ved FE, der kan få en fiks ide og så effektuere en overvågning 
uden retskendelse. Det skal i stedet indstilles til chefen, der er 
forpligtet til at indberette til tilsynet«, siger Zenia Stampe. 
</p><p><i class=" bl-elem">Anerkender du, at chefen for en spiontjeneste har en interesse i at udvide 
sit overvågningsapparat? </i></p><p class=" bl-elem">
»Det vil jeg helst ikke spekulere i. Jeg tror, at vore chefer er meget 
samvittighedsfulde. Men det er jo også derfor vi har et tilsyn, der kan se, 
om der er en saglig begrundelse i de enkelte sager og så komme med en 
udtalelse i forhold til det bagefter«, siger den radikale forsvarsordfører. 
</p>	
</div>
</div></body></html>
