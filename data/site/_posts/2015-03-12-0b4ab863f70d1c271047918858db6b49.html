---
layout:     post
title: 	    "Ejendomsskatterne er blevet fordoblet under skattestoppet "
post_author:	    
post_date:	    Thu, 12 Mar 2015 12:02:44 +0100
post_site:	    politiken.dk 
post_link:	    http://politiken.dk/oekonomi/bolig/ECE2579363/ejendomsskatterne-er-blevet-fordoblet-under-skattestoppet/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Da Anders Fogh Rasmussens VK-regering trådte til i 2001, skete det med et 
løfte til vælgerne om at indføre et skattestop: 
</p><p>
»Regeringen indfører et skattestop, der som udgangspunkt indebærer, at 
regeringen ikke vil hæve nogen skat eller afgift«, fremgik det af 
regeringsgrundlaget. 
</p><p>
10 år senere, da VK-regeringen gik af, var danskernes betaling af 
ejendomsskatter steget med 12 milliarder kroner fra 26 til 38 milliarder 
kroner. 
</p><h3>
Thorning lovede også at holde skatte og fradrag i ro 
</h3><p>
Da Helle Thorning-Schmidts regering trådte til i oktober 2011, skete det med 
dette løfte i regeringsgrundlaget: 
</p><p>
»Regeringen vil holde boligskatterne og rentefradraget i ro i indeværende 
valgperiode«. 
</p><div class="art-fakta article-box">
<h4 class="">
Serie</h4>
<h5>
Det delte land </h5>
<p class="fakta-body" data-buildingblock="embedded_factboxlink">
Boligfesten er i gang i København og andre store byer. Imens står huspriserne 
i stampe ude på landet, og mange flytter væk. Men ikke alle har givet op. 
Politiken undersøger ugen igennem det skæve Danmark med udgangspunkt i 
København - og Odsherred, der mod alle odds har skabt en positiv udvikling i 
det nordvestlige hjørne af Sjælland. 
</p>
</div><p>Siden da er de samlede ejendomsskatter steget med yderligere fire 
milliarder kroner til 42 milliarder, som ventes at være provenuet i år. Og 
frem til 2020 vil ejendomsskatterne stige med ni milliarder kroner mere til 
51 milliarder. 
</p><p>
Dermed er der under skattestoppet sket en fordobling af ejendomsskatterne. Og 
det er sket helt uden, at de folkevalgte har vedtaget love i Folketinget, 
som de kunne stilles til regnskab for. 
</p><h3>
Når Skat skruer op for vurderingerne, stiger regningen 
</h3><p>
De mange ekstra milliarder er først og fremmest kommet i kassen, fordi 
grundskylden er steget med op til syv procent om året, godt hjulpet af Skats 
opskruning af grundværdierne med vurderingen i 2011, som af rigsrevisionen 
er blevet udnævnt til den mest fejlbehæftede af alle. Med 41 procent af 
vurderingerne, som var for høje. 
</p><p>
Det har skabt en kaotisk situation, hvor der er stor usikkerhed om både 
grundlaget for skatterne og hvad, ejere og lejere kan forvente sig i 
fremtiden. Og skatteminister Benny Engelbrecht (S) har indtil videre 
begravet sagen i et embedsmandscenter med henblik på at få en løsning i 
2017. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/bolig/ECE2572900/skat-taber-retssag-kan-ikke-forklare-ejendomsvurdering-paa-amager/">Skat taber retssag: Kan ikke 
forklare ejendomsvurdering på Amager </a></p><p>
Boligøkonomen, lektor Morten Skak fra Syddansk universitet, har betegnet 
boligbeskatningen som »en betændt byld«, som politikerne ikke ønsker at tale 
om. 
</p><p>
I stedet har boligbeskatningen fået lov at leve sit eget liv med uforklarlige 
vurderinger fra Skat, som betyder, at mange ældre husejere i hovedstaden er 
ved at blive beskattet ud af deres huse, mens nye husejere er nødt til at 
holde på hat og briller og forsøge at forudse de kommende års stigninger i 
grundskylden, før de køber hus. 
</p><h3>
Lejlighederne slipper 
</h3><p>
Skattestoppet fra 2001 betød, at ejendomsværdiskatten, som betales af den 
samlede ejendomsværdi, blev låst fast. Til gengæld fik grundskylden, som 
betales af grundens værdi, lov til at stige med op til syv procent om året. 
</p><p>
»Skattestoppet har betydet større prisstigninger, end man ellers ville have 
haft«, siger Las Olsen, der er privatøkonom i Danske Bank. 
</p><p>
»Det har også betydet, at Skats vurdering af grunde er blevet meget vigtigt, 
mens vurderingen af den samlede ejendom er blevet nærmest uden betydning«. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/bolig/ECE2576588/nu-slaar-boligpriser-i-koebenhavn-rekord-men-ny-boble-er-ikke-paa-vej/">Nu slår boligpriser i 
København rekord, men ny boble er ikke på vej</a></p><p>
Og så har det, mener Las Olsen, betydet, at en del af skattebyrden er flyttet 
fra folk, der bor i lejlighed til folk, der bor i parcelhus eller rækkehus, 
selv om det i teorien ikke burde være sådan. 
</p><p>
»Det er påfaldende, at man i dag betaler meget mindre i samlet ejendomsskat i 
en lejlighed til fire millioner kroner end i et parcelhus til fire 
millioner. Det ser ud til, at Skat har vurderet grundene under 
lejlighedsbyggerier lavere, og når man flytter skat fra ejendomsværdi til 
grundværdi, så kommer skatten på bygningen til at spille en mindre rolle«, 
siger Las Olsen. 
</p><p>
Det er derfor, man kan se, at ejeren af en herskabslejlighed til seks 
millioner kroner på Østerbro i København betaler mindre i samlede 
ejendomsskatter end ejeren af et beskedent hus på en lille grund i Brønshøj 
til to millioner kroner. 
</p><h3>
Pensionen går til skatten 
</h3><p>
Og endnu mindre end den pensionerede metalarbejder Kurt Havn, der har boet i 
et hus i Vanløse i 30 år og sammen med sin kone betaler 70.000 kr. i 
ejendomsskatter - primært grundskyld - om året. Det svarer til næsten hele 
hans folkepension. 
</p><p>
»Jeg betaler boligsikring til folk, der bor til leje i en lejlighed og har en 
indtægt, der er tre-fire gange så stor som min«, siger Kurt Havn, der 
betegner det som en »lurvet behandling af pensionister«. 
</p><p>
»Vi troede jo, at vi skulle have del i velfærdssamfundet, når vi blev 
pensionister. Vi regnede ikke med, at vi skulle betale velfærdssamfundet«, 
siger han. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/bolig/ECE2576595/de-dyre-omraader-bliver-dyrere/">De dyre områder bliver dyrere</a></p><p>
Andre som skatteminister Benny Engelbrecht (S) mener, at grundskylden er en 
retfærdig skat, som retter op på, at boligejerne i de dyre områder i Danmark 
har fået store stigninger i deres ejendomsværdier, uden at 
ejendomsværdiskatten er steget. 
</p><p>
Som Arbejdernes Landsbank skriver i en analyse af boligbeskatningen: 
</p><p>
»Mange boligejere i de absolut dyreste kommuner i landet betaler i dag langt 
mindre i ejendomsværdiskat, end de ville have gjort uden skattestoppet«. 
</p><p class=" bl-elem">
Banken konkluderer i sin analyse, at »den nuværende udformning af den danske 
boligbeskatning på mange måder er uhensigtsmæssigt. Både når det angår 
ejendomsværdiskatten og grundskylden«. 
</p>	
</div>
</div></body></html>
