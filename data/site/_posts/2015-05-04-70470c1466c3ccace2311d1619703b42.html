---
layout:     post
title: 	    "Minister tvinger Femern A/S til at udlevere trafikanalyse til Ingeniøren"
post_author:	    Magnus Bredsdorff
post_date:	    Mon, 04 May 2015 12:24:38 +0000
post_site:	    ing.dk 
post_link:	    http://ing.dk/artikel/minister-tvinger-femern-til-udlevere-trafikanalyse-til-ingenioeren-175857
---
<html><body><div><section class="body">
			<p>Transportminister Magnus Heunicke griber nu ind i sagen, hvor Ingeniøren har fået afslag på aktindsigt i en vital analyse, der ligger til grund for en af de vigtigste del af trafikprognoserne bag Femern-tunnelen.</p>
			<p>Analysen er udarbejdet af A/S Storebælt for Femern A/S. Begge er statslige selskaber, der er omfattet af lov om offentlighed i forvaltningen. Men Ingeniøren fik alligevel afslag på at få udleveret analysen, fordi den er udarbejdet, før selskaberne kom ind under loven 1. januar 2014.</p>
			<p>»Det er vigtigt med offentlighedens indsigt i de processer, der fører til beslutningerne bag så stort et projekt som Femern. Jeg kender ikke detaljerne i de data, du har efterspurgt, men jeg har forstået, at de - uanset begrundelsen for afslaget på din aktindsigt - foreligger i en form, der gør dem uegnede til offentliggørelse,« skriver Magnus Heunicke til Ingeniøren.</p>
			<p>»Det vil jeg have, at vi finder en løsning på. Jeg går ind for størst mulig åbenhed. Derfor har jeg bedt Sund &amp; Bælt om at skrive et notat om, hvad de data, du efterspørger, beskriver. Det notat vil Sund &amp; Bælt udlevere,« tilføjer han.</p>
			<p>Sund &amp; Bælt er det statskontrollerede moderselskab for både Femern A/S og A/S Storebælt.</p>
			
			<p>Analysen fra A/S Storebælt er en af de kilder, som de tyske konsulentfirmaer BVU og Intraplan har lagt til grund for deres antagelse om, at 718.000 biler, som i dag passerer Storebæltsbroen, allerede i åbningsåret vil flytte til Femern-tunnelen. Det svarer til over 40 procent af den beregnede trafikvækst.</p>
			<p>Uden denne trafik bliver det meget vanskeligt at få økonomien i Femern-tunnelen, der i forvejen er stærkt presset, til at hænge sammen.</p>
			<p>Analysen har A/S Storebælt udarbejdet på baggrund af en trafiktælling og af nummerpladescanninger. Det lykkedes ikke umiddelbart Ingeniøren at få svar på, hvorfor ministeren og Sund &amp; Bælt ikke mener, at analysen er egnet til offentliggørelse, eller hvornår notatet om den bliver tilgængeligt. Men redaktionen har endnu ikke modtaget notatet.</p>
			<p>Hemmeligholdelsen af notatet blev stærkt kritiseret af både offentlighedseksperter og af Enhedslisten, som har stillet spørgsmål til baggrunden for prognosen for de mange biler, der skal flytte fra Storebæltsbroen til Femern-tunnelen.</p>
			
			<p>Ingeniøren har også spurgt Magnus Heunicke om hans egen vurdering af grundlaget for at prognosen om flytningen af de mange biler mellem de to faste forbindelser. Det ønsker ministeren dog ikke at svare på med henvisning til, at spørgsmålene er for tekniske.</p>
		</section>
		  </div></body></html>
