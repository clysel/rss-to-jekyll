---
layout:     post
title: 	    "Politifolk stjal bitcoins i hemmelig efterforskning"
post_author:	    
post_date:	    Mon, 30 Mar 2015 21:29:37 +0200
post_site:	    politiken.dk 
post_link:	    http://politiken.dk/udland/ECE2611005/politifolk-stjal-bitcoins-i-hemmelig-efterforskning/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
To amerikanske politifolk er blevet tiltalt for hvidvask og for at have 
stjålet store beløb under efterforskningen af en hjemmeside, hvor der er 
sket omfattende handel med illegale stoffer på Silk Road, som er 
internettets mest kendte sorte marked. 
</p><p>
Den ene var ansat i DEA, det amerikanske narkopoliti, og den anden var 
medarbejder i Secret Service, oplyser de amerikanske anklagemyndigheder. 
</p><p>
Begge betjente var med i en særlig task force, som skulle efterforske den 
lyssky handel med blandt andet dopingmidler på hjemmesiden Silk Road. 
</p><p>
Narkobetjenten stod bag en undercover operation mod grundlæggeren af Silk 
Road, Ross Ulbricht, som også kaldes 'Dread Pirate Roberts'. 
</p><p>
Men i stedet oprettede han - ifølge tiltalen - flere fiktive profiler for at 
tilegne sig store beløb af den virtuelle valuta bitcoins, som blev overført 
til hans personlige konto. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/udland/ECE2447022/fbi-lukker-kriminel-internetbazar---formodet-bagmand-anholdt/">FBI lukker kriminel 
internetbazar - formodet bagmand anholdt</a></p><p>
I en af transaktionerne skal narkobetjenten endda have solgt informationer om 
politiets efterforskning til den person, der var under mistanke for grov 
kriminalitet, lyder påstanden. 
</p><h3>
Blev lukket i 2013 af FBI 
</h3><p>
Secret Service-agenten holdt sig heller ikke tilbage. Han fik kontrol over 
godt 800.000 dollar, hvilket svarer til 5,6 millioner kroner, i bitcoins, 
fremgår det. 
</p><p>
Silk Road blev lukket af FBI i 2013. Det skete blandt andet med hjælp fra 
Islands politi, idet hjemmesiden lå på en server i Reykjavik. Siden 
genopstod hjemmesiden under navnet Silk Road 2.0, som dog er lukket igen. 
</p><p>
På hjemmesiden blev der handlet illegale stoffer i stor stil, og blandt 
sælgerne har ifølge dansk politi været to danskere, som blev anholdt og 
sigtet for at have fremstillet og solgt dopingmidler i store mængder. 
</p><p>
På Silk Road skete betalingen med bitcoin, som er en digital og omdiskuteret 
valuta. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/forbrugogliv/digitalt/internet/ECE2094273/narkobaronen-bag-silk-road-var-paa-politisk-mission-og-hyrede-lejemorder/">Narkobaronen bag Silk Road var 
på politisk mission og hyrede lejemorder</a></p><p>
Den ene af de to amerikanske politifolk har overgivet sig til myndighederne i 
Californien, mens den anden blev anholdt i fredags i Baltimore i delstaten 
Maryland. 
</p><h3>
Skyldig i salg af narkotika 
</h3><p>
I øvrigt er grundlæggeren af Silk Road, Ross Ulbricht, i februar af en domstol 
i New York blevet fundet skyldig i salg af narkotika og andre 
lovovertrædelser. Straffen udmåles i maj. 
</p><p>
Flere end 100.000 personer var brugere af Silk Road, som fandtes i to 
versioner, har FBI tidligere oplyst. 
</p><p class=" bl-elem">
Navnet Silk Road - Silkevejen - stammer fra et gammelt netværk af 
handelsruter, som forbandt blandt andet det nuværende Kina, Indien og 
Europa. 
</p>	
</div>

</div></body></html>
