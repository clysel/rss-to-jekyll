---
layout:     post
title: 	    "Det begyndte med en drøm om at blive indianer"
post_author:	    
post_date:	    Fri, 10 Apr 2015 13:51:05 +0200
post_site:	    politiken.dk 
post_link:	    http://politiken.dk/magasinet/interview/ECE2619778/det-begyndte-med-en-droem-om-at-blive-indianer/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
»Det er jo fandeme fantastisk!«, nærmest råber han tværs over Atlanten. 
Kraftudtryk og grin blander sig med fagudtryk fra molekylærbiologiens 
verden. Fra den anden side af Jorden taler Eske Willerslev begejstret og 
energisk. Om forhistorisk dna, men også om karma og åndelighed og den 
spiritualitet og tro, der har hjulpet ham gang på gang. 
</p><div class="art-fakta article-box">
<header>
<h4 class="">
Blå bog </h4>
<h5>
Eske Willerslev</h5>
</header>
<div class="fakta-body" data-buildingblock="embedded_factboxlink">
<p><span class="img-contimg-fl-left"><img class="image inlineLightBox" src="http://multimedia.pol.dk/archive/00926/RB_PLUS__Nyt_fund___926616v.jpg" alt="" border="0"/></span></p><p>
Dansk <b>evolutionsbiolog</b>. Født 1971. Dr.scient. og professor ved 
Københavns Universitet fra 2005. Leder af Grundforskningscenter for 
Geogenetik, Statens Naturhistoriske Museum, fra 2009. 
</p><p>
Medlem af <b>Eventyrernes Klub</b>, Det Kongelige Danske Videnskabernes 
Selskab og af det amerikanske National Academy of Sciences. 
</p><p>
Har skrevet ’Pelsjæger i ødemarken’ (sammen med sin tvillingebror, Rane 
Willerslev) 1996, ’Fra pelsjæger til professor – en personlig rejse i 
fortidens dna- mysterier’ (2008) samt over <b>200</b> videnskabelige 
artikler. 
</p><p>
Eske Willerslev har modtaget <b>flere priser</b>, bl.a. Danske 
Videnskabsjournalisters hæderspris, Geniusprisen, 2009, 
Forskningsformidlingsprisen, 2011, DR’s formidlingspris, Rosenkjærprisen, 
2012, og Ib Henriksens Forskerpris, 2013. 
</p><p class=" bl-elem"><b>’Han gør det døde levende’</b>, der er skrevet af 
journalist Kristoffer Frøkjær, udkommer 14. april. 
</p>
</div>
</div><p/><p/><p>
Vi skyper mellem Californien og København en dag, hvor det er solfyldt morgen 
ovre hos ham og skumringstime her. Begejstringen får næsten min iPad til at 
vibrere. 
</p><p>
Om kort tid udkommer bogen ’Han gør det døde levende’, hvori Eske Willerslev, 
en af verdens førende genetikere, fortæller om sit pionerarbejde med at 
uddrage ny viden af ældgammelt arvemateriale og den enorme passion og 
ambition, som driver ham. Og som har forvandlet ham fra en »en anybody til 
en somebody«, som han selv siger det. 
</p><p>
Allerede som 33-årig blev han professor i molekylærbiologi og den ild, som har 
gjort ham til et verdensnavn, får både næring fra drengedrømme og fra den 
vindermentalitet, som han sammen med sin tvillingebror, Rane, der er 
professor i antropologi, fik indpodet af faderen, der lærte de to brødre at 
leve efter mottoet ’En Willerslev gi’r aldrig op!«. 
</p><p>
Eske Willerslev var den første til at læse generne fra et fortidsmenneske. Det 
var ham, der fandt ud af, at der både i iskerner og ganske almindelig jord 
gemmer sig dna fra fjerne tider. At vi bogstaveligt talt vader rundt på 
arvemateriale fra fortiden. Hans resultater, som hver gang har affødt enorm 
opmærksomhed verden over, har bl.a. slået fast, hvorfor mammutterne uddøde, 
hvem der var de første folk i Amerika, og at de australske aboriginere var 
blandt de første, der udvandrede fra Afrika. 
</p><p>
»For mig er det helt vildt at være med til! Tidligere sad man med to stykker 
sten, og sagde: Gud, de ligner hinanden. Og så fortalte man en historie om 
folk, der kom fra øst og vest og måske havde kendt til hinanden. Før kunne 
vi kun spekulere, nu kan vi beskrive begivenhederne temmelig præcist. Jeg 
synes, alt det der med, at vi genetikere arbejder med livets byggesten, er 
fint, men for mig er det vigtigste, at jeg er med til hele denne store 
genbeskrivelse af fortiden«. 
</p><p>
Tidligere i sin karriere var Willerslev optaget af bakterier og »mere 
naturvidenskabeligt nørdede ting«, og det var han glad for, men det, som 
altid har interesseret ham mest, er, hvorfra de første mennesker kom, hvor 
de vandrede hen, og hvordan de er beslægtet med hinanden. 
</p><p>
»Det er barnedrømmen, der går i opfyldelse, at være med til at finde ud af 
sådanne ting. Jeg føler næsten, det er skæbneagtigt, at jeg er med lige 
præcis dér, hvor vores forståelse af fortiden eksploderer, og at jeg selv er 
med til at sprænge den i luften. Jeg er som født til at gøre lige det her«. 
</p><h3>
Budskaber fra fortiden 
</h3><p>
Da Willerslev som studerende undersøgte en iskerne fra Grønland, fandt han 66 
forskellige svampe, alger og et koglebærende træ. Nyheden gik verden rundt. 
Da han læste generne i en hårtot fra en ’palæoeskimo’ fra Grønland, lykkedes 
det ham, selv om dna’et var ødelagt, at påvise, at de oprindelige 
grønlændere kom fra Sibirien. 
</p><p>
I hænderne på ham og hans kolleger forvandles ældgammelt dna til kodede, men 
dechifrerbare meddelelser fra fortiden. Og det for alvor utrolige er, at 
forskernes mirakelkunst gør det muligt at spå om fremtiden. 
</p><p>
»Jamen, det er sådan, det er! Den eneste, vi kan, hvis vi vil sige noget om, 
hvordan vi tror det kommer til at gå fremover, er at studere fortiden. Det 
er her, mange af svarene gemmer sig. Fortidsforskning, som mange vil 
betragte som noget kuriøst eller bare sjovt, er ekstremt vigtigt. For 
eksempel i forbindelse med udviklingen af medicin mod diabetes, men også 
alle mulige andre sygdomme«. 
</p><p>
For Eske Willerslev, der lyder, som om han betragter sit fag som en kampsport, 
gælder det om at komme først med sidste nyt om fremtiden – via fortiden. Det 
er en hardcore videnskabsmand, der taler, men selvbevidstheden går hånd i 
hånd med en mere ydmyg stemme, som igen og igen betoner vigtigheden af at 
stole på sin mavefornemmelse og være klar over sine begrænsninger. 
</p><p>
»Når jeg har haft succes med det, jeg har lavet, er det ikke, fordi jeg er 
særlig klog. Selv om folk tror det, fordi de ikke forstår, hvad det der 
genetik går ud på. Jeg tror også, at folk, der ved noget, jeg ikke aner en 
brik om, er pissekloge. Sagen er, at jeg altid har taget fat i emner, hvor 
der var stor sandsynlighed for, at vi ikke havde fat i den rigtige 
forklaring. For eksempel om udvandringerne fra Afrika. Det gælder 90 procent 
af det, jeg har lavet. Når jeg så kommer ind i billedet med tal, med 
statistisk power, er der jo en kæmpe sandsynlighed for, at jeg kan fortælle 
en historie, som er mere troværdig end den gængse«. 
</p><p>
Det er netop de hårde data, som gemmer sig i dna, der har gjort genetikeren 
til en nøglefigur i vor tid. Man behøver bare se en krimi i tv, hvor 
retsgenetikere opklarer forbrydelser ved hjælp af morderes sæd, hår eller 
blod. Det bruges også i forbindelse med familiesammenføring til Danmark, 
hvor man har brug for at vide, om folk faktisk er i familie med hinanden, i 
udviklingen af planter og afgrøder ved hjælp af genmanipulering, og det vil 
i fremtiden kunne bruges til at skabe <i>transgene</i> mennesker, som er 
blevet udstyret med egenskaber, der ikke kommer fra deres biologiske 
forældre. Genetik og molekylærbiologi har en lige så høj status i vor tid, 
som fysikken havde det i første halvdel af det 20. århundrede, mener Eske 
Willerslev. 
</p><p>
»Altså, det er hos os, på det genetiske felt, tingene rykker inden for 
naturvidenskaben. Det er kombinationen af, at folk ikke rigtig forstår den 
her komplicerede videnskab, samtidig med at de kan se, at det bruges til 
vigtige ting, der gør genetikken så powerful. Det er derfor, min røst får en 
større plads i den offentlige debat end f.eks. min tvillingebror, Ranes. Han 
er antropolog. Han kan fortælle spændende historier og være klog, men det 
har jo ikke den samme power«. 
</p><p>
Allerede som 21-årig var Eske Willerslev, som også er en stor eventyrer, med 
sin bror på ekspedition i Sibirien. Deres far opdrog dem til at kunne klare 
sig i naturen, hvad bogen om Eske er fuld af kostelige eksempler på. Og det 
var en tysklærer, der mente, at han burde tage tysk på B-niveau, der fik ham 
til at ville klare sig i skolen <i>no matter what</i>: 
</p><p/></div></div></body></html>
