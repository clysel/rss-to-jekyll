---
layout:     post
title: 	    "Tre profiler reagerer på danske journalisters tro på objektiviteten"
post_author:	    
post_date:	    Fri, 06 Mar 2015 11:59:35 +0100
post_site:	    politiken.dk 
post_link:	    http://politiken.dk/kultur/medier/ECE2576150/tre-profiler-reagerer-paa-danske-journalisters-tro-paa-objektiviteten/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Som beskrevet i Politiken, mener danske journalister selv, at de er objektive 
og hylder objektivitet som ideal – mere end kolleger i lande som Tyskland, 
Spanien og Storbritannien, viser en ny bog. 
</p><p><b class="ext-link">MERE OM UNDERSØGELSEN </b><a class="embeddedlink" href="http://politiken.dk/kultur/medier/ECE2574019/danske-journalister-mener-at-de-er-fair/">Danske journalister 
mener, at de er fair</a></p><p>
Men er ideen om den objektive journalist en illusion? 
</p><p><b>Mette Fugl, tidligere DR-journalist:</b></p><p>
»Det er svært at generalisere om kolleger som sådan. Det er til gengæld 
umuligt for mig at ramme dagens journalistik ind i den begejstring, 
undersøgelsen signalerer. Når den viser, at hovedparten af journalister 
mener, at de fastholder idealet om at levere et objektivt og troværdigt 
produkt – og at de danske politiske journalister har en udpræget og nærmest 
neutral rolleopfattelse, så står det måske til troende. Måske? For hvorfor 
bliver brugen af – eller snarere manglen på brug af – væsentlighedskriteriet 
ikke studeret? Når Lars Løkkes flyversjusser får en omgang, holder tallene 
sikkert«. 
</p><p>
»Jeg mener bare, at andre regnskaber er en større indsats værd. Kontanthjælpen 
for eksempel? Hvad er op og ned på tallene? Så med andre ord: Er vi 
objektive, når vi jonglerer med proportionerne i formidlingen af døgnets 
begivenheder? Det bliver da heldigvis nævnt, at dårlig økonomi kan føre til 
nedskæringer, der får redaktører til at falde for fristelsen til at levere 
underholdning og skandaler. Dette sidste er en fortvivlende sandhed om et 
fag, jeg elsker«. 
</p><p>
»Det er alt sammen meget godt med denne objektivitet, men hvad pokker hjælper 
den, når væsentlighedskriteriet er forsvundet?«. 
</p><p><span class="img-contimg-fl-left"><img class="image inlineLightBox" src="http://multimedia.pol.dk/archive/00918/lars_bjerg_jpg_918649v.jpg" alt="" border="0"/></span></p><p><b>Lars Bjerg, lektor på Danmarks Medie- og Journalisthøjskole:</b></p><p>
»Der er ingen journalister, der er objektive, for vi har alle nogle 
forudindtagelser, fordomme og ideer om, hvordan verden er skruet sammen. Og 
i det endelige produkt er der ting, man udlader, som andre mennesker vil 
finde væsentlige. Men vi kan arbejde objektivt. For mig at se er 
objektivitet en videnskabelig metode og en tilgang til tingene, hvor man 
prøver at undersøge en sag systematisk, uanset hvor éns sympati ligger. Og 
hvor man stiller de samme kritiske spørgsmål til alting«. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/debat/profiler/larsgrarup/ECE2121066/er-neutral-journalistik-blevet-en-myte/">Er neutral journalistik blevet 
en myte?</a></p><p>
»Jeg kan godt lide at sammenligne det med politiarbejde. Politiet går til 
deres arbejde uden at sige, at det nok er ham her, som har begået 
forbrydelsen, da han er dum. Men de prøver at undersøge sagen systematisk 
med motiv, alibier og tekniske beviser. Så kan det godt være, at vi 
journalister ikke kommer frem til sandheden, men vi prøver. Objektivitet 
handler for mig om metoden og ikke resultatet«. 
</p><p>
»Hvis jeg som journalist kan sige, at nu har jeg undersøgt historien så 
grundigt, som jeg kan, og jeg har forsøgt at være opmærksom på min egen 
bias, så kan man ikke forlange mere«. 
</p><p><span class="img-contimg-fl-left"><img class="image inlineLightBox" src="http://multimedia.pol.dk/archive/00918/enq_haagerup_918569w.jpg" alt="" border="0"/></span></p><p><b>Ulrik Haagerup, nyhedsdirektør i DR:</b></p><p>
»Det er naivt at tro, at journalister kan praktisere at være objektive. Men 
jeg tror stålfast på, at professionelle journalister tilstræber at se verden 
med begge øjne«. 
</p><p>
»Jeg synes dog, at det er et vigtigt spørgsmål at stille. Erkendelsen med, at 
objektivitet er en illusion, får en række i vores branche til at tro, at det 
så er i orden at være subjektiv. Det er en farlig vej at gå, hvis det 
handler om uafhængig, upartisk og troværdig nyhedsjournalistik. Løsningen på 
denne troværdighedskrise, som journalistikken er inde i, er ikke at give los 
og lade journalister tage udgangspunkt i deres egne hypoteser«. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/debat/ECE2483459/kan-en-journalist-vaere-aarets-meningsdanner/">Kan en journalist være årets 
meningsdanner? </a></p><p class=" bl-elem">
»God journalistik handler om at give modtagerne den bedst opnåelige version af 
sandheden, hvilket vil sige, at man ser verden med begge øjne. Jeg synes, at 
det er et større problem for journalistikken, at der har sneget sig nogle 
arbejdsmetoder ind i vores fag de sidste 25 år, som handler om 
hypotesejournalistik. Her har man på forhånd gjort sig klart, hvilken vinkel 
en historie skal have, og hvad det rigtige og det forkerte er. Og så 
legitimerer man sin vinkel med at se verden med det øje, som bekræfter éns 
hypotese. Derfor glemmer man at se alt det andet«. 
</p>	
</div>
</div></body></html>
