---
layout:     post
title: 	    "Analyse: Ny togaftale forlader sig på IC4"
post_author:	    Steffen McGhie
post_date:	    Wed, 11 Mar 2015 12:03:00 +0000
post_site:	    ing.dk 
post_link:	    http://ing.dk/artikel/analyse-ny-togaftale-forlader-sig-paa-ic4-174684
---
<html><body><div><section class="body"><p>Transportminister Magnus Heunicke (S) bliver efter offentliggørelsen af gårsdagens aftale mellem regeringen, SF og Enhedslisten om DSB's kontrakt med staten citeret for, at den nye aftale er et skridt væk fra IC4.</p>
			<p>En mindst lige så retvisende udlægning ville være, at den nye togaftale eksplicit baserer sig på IC4 og det problemplagede togs driftsstabilitet.</p>
			<p>'Parterne noterer sig, at det eksterne review af IC4/IC2 anbefalede, at projektet videreføres. Det lægges derfor til grund for det videre arbejde, at DSB fortsætter idriftsættelsen af IC4/IC2,' lyder det således i aftaleteksten, og aftaleparterne skriver videre, at IC4 og IC2 skal anvendes i intercitytrafikken i togenes fulde økonomiske levetid.</p>
			<p>'Såfremt IC4 kan indsættes i fuldt omfang, jf. nedenfor, forudsættes IC-trafikken betjent med eksisterende dieselmateriel, indtil IC4 er fuldt afskrevet. Forligskredsen noterer sig, at anvendelsen af IC4 i IC-trafikken - på grund af muligheden for at driftskoble - muliggør et driftskoncept med gennemgående tog fra København til bl.a. Herning, Struer og Frederikshavn,' skriver aftaleparterne.</p>
			<p>Magnus Heunicke forklarer skridtet væk fra IC4 med, at man med den nye aftale lægger op til, at der skal købes flere eltog. Den beslutning blev dog i praksis allerede truffet, da et flertal i Folketinget i 2009 vedtog at genoptage elektrificeringen af den danske jernbane, og beslutningen om nye eltog indgår igen i aftalen om togfonden fra 2014.</p>
			<p>Det fremgår ydermere af den nye togaftale, at netop elektrificeringen ikke i første omgang er et skridt væk fra IC4, som skal køre videre i intercitytrafikken; også efter elektrificeringen af jernbanens hovedstrækninger.</p>
			<p>'Det lægges således til grund, at IC4/IC2 anvendes i togenes fulde økonomiske levetid, idet togene i en periode efter elektrificeringen af hovedstrækningerne forventes at betjene IC-trafikken, mens superlyntogene vil blive kørt af nye højhastighedstog,' lyder det i aftaleteksten.</p>
			<h2>Ingen udvej</h2>
			<p>Aftaleparterne noterer sig godt nok, at 'der kan ske en tidligere udfasning af IC4 og IC2, såfremt der over kontraktperioden sikres et holdbart økonomisk råderum hertil'.</p>
			<p>Den udmelding står i kontrast til DSB's såkaldte plan B om IC4-alternativer, som for nylig blev offentliggjort. Deri når DSB frem til, at der ingen alternativer er til IC4 og IC2. Deloitte har efterfølgende dumpet DSB's plan B, som ifølge revisionsfirmaet er præget af manglende dokumentation og subjektive vurderinger. Planen kan dog godt kvalitetsgodkendes som et egentligt beslutningsgrundlag (hvilket Transportministeriet havde bedt DSB om), hvis hullerne i planen bliver lappet, vurderer Deloitte.</p>
			<p>Men DSB har som svar meldt ud, at man ikke vil fortsætte arbejdet med at undersøge alternativerne til IC4. Med andre ord er der fra DSB's side indtil videre lukket ned for muligheden for, at 'der kan ske en tidligere udfasning af IC4 og IC2,' som den nye trafikaftale lufter.</p>
			<p>Rygdækningen til at lukke den dør finder DSB i den ekspertundersøgelse, det schweiziske ingeniørfirma Prose i julen offentliggjorde resultaterne af.</p>
			<p>'Givet Proses evaluering af IC4 finder DSB det for nuværende uaktuelt at viderebearbejde hele eller dele af Plan B idekataloget til et egentligt beslutningsoplæg,' skriver DSB i et notat til Folketingets transportudvalg.</p>
			<h2>Blåstempling med forbehold</h2>
			<p>Og Prose når ganske rigtigt fem til, at målet om at have 74 togsæt i drift i 2019 er realistisk. De schweiziske ingeniører lægger imidlertid langt fra hovedet på blokken i spørgsmålet om, hvorvidt det rent faktisk er en holdbar plan. Prose fremhæver blandt andet en risiko for, at det bliver nødvendigt med helt nye aksellejekasser og motorer, hvilket vil sprænge IC4-budgettet med 51,6 millioner kroner.</p>
			<p>Prose tager sig også det forbehold, at IC4-togets koblinger i fremtiden kan skabe flere problemer, fordi DSB's løsninger på koblingsproblemet er af blandet kvalitet. Flere af løsningerne er ikke gennemtestet, og DSB har stadig ikke den fulde indsigt i problemernes årsager, skriver Prose.</p>
			<p>Og den tidsplan for IC4, som Prose behandler og finder realistisk, har både før og efter Proses ekspertundersøgelse vist alvorlige sprækker. DSB har opdelt IC4-planen i otte faser fra 2013 til 2019 med konkrete delmål for hver af faserne.</p>
			<p>Allerede inden Proses undersøgelse skulle det have været muligt at køre med sammenkoblede togsæt, og IC4 skulle kunne køre med 180 km/h, men ingen af de delmål var på det tidspunkt opfyldt. Umiddelbart efter Proses undersøgelse skulle DSB have 41 togsæt i drift, IC4 skulle op på at køre 12.000 kilometer uden at gå i stykker, og DSB skulle have opdateret computersystemet på alle IC4-tog. Heller ingen af de delmål var opfyldt.</p>
			<p>Deloitte har da også forinden i sin kvalitetssikring af samme IC4-plan konkluderet, at der ikke foreligger 'nogen form for praktisk validering af IC4's anvendelse, altså dokumentation for, at IC4 historisk set opfylder de milepæle, der er angivet i indsættelsesplanen'.</p>
			<p>IC4 har også efter Proses ekspertundersøgelse været hjemsøgt af gammelkendte problemer. DSB var i februar nødt til at tage et IC4-tog ud af drift på grund af nye revner i aksellejerne. Og i december stødte to IC4-togsæt sammen, fordi det ene togsæt ikke kunne bremse i tide.</p>
			<p>IC4 kan med andre ord endnu ikke siges at være en sikker satsning, og risikoen for, at man pludselig må tænke hurtigt for at imødegå de huller i passagerkapaciteten, IC4 og IC2 igen kan ske at efterlade på grund af mere eller mindre uforudsete driftsproblemer, kan endnu ikke afskrives.</p>
			<p>Det fremgår ikke klart af den nye togaftale, under hvilke omstændigheder aftaleparterne rent faktisk er tilhængere af en 'tidligere udfasning af IC4 og IC2,' hvis det omtalte økonomiske råderum opstår.</p>
			<p>DSB skal ultimo 2016 forelægge en anbefaling for forligskredsen om den videre færdiggørelse af IC4 og IC2. Dermed er der åbnet op for en ny halvandetårig periode, hvor en stillingtagen til skæbnen for Danmarks mest berømte tog kan udskydes med henvisning til endnu en afsluttende IC4-eksamen.</p>
		</section></div></body></html>
