---
layout:     post
title: 	    "Kronik: Det sorte verdensbillede"
post_author:	    37996
post_date:	    Thu, 07 May 2015 13:26:10 +0000
post_site:	    ing.dk 
post_link:	    http://ing.dk/artikel/kronik-det-sorte-verdensbillede-175866
---
<html><body><div><section class="body">
			<p>Med afstemninger i en række pensionskasser har den globale såkaldte frasalgsbevægelse (divestment movement) slået rod i Danmark. Pensionskasser og andre fonde skal frasælge deres ‘sorte’ aktier i fossile brændselsselskaber og i stedet fortrinsvist købe aktier i selskaber med et ‘grønt’ prædikat.</p>
			<p>Formålet med frasalgene er at lægge et folkeligt opinionspres på selskaberne, så de i stedet for at investere i flere kulminer og olie- og gasudvindingsanlæg tilskyndes til at investere i vedvarende energikilder. Ved således at udskifte fossile brændsler med vedvarende energikilder skal CO2-udslippet nedbringes, idet hovedparten af de kendte fossile brændselsreserver forbliver in situ.</p>
			<p>Frasalgsbevægelsen beror på den opfattelse, at CO2-problemet er af samme art som CFC-problemet – nemlig nedbrydningen af ozonlaget forårsaget af udslip af CFC-gasser anvendt i kølemaskiner og andre produkter.</p>
			<p><figure class="plugin right zoomable"><img data-original-image="http://ing.dk/sites/ing/files/images/67127.jpg" src="http://ing.dk/sites/ing/files/styles/w1120_media_right/public/images/67127.jpg?itok=4liunVJ5" alt=""/><figcaption>Klaus Illum er civilingeniør, lic.techn. og indehaver af Eco Consult </figcaption></figure></p>
			<p>CFC-problemet blev delvist løst med den i FN i 1987 vedtagne Montreal-protokol, som pålagde virksomhederne i de industrialiserede lande at udskifte CFC-gasser i med mindre skadelige stoffer. Men mens CFC er specifikke stoffer, der uden store ændringer af industriproduktionen i øvrigt kan udskiftes med andre stoffer, er CO2 et forbrændingsprodukt, der udledes fra alle den industrialiserede verdens milliarder af skorstene og udstødningsrør.</p>
			<p>Nedtrapningen af CO2-udslippet indebærer således en altomfattende udskiftning af de teknologier, der udgør det fysiske grundlag for al virksomhed i vores samfund og for hele den globale økonomi – ikke kun udskiftning af fossile brændsler med vedvarende energikilder.</p>
			<p>Med andre ord: Det er ikke kun de private og de nationale kul- og olieselskaber, der skal halvere deres produktion. Efterspørgslen af kul og olie skal nedbringes i samme takt som produktionen. Bilfabrikkerne skal indskrænke deres produktion af benzin- og dieselbiler og forbedre bilernes energieffektivitet. Kulfyrede kraftværker skal nedlægges. Flytransporten af mennesker og gods skal reduceres. Landbrugsproduktionen skal omlægges, så landbrugene bliver netto-leverandører af energi, og fjerntransport af foder og fødevarer skal indskrænkes.</p>
			<p>Der skal således ske en voldsom nedtrapning eller omlægning af produktionen i verdens største industrier – ikke kun i de fossile brændselsindustrier. Frasalgskampagnen må derfor også rettes mod flyselskaberne, bilindustrien og landbruget og her i landet mod Femern-tunnellen og de andre motorvejsinvesteringer. For hvis det skulle lykkes at få de fossile brændselsselskaber til at nedbringe udvindingen, uden at efterspørgslen er faldet, vil eksorbitante prisstigninger forgylde selskabernes aktionærer.</p>
			<p>En CO2-afgift på forbruget af fossile brændsler, der over en periode på for eksempel 15 år gradvist forøger forbrugerpriserne så meget, at forbruget tvinges ned, vil derimod tilføre statskasserne midler, som kan bruges til de nødvendige kollektive investeringer, tilskud til private investeringer og til formindskelse af skatten på arbejde.</p>
			<p>Men CO2-afgifter forudsætter aftaler mellem de industrialiserede lande inklusive Kina, Indien og Brasilien om indførelse af sådanne afgifter. Det er således overordentligt vanskeligt at regulere den globale markedsøkonomi, sådan at forbrugerpriserne på fossile brændsler gør det økonomisk fordelagtigt at nedbringe forbrugene.</p>
			<p>Det af IPCC stipulerede CO2-budget for en begrænsning af temperaturstigningen til 2 grader kan overholdes, hvis den fortsatte stigning i CO2-udslippet ophører i 2020 og derefter afløses af et brat fald, så udslippet frem til 2040 reduceres med 50 procent. Men hverken IPCC,<br/>
			Verdensbanken, det Internationale Energiagentur (IEA) eller nogen anden international institution har analyseret og redegjort for, hvordan verdens forbrugere – rige og fattige – på den ene side og industrierne og deres investorer på den anden fra det ene år til det næste kan formås til at vende stigningen til et brat fald samtidigt med en befolkningstilvækst på en milliard i verdens megabyer.</p>
			<p>Frasalgsbevægelsen har ikke inddraget disse problemstillinger. Den videre diskussion af frasalgene kan imidlertid befordre erkendelsen af omfanget af ‘den store omstillings’ virkelige teknologiske og økonomiske implikationer.</p>
		</section>
		  </div></body></html>
