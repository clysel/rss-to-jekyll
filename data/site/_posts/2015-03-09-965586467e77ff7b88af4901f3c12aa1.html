---
layout:     post
title: 	    "Fem søvndyssende timer eksploderer i vildt drama"
post_author:	    
post_date:	    Mon, 09 Mar 2015 17:55:47 +0100
post_site:	    politiken.dk 
post_link:	    http://politiken.dk/sport/cykling/ECE2580311/fem-soevndyssende-timer-eksploderer-i-vildt-drama/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>Efter cirka fem nærmest søvndyssende timer undervejs på 1. etapes 196,5 km i Paris-Nice fra Saint-Rémy-lès-Chevreuse til Contres eksploderede begivenhederne pludselig i et vildt drama, da der manglede 17 km.</p><p>Først styrtede en af feltets største stjerner, det belgiske nationalidol Tom Boonen (Etixx-Quick Step) og beskadigede den venstre skulder så slemt, at han måtte udgå, og derefter intensiveredes jagten på dagens to udbrydere franskmændene Thomas Voeckler (Europcar) og Anthony Delaplace (Bretagne-Séché).</p><p>De blev efter godt 150 km i front hentet halvanden km fra stregen, og i den noget ukontrollerede massespurt, som derefter afsluttede strabadserne fyrede nordmanden Alexander Kristoff (Katusha) en magtfuld finish af, som bragte ham i mål mere end en længde for franskmændene Nacer Bouhanni (Cofidis) og den nykårede verdensmester i parløb Bryan Coquard (Europcar).</p><h3>Glæden over ny hyldest var behersket</h3><p>Den polske verdensmester Michal Kwiatkowski (Etixx-Quick Step) kunne atter lade sig hylde i gult, men glæden var stærkt behersket på grund af den skæbne, som kort inden var overgået holdkammeraten Tom Boonen.</p><p>Det var et øjebliks uopmærksomhed, der kostede den 34-årige belgier en særdeles voldsom tur i asfalten.</p><p>Boonen, der har vist glimrende form her i sæsonens indledende fase, men endnu har den første sejr til gode, befandt sig helt bagude i feltet sammen med holdkammeraten og landsmanden Nikolas Maes.</p><h3>Kan spolere satsningen på klassikerne</h3><p>Tilsyneladende kom Boonen op at ride på Maes’ baghjul, væltede og rev i faldet en Cannondale-Garmin-rytter med. Denne kom forholdsvis hurtigt på cyklen igen, mens belgieren blev siddende tydeligvis plaget af smerter.</p><p>Han holdt sig til den venstre skulder, som da også blev bundet op af løbets læge, som straks var på stedet, og det var indlysende, at Boonen var ude af stand til at fortsætte.</p><p>Paris-Nice indgik som et vigtigt led i Boonens forberedelser til forårets klassikere, der for hans vedkommende kulminerer med Flandern Rundt 5. april og Paris-Roubaix søndagen efter, og det store spørgsmål er nu, om uheldet spolerer den populære belgiers maksimale satsning.</p><h3>Opvisning i snilde og fysisk styrke</h3><p>Alexander Kristoffs spurt bød på en opvisning i både taktisk snilde og overvældende fysisk styrke.</p><p>Nordmanden blev hjulpet frem til en fornuftig position af holdkammeraterne, men han havde ikke noget decideret leadout-tog til at assistere sig. I stedet kæmpede han for at sikre sig den optimale placering, og det lykkedes, da han fik hjul på Bouhanni, der igen havde tyskeren John Degenkolb (Giant-Alpecin) lige foran sig.</p><p>Degenkolb fik imidlertid defekt på det sidste par hundrede meter, og inden Bouhanni nåede at reagere, skød Kristoff uimodståeligt frem, uden at hverken Bouhanni eller nogle af de øvrige hurtige folk formåede at svare igen.</p><p>Der var ellers rigeligt af dem med fremme, hvilket ses af den top-10, som blev resultatet: 1. Kristoff, 2. Bouhanni, 3. Coquard, 4. Heinrich Haussler (IAM), 5. Giacomo Nizzolo (Trek), 6. Juan Joaquim Rojas (Movistar), 7. Moreno Hofland (Lotto-Jumbo), 8. Niccolo Bonifazio (Lampre-Merida), 9. Bent Swift (Sky), 10. Michael Matthews (Orica-GreenEdge).</p><h3>Deler førstepladsen på vinderstatistikken med Cavendish</h3><p>Det var Alexander Kristoffs femte sejr i denne sæson, og han deler dermed førstepladsen på vinderlisten med den britiske eksverdensmester Mark Cavendish (Etixx-Quick Step).</p><p>Nordmanden slog til på tre etaper i Tour of Qatar, snuppede derefter en enkelt i Tour of Oman, men måtte forrige søndag i Kuurne-Bruxelles-Kuurne se sig henvist til andenpladsen af Cavendish.</p><p>De to tegner sig nu som fremtrædende favoritter om små to uger i årets første klassiker Milano-Sanremo, som nordmanden vandt sidste sæson og briten i 2009.</p><h3>Fører stadig med 31 hundrededele af et sekund</h3><p>Sammenlagt skete kun mindre ændringer, og Kwiatkowski er stadig 31 hundrededele af et sekund foran australieren Rohan Dennis (BMC), mens polakkens tyske holdkammerat Tony Martin som nr. 3 er syv sekunder bagud.</p><p>I den første indlagte spurt afslørede både australieren Michael Matthews og John Degenkolb, at de har blikket rettet mod den gule førertrøje.</p><p>Ganske vist tog franskmanden Jonathan Hivert (Bretagne-Séché), der på det tidspunkt var i udbrud, sig af de tre sekunder, men Matthews snuppede to og Degenkolb et enkelt, og eftersom begge havde kørt en glimrende prolog, nåede de inden for rækkevidde af den samlede førsteplads. Degenkolb er nu nr. 4, Matthews 7 med minus på henholdsvis ni og 10 sekunder.</p><h3>Mørkøv og Breschel forrest hos Tinkoff-Saxo</h3><p>148 af de 158 fuldførende ryttere nåede i mål i første gruppe, og her havde Tinkoff-Saxo alle sine otte mand med. Michael Mørkøv og Matti Breschel var længst fremme som nr. 17 og 18.</p><p>Michael Valgren er fortsat holdets bedste sammenlagt som nr. 59 med et minus på 29 sekunder ligesom seks andre ryttere.</p><p>Jakob Fuglsang (Astana) sad også sikkert i hovedfeltet og er i klassementet nr. 53 og sidst af de otte ryttere, der er 28 sekunder efter Kwiatkowski.</p><p>Lars Bak (Lotto Soudal) tog et stort slæb i jagten på de to udbrydere og da da var hentet halvanden km fra mål, tog han det stille og roligt resten af vejen og satte 1.37 minut til.</p><p class=" bl-elem">I øvrigt gav de anstrengelser, som den danske veteran og hans holdkammerater kastede sig ud i, intet udbytte, for Lotto Soudals tyske spurtkanon André Greipel måtte tage til takke med 19. pladsen på etapen.</p>	
</div>
</div></body></html>
