---
layout:     post
title: 	    "I morgen fester Borgen for nye statsborgere"
post_author:	    
post_date:	    Sat, 25 Apr 2015 07:46:07 +0200
post_site:	    politiken.dk 
post_link:	    http://politiken.dk/indland/politik/ECE2642655/i-morgen-fester-borgen-for-nye-statsborgere/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Christiansborg er pyntet med flag og balloner, sanghæfter bliver delt ud, og 
Folketingets politikere vil stå klar til at tage imod, når nye, danske 
statsborgere bliver fejret i morgen, søndag, af landets folkevalgte på 
Christiansborg. 
</p><p>
Anledningen er den såkaldte statsborgerskabsdag, som bliver afholdt for tiende 
år i træk. Samtlige 2.967 personer, der i 2014 fik statsborgerskab i 
Danmark, er inviteret til festlighederne, og op mod 1.000 gæster har meldt 
deres ankomst til dagen. 
</p><p>
»Det er en meget stor beslutning at blive statsborger i et andet land, end det 
man oprindeligt har hørt til«, siger Mogens Lykketoft (S), Folketingets 
formand, til Ritzau. 
</p><p>
Og derfor er der lagt op til fejring og fællesskabsstemning i et festtelt i 
Indre Slotsgård, hvor Folketingets formand holder tale. Flere danske 
musikere underholder, nationalsangen bliver sunget i kor, og der serveres 
sandwich, frugt og sodavand. 
</p><p>
»Mange af de nye statsborgere er mennesker, som af konflikter, borgerkrig og 
anden politisk forfølgelse er blevet tvunget til at forlade deres hjemlande, 
og som er meget taknemmelige for, at vi accepterer dem som nogle af os«, 
siger Mogens Lykketoft. 
</p><p>
Kort afstand mellem borger og politiker 
</p><p>
Han har i flere år deltaget i arrangementet, og ifølge Mogens Lykketoft 
bekræfter dagen - og gæsternes entydige glæde - at det at være dansk ikke er 
et spørgsmål om, hvilken klædedragt man bærer, eller hvilken gud man tror 
på. 
</p><p>
»At være dansk handler om, at man ønsker at være en del af vores samfund og 
ønsker at støtte de demokratiske værdier, som er i vores samfund«, siger 
han. 
</p><p>
Med et dansk statsborgerskab følger retten til at stemme og opstille ved 
folketingsvalg. I morgen bliver Christiansborg åbnet for gæsterne, som kan 
besøge de politiske partier i partiernes lokaler og få en snak med 
folketingspolitikerne. 
</p><p>
»En af de oprindelige tanker med arrangementet var netop at vise, hvor kort 
afstanden er mellem borger og folkevalgt i Danmark«, siger Mikael Schrage, 
der er specialkonsulent i Folketingets administration og i en årrække har 
været arrangør. 
</p><p>
Gæstelisten tæller både nye statsborgere, deres familier og 
folketingsmedlemmer. 
</p><p class=" bl-elem">
Alle Folketingets partier er med til at fejre de nye statsborgere. 
Statsminister Helle Thorning-Schmidt (S) og lederne af henholdsvis Venstre, 
Radikale Venstre, SF og Enhedslisten vil være blandt deltagerne. 
</p>	
</div>

</div></body></html>
