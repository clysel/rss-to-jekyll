---
layout:     post
title: 	    "Ingeniører taber magtspillet i virksomhederne"
post_author:	    71978
post_date:	    Fri, 10 Apr 2015 07:33:59 +0000
post_site:	    karriere.jobfinder.dk 
post_link:	    http://karriere.jobfinder.dk/artikel/ingenioerer-taber-magtspillet-i-virksomhederne-2984
---
<html><body><div><section class="body">
			<p>»Værdier og normer i toppen af forretningsverdenen er meget, meget maskuline – og i det univers repræsenterer ingeniørerne i nogen grad det bløde og feminine. Ikke fordi deres fag er blødt stof, men fordi de på nogle måder er afsondret fra spillet om magten, pengene og prestigen.«</p>
			<p>Analysen står Søren Hougaard for. Han er tidligere administrerende direktør i it-branchen, medejer af en håndfuld startup-virksomheder inden for it, biofarma og telekommunikation og adjungeret professor ved CBS.</p>
			<p><a href="http://www.jobfinder.dk/jobs/?utm_source=Karrieresite&amp;utm_medium=Link&amp;utm_campaign=Se%20nyeste%20job?utm_source=Karrieresite&amp;utm_medium=Link&amp;utm_campaign=Se+job">Hold dine karriere ved lige. Tjek de nye jobopslag på Jobfinder</a></p>
			<p>Anledningen til analysen er udgivelsen af hans første skønlitterære værk, novellesamlingen ’Fantasi over forretningslivet’, hvor vi møder alle arbejdslivets mange helte og skurke: ejere og direktører, økonomer og sekretærer, ingeniører og it-nørder.</p>
			<p>Med bogen håber Søren Hougaard at få alle os i tale, der dagligt færdes ’ude i erhvervslivet’. Vi har behov for at læse om os selv på en humoristisk og satirisk måde, mener han:</p>
			<p>»Jeg har noget, jeg gerne vil af med. Forretningslivet som kulisse skal på plakaten, for det er en spændende og dramatisk verden med risiko og grådighed i en evig kamp om pengene, magten og prestigen,« fastslår han.</p>
			<p>Og i den kamp ender ingeniørerne ofte som sorteper, mener Søren Hougaard.</p>
			<h2>Snydt så det driver</h2>
			<p>I novellen ’Georg’ er titelpersonen betonspecialist. Han er et eksempel på en ingeniør, hvor passionen og det faglige er drivkraften frem for magten og det materielle. Han brænder for beton og udvikler geniale patenter, som først hans professor og siden hans arbejdsgiver scorer kassen på.</p>
			<p>»Georg er en karikeret arketype på et fantastisk talent, som bliver snydt, så det driver – og er lykkelig. Man anerkender ham og udnytter ham til det yderste, fordi han er glad og naiv, og fordi det ligger uden for hans fatteevne, at dem han beundrer mest, snyder ham. Da han endelig reagerer på det, bliver han knust af folk med rå pengemagt,« forklarer Søren Hougaard.</p>
			<p>Georg ligner udadtil en taber, men sådan ser han ikke sig selv:</p>
			<p>»I hans egen optik er det et lykkeligt liv – og moralen er måske, at viden og erkendelse har en lykke­frembringende værdi i sig selv, selvom den ikke er omsat til kroner og øre. Måske man kunne ønske sig mere af det i en verden, som er drevet mere og mere af det pekuniære.«</p>
			<p>Søren Hougaards far var ingeniør, betonmand og brobygger. Han har dog ikke stået model til Georg, understreger forfatteren – og så alligevel, indrømmer han med et smil.</p>
			<p>»Jeg har da set, hvordan han ind imellem blev kørt over af magtspillet, som overtrumfede de dyder, han stod for: Flid, påpasselighed, retfærdighedssans og søgen efter sandhed,« husker Søren Hougaard.</p>
			<h2>Som en flok chimpanser</h2>
			<p>Og så er vi tilbage ved det feminine. Lige som mange kvinder er ingeniører nemlig gode til at håndtere konflikter, fordi de ikke går i tabe-­vinde-mode, er uegennyttige og ikke tænker hierarkisk, mener han:</p>
			<p>»Meget af det, der foregår i erhvervslivet, kan sammenlignes med en flok chimpanser. For hannerne gælder det om at forsvare og forbedre deres plads i flokken. De gør sig store og stærke, sparker dem under sig og indynder sig hos dem ovenover. Men teknikerne spiller en anden rolle. De har som regel en sandhedssøgende trang, som de kommercielle ofte mangler,« vurderer Søren Hougaard.</p>
			<p>Novellerne er fri fantasi med inspiration fra virkeligheden, bedyrer forfatteren. Novellen ’Nasdaq 2000’ bygger dog på en oplevelse, han selv havde, kort før dotcom-boblen brast.</p>
			<p>Dengang var han administrerende direktør i Visionik, som blev solgt til et amerikansk firma. Fusionen sendte aktierne til vejrs på den amerikanske børs, og alle medarbejdere – inklusive ham selv – blev med et slag dollarmillionærer, fordi aktieoptioner var en del af lønnen.</p>
			<p>Kort efter gik det amerikanske firma konkurs, og aktierne faldt til noget nær nul.</p>
			<h2>Verden i forstørret og udstillet form</h2>
			<p>Hvordan det går i fiktionens verden, må læseren selv gætte sig til. Historien slutter dér, hvor ’juniorerne, de kundeansvarlige og udvekslingsstudenterne hylder direktøren’, hvor alle muligheder står åbne, og de vilde drømme begynder at tage magten.</p>
			<p>Den euforiske stemning griber dog ikke de tekniske medarbejdere. Som det hedder i novellen:</p>
			<p>’Programmørerne siger ikke noget. Flere skubber headsettet tilbage i arbejdsstilling. De bevæger sig stille tilbage til deres computere. For dem er det midt på dagen. De går i gang. Upåvirkede. Intet er hændt’.</p>
			<p>Nogenlunde sådan foregik det også i virkeligheden, mindes han:</p>
			<p>»Det var fuldstændig urealistisk for dem. De kunne ikke rumme det. Lige med et slag var de i en anden social liga uden at hige efter det, satse på det og uden at have gjort noget for det. Måske foragtede de det også lidt,« siger han eftertænksomt.</p>
			<p>Skulle læseren få øje på situationer og typer, som de er stødt ind i på deres vej, vil det kun glæde forfatteren:</p>
			<p>»Jeg håber først og fremmest, at folk bliver underholdt, og dernæst at de måske kan perspektivere og spejle sig i novellerne. At folk nikker og tænker: ’Ja, sådan ser det ud i forstørret og udstillet form’. I bogen er alle de skumle motiver og ulækre personligheder, som er derude, og som mange synes, de kender. Jeg giver læserne et tilbud om, at det, de går og tænker, ikke er helt forkert. At det er tilladt at tænke sådan.«</p>
			<p><em>Søren Hougaard: ‘Fantasi over forretningslivet’, Forlaget Mellemgaard,  236 sider, 199,95 kroner.</em></p>
		</section>
		  </div></body></html>
