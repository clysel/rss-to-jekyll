---
layout:     post
title: 	    "OL-helt krydser sin guldkurs i Fushan Bugten"
post_author:	    
post_date:	    Fri, 01 May 2015 10:00:34 +0200
post_site:	    politiken.dk 
post_link:	    http://politiken.dk/sport/ECE2650658/ol-helt-krydser-sin-guldkurs-i-fushan-bugten/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Jonas Warrer satser stadig på 49’eren, hvor han i selskab med gasten Anders 
Thomsen håber på OL-succes i Rio næste år, men derefter venter formentlig en 
ny karriere i et andet regi. 36-årige Warrer vil gerne have foden indenfor i 
den internationale udfordring Extreme Sailing Series, og i øjeblikket 
deltager han derfor i seriens tredje afdeling, der bliver afviklet i Kina. 
</p><p>
Ikke bare Kina, men Fushan Bugten ved Qingdao, hvor han ikke har været siden 
de dage, da han sammen med Martin Kirketerp erobrede OL-guldet i 2008 efter 
en yderst dramatisk konkurrence. 
</p><p>
»Det er da positive tanker, der dukker op, når jeg tænker tilbage på OL 
dengang, men det er også lidt underligt, for det virker næsten som en 
røverhistorie. Det var vildt dramatisk, og pludselig snakkede en masse 
danskere om 49’eren, som de tidligere slet ikke vidste hvad var«, fortæller 
Jonas Warrer. 
</p><p><i class=" bl-elem">Er deltagelsen i Extreme Sailing et led i planlægningen af din fremtid?</i></p><p>
»Det kan man på en måde godt sige. Jeg arbejder sammen med Ole Egeblad fra 
Extreme Sailing Denmark, der forsøger at få endnu et dansk hold med i 
serien. I forvejen deltager SAP med Jes Gram-Hansen som skipper. Det er 
noget nyt for mig, og det minder lidt mere om America’s Cup-sejladserne. Det 
vil være et skridt videre i min karriere, og jeg satser 100 procent på det 
efter Rio«. 
</p><h3>
Det hele er lidt større 
</h3><p>
»49’er er stadig fedt, men det bliver Extreme Sailing også, og jeg er ikke 
enig med de sejlere, som siger, at det ikke er rigtig sejlsport. Der er 
mange dygtige sejlere med, og der konkurreres på højt niveau med mange 
anderledes udfordringer. Det hele er lidt større, end jeg er vant til, og 
konceptet er mere professionelt. Og så er der masser af action«. 
</p><p><i class=" bl-elem">Har du overhovedet prøvet de hurtige Extreme 40-katamaraner før?</i></p><p>
»Jeg har prøvet at sejle den 3-4 dage, men nu skal jeg vise, at jeg har det 
taktiske mindset, som passer til bådtypen og konkurrencen. Det kan minde 
lidt om måden, man gør det på i 49’eren, men selvfølgelig er det hele en del 
større, og vi er jo en besætning på fem i båden«. 
</p><p><span class="img-contimg-fl-right"><img class="image inlineLightBox" src="http://multimedia.pol.dk/archive/00932/Jonas_1_932800j.jpg" alt="" border="0"/><span class="caption"><span class="f-img-caption">Fremtidssikring. 
</span>For Jonas Warrer (th) er deltagelsen et forsøg på at forberede sig til tiden efter OL i 2016. - Foto: mark@lloydimages.com</span></span></p><p><i class=" bl-elem">Hvordan kan du bare hoppe ind i konkurrencen, der afvikles over otte 
stævner rundt om på kloden – de andre har jo allerede sejlet i både 
Singapore og Oman?</i></p><p>
»Ved hver event er der mulighed for, at et lokalt hold kan deltage på grund af 
værtskabet. Det er så lykkedes Ole Egeblad at få foden indenfor, så jeg kan 
være skipper på en båd med både kinesisk og engelsk besætning. Samtidig kan 
Ole så benytte turen til at arbejde videre med at skaffe forskellige 
sponsorer til et hold«. 
</p><h3>
Det er publikumsvenligt 
</h3><p><i class=" bl-elem">Hvad tiltrækker dig ved afviklingen af denne konkurrence?</i></p><div class="art-quote article-box">
<p class="quote"/>
<blockquote>
<p class="quote-txt">
Jeg kan lide, at det handler mest om sejlsport og ikke i så høj grad om 
design og penge
</p>
<p class="sender">
</p><p class=" bl-elem">Jonas Warrer</p> 

</blockquote>
</div><p>
»Jeg synes, det er godt, at man konkurrerer i ens både. Så er det helt op til 
de forskellige besætninger at finde farten. Jeg kan lide, at det handler 
mest om sejlsport og ikke i så høj grad om design og penge. Og så er det jo 
sådan, at efter den økonomiske krise er betingelsen med sine både også en 
måde, hvorpå man kan holde kontrol med udgifterne«. </p><p>
»Det er spændende sejladser, som typisk foregår tæt på land, så tilskuerne kan 
følge med i, hvad der foregår, og hver sejlads varer kun højst et kvarters 
tid«. 
</p><p><i class=" bl-elem">Bliver der tale om noget intern dansk konkurrence ved Qingdao, når en anden 
dansk skipper også er med?</i></p><p>
»Ja, det kan nok ikke undgås, og det bliver spændende at møde dem i 
konkurrence, for de kommer jo fra matchraceverdenen, som er noget anderledes 
end min baggrund. Men jeg har for mange år siden sejlet mod nogle af dem ved 
Aarhus«. 
</p><p class="art-io-other">

</p><p/><p><i class=" bl-elem">Hvad sejler I egentlig om ved Extreme Sailing Series?</i></p><p>
»Tja, der er jo egentlig kun æren at sejle om. Hver enkelt grandprix har 
selvfølgelig en vinder, og så bliver det samlede regnskab gjort op efter de 
otte konkurrencer. Men på en måde fungerer det lidt ligesom i formel 1. Man 
bliver hyret til et team og får sin løn den vej. Der er en noget bedre 
økonomisk aftale, end den man oplever som OL-sejler«. 
</p><p><i class=" bl-elem">Tør du sige, at Rio bliver et definitivt farvel til 49’er og 
OL-konkurrencerne?</i></p><div class="art-fakta article-box">
<h4 class="">
Extreme Sailing Series</h4>
<div class="fakta-body" data-buildingblock="embedded_factboxlink">
<p><b>Den globale series </b>otte sejladser i 2015:
</p><p><b>1)</b> Singapore (5.-8. feb.) <b>2)</b> Muscat, Oman (11.-14. marts) <b>3) </b>Qingdao, 
Kina (30. april-3. maj) <b>4)</b> Cardiff (18.-21. juni) <b>5)</b> Hamburg 
(23.-26. juli) <b>6)</b> Skt. Petersborg (20.-23. aug.) <b>7)</b> Istanbul 
(1.-4. okt.) <b>8)</b> Australien (10.-13. dec.).
</p><p><b>Extreme 40-katamaranen</b> vejer blot 1.250 kg, har 178 kvm sejl og kan 
skyde en fart af 65 km/t. 
</p><p><b>Vinder af et stævne </b>får 10 point, nr. 2 får 9 osv. Efter de to 
stævner i Singapore og Oman er stillingen:
</p><ul><li>1) The Wave (Oman) 18 point</li><li>2) Red Bull Sailing Team (Østrig) 18</li><li><b>3) SAP Extreme Sailing (DK) 18</b></li><li>4) Oman Air (Oman) 13</li><li>5) GAC Pindar (Storbrit.) 10</li><li>6) Gazprom Team Russia (Rusl.) 10</li><li>7) Team Turex (Tyrkiet) 9</li><li class=" bl-elem">8) Lino Sonego Team Italia (Italien) 8</li></ul><p class=" bl-elem"/>
</div>
</div><p>
»Næh, det skal man være temmelig forsigtig med. Jeg er jo egentlig tidligere 
kommet med en lignende melding, og den holdt ikke. Og det er der også andre 
danske sejlsportsfolk, der har gjort for så at vende tilbage. Altså, jeg 
tror, det er slut med OL-eventyr, men jeg vil ikke sige aldrig mere«. </p><p><i class=" bl-elem">Hvordan er farvandet egentlig ved Qingdao, hvor du og Martin Kirketerp 
havde så stor succes – kan du huske noget om det?</i></p><p class=" bl-elem">
»Det er faktisk kendetegnet ved let vind og temmelig meget strøm. Det er meget 
sjældent, at man oplever det vilde OL-vejr, som vi kom ud for dengang. Og da 
var det også kun i finalen, at der kom så meget vind. Det passer mig 
egentlig fint med let vind – og det er nok også godt for mig i starten med 
den store og hurtige båd, da jeg endnu ikke har rutinen med den«. 
</p>	
</div>

</div></body></html>
