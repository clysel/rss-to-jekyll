---
layout:     post
title: 	    "Mit verdensberømte billede - og mig"
post_author:	    
post_date:	    Mon, 17 Feb 2014 13:50:59 +0100
post_site:	    politiken.dk 
post_link:	    http://politiken.dk/fotografier/ECE2550460/mit-verdensberoemte-billede---og-mig/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Måske er det øjeblikkets natur. At fordi det ikke straks behøver at gøre plads 
for det næste, bare kan stå og insistere på sig selv og derfor bliver 
bredere og mere mættet med detaljer, der ellers glider upåagtet forbi os i 
tidens tynde strøm. 
</p><p>
Nogle gange sker det endda, at vi får lov til at beholde det. Øjeblikket. 
Fordi der var en fotograf til stede til at indfange og fastholde det. 
</p><div class="art-quote article-box">
<p class="quote"/>
<blockquote>
<p class="quote-txt">
Mens mange mennesker er bekendt med disse ikoniske fotografier, aner 
flertallet af folk intet om dem, som skabte dem
</p>
<p class="sender">
Tim Mantoani, fotografen bag bogen 'Behind Photographs' 
</p>
</blockquote>
</div><p/><p>
Da den vietnamesiske fotograf Nick Ut 8. juni 1972 på Highway 1 så en gruppe 
flygtninge nærme sig, gik han sit øjeblik i møde. Assisteret af amerikansk 
militær havde sydvietnameserne hele morgenen bombet landsbyen Trang Bang. 
Netop som han ville vende om, blev der igen kastet bomber. »Åh, Gud, 
napalm«, skal han have udbrudt. 
</p><p>
Forrest kom en bedstemor med en dreng i armene, der døde for øjnene af 
fotografen. Så en ung pige, ni år gammel, nøgen og skrigende, stærkt 
forbrændt på ryggen. Nick Ut løb hen imod hende, tog et billede og gav sig 
til at hælde vand over hende. »For varmt, for varmt!«, råbte hun. Fotografen 
gav hende en frakke på og bragte hende til hospitalet. 
</p><p>
Fotoet er bare et af adskillige af fotografer med deres egne legendariske 
billeder taget af fotografen Tim Mantoani og samlet i bogen ’Behind 
Photographs’, hvor adskillige af verdens mest berømte fotografer poserer med 
de ikoniske billeder, de har taget af eksempelvis Marilyn Monroe, Bob Dylan, 
John Lennon, demonstranten foran kampvognene på Den Himmelske Fredsplads og 
andre af verdens enere. For, som Tim Mantoani siger: »Mens mange mennesker 
er bekendt med disse ikoniske fotografier, aner flertallet af folk intet om 
dem, som skabte dem. Denne bog blev en måde at ændre på det - fotografen og 
deres fotografi i ét billede«. 
</p><p>
At billederne er taget med et 20×24-inch Polaroid-kamera, hvor alene filmen 
koster næsten 1500 kr. pr. billede, var nærmest en nødvendighed. For, som 
Tim Mantoani siger: »Hvis du vil ringe til de største fotografer og foreslå 
dem at fotografere dem, og du bruger 35mm digital, tager de måske ikke imod 
opkaldet. Men hvis du siger, at du skyder 20x24 Polaroid, vil de i det 
mindste lytte til dig«. 
</p><p>
Efter 14 måneder på hospitalet og 17 operationer, blev Phan Thi Kim Phúc 
udskrevet. Nick Ut blev ved med at besøge hende, indtil han forlod landet 
ved Saigons fald i 1975. Han fik en Pulitzerpris. Hun blev senere taget ud 
af sit lægestudie og sendt hjem til sin landsby og fremvist som symbol på 
revolutionen. Billedet brød hun sig ikke om. 
</p><p class=" bl-elem">
Senere fik hun lov at læse videre i Cuba, blev forlovet, og under 
bryllupsrejsen steg brudeparret af og fik politisk asyl i Canada. Hun driver 
en fond, der hjælper krigsramte børn. Og har lært at leve med billedet som 
»en kraftfuld gave«. Nick Ut bor i Los Angeles. De har stadig kontakt. Og 
billedet ser han på hver dag. 
</p>	
</div>
</div></body></html>
