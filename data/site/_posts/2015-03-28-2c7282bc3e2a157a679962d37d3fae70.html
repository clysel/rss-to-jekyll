---
layout:     post
title: 	    "John Cleese: 'Life of Muhammed' ville være livsfarlig at lave"
post_author:	    
post_date:	    Sat, 28 Mar 2015 13:44:14 +0100
post_site:	    politiken.dk 
post_link:	    http://politiken.dk/magasinet/interview/ECE2606713/john-cleese-life-of-muhammed-ville-vaere-livsfarlig-at-lave/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p><i class=" bl-elem">John Cleese har så store manchetter på sin skjorte, at han næsten 
overskygger biskop Mervyn Stockwood, hvis ansigtskulør er lige så bordeaux 
som hans præstekjole. Biskoppen er rasende, mens Cleese er køligt 
tilbagelænet med læben som klistret til fortænderne i et høfligt smil. Kort 
forinden har John Cleese sammen med sine kammerater i det kreative 
oversavede jagtgevær ’Monty Python’ lavet filmen ’Life of Brian’, der 
satirisk gør rede for Jesu liv og levned.</i></p><p><i class=" bl-elem">»Blasfemi«, siger biskoppen.</i></p><p><i class=" bl-elem">»For 400 år siden ville vi være blevet brændt for den her film, så jeg 
mener, at vi har gjort fremskridt«, argumenterer Cleese blandt andet.</i></p><p><i class=" bl-elem">Uden Jesus havde der aldrig været noget film. Og kristendommen har gjort 
mere godt end noget andet i historien, lyder modargumenterne. </i></p><p><i class=" bl-elem">»Hvad med den spanske inkvisition«, vil Cleese vide og argumenterer for, at 
’Monty Python’ ikke gør grin med kristendommen, men med den måde folk følger 
religion på.</i></p><p><i class=" bl-elem">Biskoppen lukker den 25 minutter lange debat med at sige, at Cleese og hans 
makker Michael Palin, der også er med i studiet, nok »skal få deres 30 
stykker sølv«.</i></p><p>
De velbevandrede i religionen vil vide, at det er samme beløb, Judas fik for 
at stikke sin ven Jesus. 
</p><div class="art-fakta article-box">
<header><h4 class="">
Blå bog</h4>
<h5>
John Cleese</h5>
</header><div class="fakta-body" data-buildingblock="embedded_factboxlink">
<p><span class="img-contimg-fl-left"><img class="image inlineLightBox" src="http://multimedia.pol.dk/archive/00924/John_Cleese_fylder__924316w.jpg" alt="" border="0"/><span class="caption"><span class="f-img-caption">Foto: 
</span>Nicolai Lorenzen</span></span></p><p><b>Britisk skuespiller</b> og komiker. Født 27. oktober 1939 i 
Weston-super-Mare, Somerset, England. Manuskriptforfatter og skuespiller i 
kunstnergruppen <b>Monty Python</b>, som blandt andet stod bag tv-serien 
’Monty Python’s Flying Circus’ (1969-74) og Monty Python-filmene ‘Monty 
Python og de skøre riddere’ (1974), <b>Life of Brian</b> (1979) 
og ‘Monty Python’s The Meaning of Life’ (1983). 
</p><p>
Har skrevet flere afsnit af tv-serien ’Halløj på badehotellet’ (1975-79), hvor 
han spiller hotelejeren <b>Basil Fawlty.</b> Har medvirket i en lang række 
film, blandt andre ’Fisken de kaldte Wanda’ (1998). 
</p><p>
Sidste år udgav han sine erindringer <b>'So, anyway ...'</b>, der 
udkommer på dansk 10. april. 
</p><p class=" bl-elem"><i class=" bl-elem">Research: Politikens Bibliotek</i></p>
</div>
</div><p/><p/><p>
35 år senere, på et excentrisk indrettet hotel i den afdæmpet dyre ende af 
Kensington, er overlæben lige så <i>stiff </i>hos 
religionskritikkens og den sorte komiks grand old gentleman. Overskægget er 
også det samme, det er bare blevet gråt. Bisserne i den fremskudte overkæbe 
er overraskende lige og hvide. 
</p><p>
»Hvis ’Monty Python’ i dag lavede ‘Life of Muhammed’ i stedet for ‘Life of 
Brian’, ville nogen af os sandsynligvis blive dræbt. Det er ikke en moralsk 
overvejelse, men et faktum, der får dig til at overveje, om det er noget, du 
vil gøre. Når det skete mod Charlie Hebdo, der er et lille magasin med et 
lille oplag i Paris, hvordan ville det så ikke være, hvis vi lavede en 
film«, siger Cleese. 
</p><h3>
En gentleman er bevidst grov 
</h3><p>
Han går lige til stålet. For efter angrebene først i Paris og siden i 
København slår samtalen hurtigt over fra barndomserindringerne fra 
Weston-super-Mare til betragtninger om blasfemi. 
</p><p>
Den engelske gentleman er et ideal for John Cleese, og »en engelsk gentleman 
er altid bevidst grov«. Hans naturlige opførsel er velopdragen, men når det 
er nødvendigt, kan han godt skrue bissen på. Og naturligvis stå på mål for 
sine standpunkter. Og John Cleese mener, at der er blevet lavere til loftet, 
når det kommer til at lave skæg med religion og andre autoriteter. 
</p><p>
»Det interessante er, at i 70’erne var folk meget mere optaget af grimt sprog 
end af, at vi lavede sjov med religion. I dag er der rigtig mange komikere, 
som skruer op for alle deres sætninger ved at tilføje bandeord og 
vulgærsprog. Så får de et større grin, men det bliver også meget dovent. Der 
er ikke så meget på spil«, siger han. 
</p><p>
Han trækker igen ’Life of Brian’ frem; en film, som slet ikke bliver nævnt i 
Cleeses nyudgivne selvbiografi, ’So, Anyway ...’, der udkommer på dansk 10. 
april og er anledningen til, at vi taler sammen. 
</p><p>
»I filmen er der en humoristisk scene, og jeg skal forklare dig, hvorfor den 
er sjov«, docerer han nærmest bedstefaderligt. 
</p><p>
»Kan du huske scenen, hvor Brian lukker vinduet op og hele gaden er fuld af 
folk, der følger ham?«. 
</p><p>
Den kan jeg, til komikerens store tilfredshed, godt huske. Det er den scene, 
hvor Brian har været i seng med Judith, som han forsøger at skjule for sin 
mor, der meget gerne vil have at vide, hvad i Guds navn Brian har bildt alle 
de folk ind, siden de følger efter ham. 
</p><p>
»De tror, jeg er Messias«, siger Brian, der blev spillet af Graham Chapman. 
</p><p>
»Derfor er det sjovt, når Terry Jones, der spiller Brians mor, råber ud til 
alle følgerne, at de skal skrubbe af, fordi hendes søn ikke er Messias, men 
en rigtig skidt knægt«, gnægger Cleese. 
</p><p>
Det er hele konteksten, der gør sådan en vittighed sjov, mener Cleese. Fordi 
det har så stor kulturhistorisk betydning, og fordi det er så absurd, at den 
person, der i følgernes øjne er frelser, i sin mors øjne er en ballademager, 
der ikke alene trækker et menneskehav efter sig, men også har en nøgen dame 
liggende hjemme på værelset. 
</p><p>
Da filmen kom ud i 1979, vakte den så meget furore, at den blev forbudt flere 
steder. I Irland og Norge måtte folk eksempelvis ikke se den. I Sverige stod 
der på plakaterne, at filmen var så sjov, at den var forbudt i Norge. 
</p><h3>
Vitsen om at få dræbt sin mor 
</h3><p>
Hvis vi lige træder et skridt tilbage fra den meget nutidige debat om 
religion, der hænger sammen med den over 35 år gamle film om Brian Cohen, 
der blev født på samme dag som Jesus i samme gade som Jesus, og som 
fejlagtigt bliver antaget for at være Messias – hvem er denne John Cleese 
så? 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00924/Monty_Python_S_Life_924321" data-id="924321" data-imgtype="jpg"/><p>
Her kommer selvbiografien til hjælp, så lad os tage et par nedslag. Familien 
hed oprindelig Cheese, som i ost, men hans far, en forsikringssælger, syntes 
det var for pinligt, så han brokkede et ’l’ ind mellem C og H. John Cleeses 
mor var deprimeret, men grinede, når hendes eneste barn sagde, at han da 
godt, hvis hun havde lyst, kunne finde en lille mand, der kunne komme og 
dræbe hende, hvis hun havde lyst. 
</p><p>
»Af en eller anden grund skraldgrinede hun over den slags«, siger Cleese, der 
klarede sig godt og endte på universitetet i Cambridge, hvor han stødte ind 
i en række kammerater, der senere kom til at kalde sig Monty Python. 
</p><p>
»Der var en helt utrolig tillid til os. Vi gik ind til BBC og bad om at få et 
program uden rigtig at have noget konkret og fik at vide, at vi kunne prøve 
med 13 udsendelser«, siger Cleese. 
</p><p>
»Men så også kun 13«, siger han med skolemesterstemme. 
</p><p>
Det blev til ’Monty Python’s Flying Circus’, der løb i fire sæsoner fra 1969 
til 1974. Det er herfra, du kender Ministeriet for Gakkede Gangarter, 
sketchen om den stive papegøje, der var sømmet fast til sin pind, men som 
dyrehandleren (der bryder ud i en sang om, at han bare gerne vil være 
skovhugger) pure nægter er død, og fodboldkampen mellem de græske og de 
tyske filosoffer, der går rundt og spekulerer på banen. 
</p><p>
Siden havde Cleese fingrene i serien ’Fawlty Towers’ om den indebrændte 
hotelvært Basil Fawlty og lavede sideløbende i 70’erne film med Monty 
Python, som var ude på skrammer. Først den hellige gral, så Jesus og 
kristendommen, så meningen med livet. 
</p><p>
I slutningen af 80’erne blev han berømt blandt et bredere publikum for filmen 
’A Fish Called Wanda’, som han både skrev og spillede hovedrolle i og blev 
nomineret til en Oscar for. Derudover skrev han et par bøger om psykologi, 
inden han i begyndelsen af 90’erne blev gift for tredje gang, i midten sagde 
nej til at blive slået til ridder og i slutningen fik en rolle i en James 
Bond-film. Ikke småting i et almindeligt liv, men sammenlignet med 70’ernes 
eksplosive kreativitet ikke helt af samme kaliber. 
</p><p>
Graham Chapman døde i 1989, men det til trods samledes de resterende Pythoner 
i sommeren 2014 for at genopføre en række af deres mest kendte sketches 
under titlen ’Monty Python Live (mostly): One Down, Five To Go’, efter at 
Cleese selv tidligere havde turneret med et show, hvis titel refererede til, 
at det er dyrt at blive skilt, hvilket Cleese var blevet en tredje gang. 
</p><p>
Nu er han gift igen. Og som generaliebladet herover indikerer, er han, hvad vi 
må kalde en autoritet, når det kommer til sjov, der betyder noget. 
</p><p>
Selv mener han, at vitsen om at få dræbt sin mor binder det hele meget godt 
sammen. 
</p><p>
»Det er nok bare den banale konklusion i det, der gør det sjovt«, siger han og 
småfilosoferer videre: 
</p><p>
»Er det morbidt at tale om døden? Tja, det ved jeg ikke, det morbide 
er måske at lade, som om den ikke findes. Døden er trods alt en del af 
livet«. 
</p><h3>
Det trivielle er ikke sjovt 
</h3><p>
John Cleese mener, at grunden til, at vi griner så meget, når vi ser ’Life of 
Brian’, i forhold til hvis nogen bare falder og slår sig, er, at 
trivialiteten ikke bringer konsekvenser med sig. 
</p><p>
»Der er mere på spil, når en autoritet er en idiot. Hvis du skriver noget 
humoristisk om en arbejdsløs, der bor i socialt boligbyggeri og bruger dagen 
på at se tv, så er det faktum, at han er dum, måske halvsjovt her og der, 
men i det store hele, så griner du ikke så meget, fordi du også får ondt af 
ham. Men vigtigst af alt, så har hans stupiditet ingen konsekvenser ud over 
for hans eget liv«. 
</p><p>
Havde han derimod været chef for efterretningstjenesten – eller hele den 
vestlige religiøse selvforståelse – ville det blive sjovt. Fordi det viser 
det groteske i livet. 
</p><p><i class=" bl-elem">Og religion er vel blandt de helt store autoriteter, man kan gøre grin med?</i></p><p>
»Ja, og vi gjorde grin med religion, fordi vi syntes, det var uintelligent. 
Det Nye Testamente er en kopi af en kopi af en kopi af en kopi, og der er så 
mange sætninger, hvor det at ændre én vokal kan ændre hele betydningen, så 
vi har at gøre med en ualmindelig uperfekt tekst, som folk føler sig 
nødsaget til at tro er perfekt. Det er jo komisk. Det er også nemt at lave 
grin med den katolske kirke, fordi den så helt åbenlyst hovedsagelig er 
optaget af sin egen magt frem for det budskab, som den forsøger at udbrede. 
Det giver sig selv. En mystiker, derimod, aner jeg ikke, hvordan jeg skulle 
lave sjov med«. 
</p><p><i class=" bl-elem">Mystiker?</i></p><p>
»M-Y-S-T-I-K-E-R«, staver Cleese. 
</p><p><i class=" bl-elem">Hvorfor kan man ikke det?</i></p><p>
»Jeg kan bare sige, at jeg ikke ved, hvordan man kan lave en sjov vittighed om 
det. Derfor må det være gevaldig svært«, siger han fuldstændig uændret stram 
og venlig i ansigtet. Han klirrer lidt mere honning i sin rooibos-te. Måske 
dét var en vittighed. 
</p><p>
Vi lader den hænge lidt. Cleese ser velcastet ud i værelset. Tapetet er 
stribet, gardinerne er tunge rammer om vinduerne, der vender mod en park. En 
teddybjørn sidder på sengen; der hænger tryk af sommerfugle på væggen. 
</p><div class="art-quote article-box">
<p class="quote"/>
<blockquote>
<p class="quote-txt">
Tænk nu, hvis 300 danskere flyttede til Saudi-Arabien og så ringede ind til 
fjernsynet og begyndte at klage over, at det, der blev sendt, krænkede dem 
...
</p>
</blockquote>
</div><p/><p/><p>
Et kraftigt hosteanfald, »så dræb mig dog«, siger han, giver os begge tid til 
at tænke lidt. Cleese kommer først. 
</p><p>
»For nylig var jeg i Danmark, hvor jeg kørte i taxa. Chaufføren forklarede, at 
I har nogle grupper, som er meget fint integreret i samfundet, og andre, der 
ikke er. Jeg mener ikke, at særlige grupper bør kunne stille særkrav. Tænk 
nu, hvis 300 danskere flyttede til Saudi-Arabien og så ringede ind til 
fjernsynet og begyndte at klage over, at det, der blev sendt, krænkede dem 
...«. 
</p><p>
Han lader den hænge så længe, at jeg tror, jeg skal svare, men han har ikke 
mistet sin timing. 
</p><p>
»Nej, vel?«, griber han ordet, inden det bliver taget fra ham. 
</p><p>
»Til gengæld kan vi tale om, hvornår man skal tage hensyn til folks følelser, 
også de religiøse«. 
</p><h3>
Et elegant kuglelyn 
</h3><p>
Han retter sig lidt op i stolen. Til trods for sin ekstreme britiskhed er han 
ikke en af dem, der sidder så ret op, at de aldrig rører ryglænet. 
</p><p>
»Der er et afsnit af ’Halløj på badehotellet’, hvor en gæst dør. Hver gang det 
bliver sendt i England, tænker jeg på, at der sikkert er 20, der ser med, 
som har mistet en af deres kære i løbet af de seneste 48 timer, og som ikke 
har lyst til at se det. Men bør man forbyde det, når det store flertal 
synes, det er hyle morsomt? I det tilfælde synes jeg nej. Men hvis en berømt 
person havde mistet et nært familiemedlem og du lavede sjov med den konkrete 
person, så ville det være helt upassende«. 
</p><p>
Her handler det om elegance, mener Cleese. Hans far var sjov, forklarer han, 
fordi han var så ordentlig, høflig og dannet, at det ramte som lyn fra en 
klar himmel, når han med et fuldkommen uændret ansigt sagde en sort og 
grotesk vittighed. Også sjovere end hans mor, der var god til »den sociale 
sniksnak, hvor man griner en masse, uden at der nogensinde bliver sagt noget 
sjovt«. 
</p><p>
Et elegant kuglelyn. Det er det, en ægte morsom morsomhed er, mener Cleese. 
Det er uelegant at hakke på nogen, der er i frygtelige lidelser, mobbe nogen 
personligt eller være led. 
</p><p>
»Ondskabsfulde, racistiske vittigheder er og bliver bare ondskabsfulde 
racistiske vittigheder. Det er ikke sjovt«. 
</p><p>
Han er helt selvkørende nu. 
</p><p>
»Men religion er autoritet. Og hvis du laver sjov med religionen, og især hvis 
du gør det på en begavet og varm måde, kan det gøre folk opmærksomme på 
nogle ting, som de måske har brug for at se på i deres livsførelse«, siger 
han. 
</p><p>
Det kan sammenlignes lidt med at drille, siger han. Hvis du kærligt stikker 
til din ven, kan det måske få ham til at tænke over, at han er grådig eller 
nærig, eller hvad det nu kan være. 
</p><p>
»Hvis du siger det på en angribende måde, hører han ikke efter, fordi han 
straks er i gang med at forsvare sit eget ego. Så når du laver grin med 
noget offentligt, religion for eksempel, kan man med fordel gøre det på en 
måde, så de religiøse faktisk hører, hvad der bliver sagt«, siger han. 
</p><p>
Med ’Life of Brian’ hørte biskop Stockwood ikke andet end Judas’ sleske tale, 
men sådan opfattede langtfra alle kristne filmen, siger Cleese. 
</p><p>
»Ja, der var folk, som blev vrede, men et overraskende stort antal kristne 
skrev og sagde, at de fuldstændig fangede filmen og syntes, at den var 
morsom«, siger man. 
</p><p>
Grænsen for den ene er altså langt fra grænsen for den anden. 
</p><p>
»Den er flydende, så jeg kan desværre ikke fortælle dig, hvor den går. Men man 
skal ikke beskytte folk mere, end de har godt af. Og det er ikke ret meget«. 
</p><p class=" bl-elem"><i class=" bl-elem">Publiceret 28. marts 2015</i></p>	
</div>
</div></body></html>
