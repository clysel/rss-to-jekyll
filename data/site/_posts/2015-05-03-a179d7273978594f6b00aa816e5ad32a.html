---
layout:     post
title: 	    "21-årig reddede på falderebet den danske ære"
post_author:	    
post_date:	    Sun, 03 May 2015 19:16:00 +0200
post_site:	    politiken.dk 
post_link:	    http://politiken.dk/sport/cykling/ECE2653133/21-aarig-reddede-paa-falderebet-den-danske-aere/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>Med 375 værdifulde ranglistepoint til uddeling i sæsonens tre eneste danske endags løb på den internationale terminsliste, var der en fremragende chance for den hjemlige cykelsport til at sikre sig en solid høst, som i den sidste ende kan vise sig afgørende for tildelingen af adgangskort til verdensmesterskaberne i USA i slutningen af september.</p><p>Men også i den sidste af de tre styrkeprøver, dagens Rent Liv-løbet i Skive, optrådte da danske deltagere som alt for venlige værter – lige bortset fra 21-årige Alexander Kamp fra det lokale kontinentalmandskab Team ColoQuick.</p><p>Han sørgede nemlig for på falderebet at redde den danske ære, der var blevet noget anløben efter de to foregående dages udfordringer, som gav norsk og hollandsk sejr, da han kom til mål sammen med nordmanden Håvard Blikra (Team Coop-ØsterHus) og i opløbet viste sig som den klart stærkeste.</p><h3>Stærk holdpræstation bag sejren</h3><p>Alexander Kamp, der indgår i U23-landsholdstruppen, sikrede dermed sæsonens sjette danske gevinst i et pointgivende løb, og for hans eget vedkommnende var det karrierens anden, idet han også slog til for to år siden i det franske Grand Prix Nogent-sur-l’Oise.</p><p>For Team ColoQuick, der har base i Skive, var dagens indsats uhyre kærkommen – også fordi den blev til efter en fin holdpræstation.</p><p>Inden Alexander Kamp slog til, havde den tidligere danske juniorverdensmester i enkeltstart Mads Würtz Schmidt sat konkurrenterne under pres med et solofremstød, og som helhed styrkede kollektivet sin kandidatur til en plads i årets Post Danmark Rundt.</p><h3>Kun 104 ranglistepoint blev i Danmark</h3><p>Tilbage står, at kun 104 – de 40 takket være Alexander Kamp – af de de 375 point, der har været på spil de seneste tre dage, blev i Danmark, og det er skuffende, ikke mindst fordi rytterne fra de danske kontinentalhold sædvanligvis klarer sig pænt, når de er på besøg i udlandet.</p><p class=" bl-elem">I dag var Stefan Djurhuus (Team Almeborg-Bornholm) på ottendepladsen den eneste anden rytter, der bidrog til den danske konto.</p>	
</div>

</div></body></html>
