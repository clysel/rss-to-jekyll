---
layout:     post
title: 	    "Regeringen vil gøre tv-markedet frit"
post_author:	    
post_date:	    Sun, 03 May 2015 14:20:35 +0200
post_site:	    politiken.dk 
post_link:	    http://politiken.dk/kultur/medier/ECE2652811/regeringen-vil-goere-tv-markedet-frit/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Regeringen vil give boligforeninger frit tv-valg og sætte en stopper for de 
fælles tv-forsyninger, der tvinger mange danskere til at betale for 
tv-kanaler, de aldrig ser.
</p><p>
Det siger kulturminister Marianne Jelved (R), som vil give mange danskere 
billigere tv fra efteråret, hvis der kan forhandles et flertal for en 
lovændring på plads.
</p><p>
»Der er en stigende efterspørgsel fra borgere, der føler sig provokeret til at 
vælge en pakke, som nogen andre har bestemt«.
</p><p>
»Det er en stigende irritation, der begyndte for år tilbage. Derfor er der 
politik vilje til at se på, om vi kan gøre det på en anden måde«, siger 
Jelved til DR Nyheder.
</p><p>
Omkring 650.000 husstande er i dag bundet til en bestemt tv-løsning gennem 
deres boligforening.
</p><p>
En analyse fra Konkurrence- og Forbrugerstyrelsen estimerer, at konsekvenserne 
ved at give husstande i boligforeninger frit valg vil være en samlet 
besparelse for forbrugerne på cirka 68 millioner kroner om året.
</p><p>
Estimatet dækker over, at 15 procent af de 650.000 husstande vil fravælge en 
fælles løsning og spare 149 kroner om måneden, mens resten vil komme til at 
betale marginalt mere for deres løsninger.
</p><h3>
Glæde hos Venstre
</h3><p>
Formanden for Forbrugerrådet, Anja Philip, er begejstret.
</p><p>
»Det her er en fantastisk god nyhed for de hundredetusinde danskere, der er 
stavnsbundet til at betale for en bestemt udbyder, som de ikke selv har 
valgt«, siger hun.
</p><p>
Sidste år vedtog regeringen sammen med Venstre, Dansk Folkeparti, SF, 
Enhedslisten og Konservative vækstpakken 'Danmark helt ud af krisen'. 
Analysen fra Konkurrence- og Forbrugerstyrelsen er et af initiativerne i 
vækstpakken.
</p><p>
Hos oppositionens største parti vækker meldingen glæde.
</p><p>
»Det er skønt, at regeringen endelig vil noget på området. Det har vi presset 
på for i flere år, hvor regeringen har afvist behovet for et frit 
tv-marked«, Venstres medieordfører, Ellen Trane Nørby.
</p><p class=" bl-elem">
»Jeg tror godt, at vi kan få et bredt politisk flertal, fordi det er 
regeringen, vi har ventet på. Men det er ærgerligt, at det først er nu tæt 
på et folketingsvalg, regeringen handler«.
</p>	
</div>

</div></body></html>
