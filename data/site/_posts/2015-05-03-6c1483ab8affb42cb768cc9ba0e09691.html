---
layout:     post
title: 	    "Kamerapille skal afløse kikkert"
post_author:	    Martin Kirchgässner
post_date:	    Sun, 03 May 2015 12:00:09 +0000
post_site:	    ing.dk 
post_link:	    http://ing.dk/artikel/kamerapille-skal-afloese-kikkert-175769
---
<html><body><div><section class="body">
			<p>Hvert år får over 4.000 danskere konstateret kræft i tarmen, og af dem dør ca. 2.000 af den frygtede sygdom. Det gør den til den tredje­største kræftform i Danmark – men mange patienter kan reddes, hvis sygdommen opdages i tide.</p>
			<p>I dag tilbydes alle danskere mellem 50 og 75 år pr. brev en screening for tarmkræft, hvor patienten i første omgang indsender en afføringsprøve.</p>
			<p>Men mange patienter – især mænd – afholder sig fra at deltage i screeningprogrammet, for hvis prøven vækker mistanke om kræft, er næste skridt at få undersøgt tarmen ved hjælp af koloskopi – altså en kikkertundersøgelse, hvor et kamera føres op via endetarmen og filmer tarmen indefra. Og den metode er både ubehagelig og smertefuld for patienten.</p>
			<p><aside class="plugin reference info_graphics">
			  <a class="content" href="http://ing.dk/infografik/saadan-kan-en-elektronisk-pille-sende-levende-billeder-fra-dit-indre-175807">
			    <img src="http://ing.dk/sites/ing/files/styles/w1120_reference_illustration/public/teaser_29.jpg?itok=sSYnvhYt" alt=""/>  </a>
			  
			</aside></p>
			<p>Ydermere er en del af kræftmistankerne falske, for også en harmløs polyp i tarmen kan give udslag i afføringsprøven og udløse den frygtede kikkert­undersøgelse.</p>
			<p>I et forsøg på at komme ud over disse ulemper ved det nuværende system har Center For Innovativ Medicinsk Teknologi ved Odense Universitetshospital igangsat et pilotprojekt, hvor 3.000 personer  i stedet for koloskopi får tilbud  om undersøgelse ved hjælp af en ‘kamerapille’, som de skal sluge.</p>
			<h2>Smertefrit og nemt alternativ</h2>
			<p>»Kamerapillen har været kendt på verdensmarkedet i flere år, men med anden generation har den nået en så god kvalitet, at vi kan introducere den for vores patienter som et smertefrit og nemmere alternativ til koloskopi,« siger projektchef Henrik Gaunsbæk og tilføjer:</p>
			<p>»Modsat koloskopi, hvor der er en minimal, men eksisterende risiko for, at kikkerten kan perforere tarmen indefra, kan kamerapillen i værste tilfælde sætte sig fast ved indsnævringer i tarmen, og i så fald vil det indikere, at der er brug for en operation.«</p>
			<p>Derfor er Henrik Gaunsbæk heller ikke i tvivl, når han ser på fremtidsperspektiverne i kamerapillen:</p>
			<p>»Vi ser positivt på perspektiverne i pillen, og den falder fint i tråd med ideen om sundhedspleje i hjemmet, hvor patienten med posten kan få tilsendt kamerapillen og en vejledning til det medfølgende udstyr og derefter kan kommunikere med sundhedspersonale via en app eller webcam. Det kan spare patienten for ubehagelige hospitalsbesøg og sundhedsvæsenet mange penge,« siger Henrik Gaunsbæk.</p>
			<p>Hele pilotprojektet forventes færdigt om to år, når samtlige 3.000 personer har slugt den lille kamerapille, og data er analyseret.</p>
			<p>Pillekameraet, der destrueres efter én anvendelse, koster ca. 3.400 kroner, og hele pilotprojektet, der omfatter borgere på Fyn, koster 20 millioner kroner.</p>
		</section>
		  </div></body></html>
