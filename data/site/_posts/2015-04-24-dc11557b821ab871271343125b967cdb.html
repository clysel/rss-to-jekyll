---
layout:     post
title: 	    "Sportsdøgnet: Allan Kuhn fortsætter på bænken i AaB"
post_author:	    
post_date:	    Fri, 24 Apr 2015 16:56:36 +0200
post_site:	    politiken.dk 
post_link:	    http://politiken.dk/sport/ECE2642329/sportsdoegnet--allan-kuhn-fortsaetter-paa-baenken-i-aab/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p><b>Fodbold.</b> Allan Kuhn fortsætter som assisterende træner i fodboldklubben 
AaB frem til sommeren 2017. Efter denne sæson forlader cheftræner Kent 
Nielsen AaB for at tiltræde i OB. Han bliver afløst af Lars Søndergaard, der 
i øjeblikket er cheftræner i Sønderjyske. Allan Kuhn har været tilknyttet 
AaB siden januar 2004, fraset cirka to år i FC Midtjylland og Randers FC. I 
slutningen af 2008 vikarierede han som cheftræner, da AaB fyrede skotten 
Bruce Rioch. 
</p><p><b>Svømning. </b>Dansk Svømmeunion har gennem flere måneder ledt efter en 
ny landstræner, som kunne gøre teamet omkring landets bedste svømmere 
komplet. Det er nu lykkedes. Dean Boles tiltræder 1. juni som landstræner og 
skal i samarbejde med cheflandstræner Nick Juba, NTC-træner Stefan Hansen og 
talentansvarlig Thomas Stub lægge målsætningen for dansk svømning 
fremadrettet. Canadieren kommer fra en stilling som provinstræner og 
mentorcoach i den canadiske provins Ontario. 
</p><p><b>Golf.</b> Thomas Bjørn kunne ikke følge op på den gode førsterunde ved Cimb 
Niaga Indonesian Masters i Jakarta. En anden runde i fire over par sender 
danskeren ned på en delt tredjeplads. Vejrforholdene i den indonesiske 
hovedsted var svære fredag med hård vind ind over banen, og det kunne ses på 
scoretavlen. Australske Unho Park, der er født i Sydkorea, har lagt sig i 
spidsen to slag bedre end Bjørn og forfølgerne. 
</p><p><b>Basketball. </b>Med LeBron James' retur til Cleveland Cavaliers inden denne 
NBA-sæson begyndte byens fans igen at drømme om storhed. Og meget tyder på, 
at King James, som han kaldes, er i færd med at bringe drømmene til live. 
Efter et stærkt grundspil gik Cleveland Cavaliers ind til slutspillet som 
andenseedet, og i første runde er holdet i gang med at dukke Boston Celtics 
eftertrykkeligt. Natten til fredag vandt LeBron James og co. det tredje 
opgør af tre mulige, da Cleveland Cavaliers i Boston sejrede med 103-95. 
</p><p><b>Cykling.</b> Den norske supersprinter Alexander Kristoff har været 
skræmmende stærk i denne sæson, hvor han har kørt den ene sejr efter den 
anden hjem til sit russiske hold Katusha. Det har ikke overraskende 
begejstret ledelsen på holdet, som fredag har kvitteret med en ny kontrakt 
til nordmanden. Kristoff havde kontraktudløb ved årsskiftet, men begge 
parter var enige om, at det var et lykkeligt ægteskab, der skulle forlænges. 
Den norske supersprinter har blandt andet vundet Flandern Rundt i 2015, hvor 
det også blev til rekord med tre etapesejre på stribe og samlet sejr i Tre 
Dage ved Panne. 
</p><p><b>Boksning.</b> Der sidder givetvis mange boksefans med en lang næse, efter 
at billetterne til boksebraget mellem Floyd Mayweather og Manny Pacquiao 
blev sat til salg natten til fredag dansk tid. På bare 60 sekunder var der 
udsolgt, og det skyldes ikke mindst, at der kun var 1000 billetter til salg 
til almindelige fans. Det skriver Sky Sports. Resten af de cirka 16.500 
sæder i MGM-Grand i Las Vegas, hvor slaget skal stå, er reserveret til 
medier, sponsorer og andre partnere. 
</p><p><b>Ishockey. </b>Den danske ishockeylandstræner Janne Karlsson er nok ikke 
helt så trist over NHL-kampene natten til fredag, som New York 
Islanders-spilleren Frans Nielsen er. Holdet fra New York fik en øretæve på 
1-5 af Washington Capitals i holdenes indbyrdes slutspilsserie, og det 
betyder, at holdet fra hovedstaden nu fører 3-2 i kampe. Da serien spilles 
bedst af syv kampe, er Washington Capitals kun en enkelt sejr fra at sende 
Frans Nielsen og co. ud i mørket, og det kan betyde VM-deltagelse for den 
danske NHL-stjerne. 
</p><p><b>Håndbold.</b> Team Esbjergs håndboldkvinder hentede torsdag aften et 
glimrende resultat i den første DM-semifinale ude mod de forsvarende mestre 
fra Viborg HK. Efter 26-25-sejren har vinderne af grundspillet et godt 
udgangspunkt før returkampen søndag på hjemmebane.
</p><p class=" bl-elem"/>	
</div>

</div></body></html>
