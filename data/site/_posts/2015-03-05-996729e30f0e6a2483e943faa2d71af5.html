---
layout:     post
title: 	    "Tchad til Boko Haram-leder: Overgiv dig. Vi ved, hvor du er"
post_author:	    
post_date:	    Thu, 05 Mar 2015 20:04:31 +0100
post_site:	    politiken.dk 
post_link:	    http://politiken.dk/udland/ECE2575014/tchad-til-boko-haram-leder-overgiv-dig-vi-ved-hvor-du-er/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Overgiv dig. Eller dø. For vi ved, hvor du er. 
</p><p>
Sådan lyder opfordringen fra Tchads ministerpræsident til lederen af 
terrorgruppen Boko Haram, Abubakar Shekau. 
</p><p>
»Abubakar Shekau skal overgive sig. Vi ved, hvor han er. Hvis ikke han 
overgiver sig, vil han komme til at lide samme skæbne som sine krigere«, 
lyder meldingen fra Tchads ministerpræsident Idriss Deby ifølge Reuters. 
</p><p>
»Han var i Dikwa for to dage siden. Det lykkedes ham at slippe væk, men vi 
ved, hvor han er. Det er i hans egen interesse at overgive sig«, fortsætter 
Idriss Deby med henvisning til en by i det nordøstlige Nigeria, som har 
været under Boko Harams kontrol og blev befriet af militærtropper fra Tchad 
tidligere på ugen. 
</p><p><span class="img-contimg-fl-right"><img class="image inlineLightBox" src="http://multimedia.pol.dk/archive/00915/Nigeria-J15073_915309a.gif" alt="" border="0"/></span></p><p>
Tchads militær er involveret i en operation mod Boko Haram på tværs af 
landegrænserne omkring Tchadsøen. Boko Haram holder hovedsageligt til i den 
nordøstlige del af Nigeria, men i de forløbne uger og måneder har gruppen 
desuden angrebet ind i Niger og Tchad. 
</p><p>
Tchadsøen forsyner mere end 20 millioner mennesker i landene omkring søen - 
Cameroun, Tchad, Niger og Nigeria - med vand. Det sumpede ø-område omkring 
søen har gennem længere tid fungeret som tilflugtsted for Boko Haram, og den 
seneste tid har terrorbevægelsen gennemført adskillige angreb i det 
økonomisk og økologisk vigtige område. 
</p><p>
Myndighederne i Tchad vurderer, at omkring 2.000 mennesker er fanget på de 
mange småøer i søen. Søen er for mange en del af ruten ud af Nigeria og i 
sikkerhed for Boko Haram. 
</p><p><b class="ext-link">LÆS ARTIKEL</b><a class="embeddedlink" href="http://politiken.dk/udland/ECE2557213/boko-haram-flygter-fra-bomberegn-over-skovomraade/">Boko Haram flygter fra bomberegn 
over skovområde</a></p><p>
Den 30-årige Kellou Abakar er en af de mange, der er flygtet via Tchadsøen. 
Hun kommer fra Baga - en af de største byer i Nigeria - som 3. januar blev 
angrebet af Boko Haram. Kellou Abakar var højgravid og veerne havde så småt 
sat ind, da Boko Haram-krigere angreb. Hun kunne ikke få øje på sin mand, så 
den fødende kvinde bandt parrets fireårige dreng fast på sin ryg og greb to 
døtre ved hånden og løb afsted. 
</p><p><span class="img-contimg-fl-right"><img class="image inlineLightBox" src="http://multimedia.pol.dk/archive/00918/Chad_918451y.jpg" alt="" border="0"/><span class="caption"><span class="f-img-caption">flugt. 
</span>En pige i Baga Solo-flygtningelejren i Tchad piller en torn ud af sin fod. Hun er en af de mange tusinde, der de seneste uger er flygtet ud af Nigeria - væk fra Boko Haram, der har intensiveret sine angreb. Foto: Jerome Delay</span></span></p><p>
Massakren i Baga blev en af de værste, Boko Haram nogensinde har gennemført. 
Hundredvis menes at være blevet dræbt den dag, og her to måneder senere aner 
Kellou Abakar stadig ikke, om hendes mand er blandt de døde, fortæller hun 
til nyhedsbureauet AP, der har mødt hende i en Unicef-flygtningelejr i 
Tchad. 
</p><p>
Med tre børn med sig og endnu et på vej, løb Kellou Abakar i fire timer væk 
fra Baga til bredden af Tchadsøen. Men hun var for langt i fødsel til, at 
hun kunne gå om bord i en båd mod sikkerhed i Tchad. Så hun fødte Aboubakar 
i Nigeria og flygtede derefter i en båd over søen. 
</p><p><b class="ext-link">LÆS MERE</b><a class="embeddedlink" href="http://politiken.dk/udland/ECE2545711/boko-haram-draeber-for-foerste-gang-i-tchad/">Boko Haram dræber for første gang i 
Tchad</a></p><p>
Sammen med sine fire børn ankom hun i denne uge til flygtningelejren, efter at 
have søgt tilflugt i adskillige landsbyer på vejen frem. Flygtningelejren, 
der ligger på grænsen til Saharaørkenen, drives af FN og myndighederne i 
Tchad i fællesskab. 
</p><p>
I lejren sidder også 60-årige Mahamat Abakar. Han så senest sin kone og 
parrets otte børn, da angrebet mod Baga blev sat ind, og familien delte sig 
op i to træbåde. I lejren har han genfundet sin 10-årige søn, der blev 
kommanderet ud af den båd, han flygtede i, da den begyndte at synke. Sammen 
med et andet barn, der også blev smidt af båden, klyngede han sig til nogle 
grene, indtil en anden båd samlede dem op og bragte dem i sikkerhed. 
</p><p>
Mahamar Abakar fyldes af vrede, når han taler om Boko Haram, der udfører 
angreb i islams navn. 
</p><p class=" bl-elem">
»Der er ingen passage i Koranen, der siger, at du må dræbe nogen og stjæle 
deres ejendele og kidnappe deres børn«, siger han til AP. 
</p>	
</div>
</div></body></html>
