---
layout:     post
title: 	    "Lolland-Falster mærker så småt opsvinget"
post_author:	    
post_date:	    Mon, 30 Mar 2015 10:35:46 +0200
post_site:	    politiken.dk 
post_link:	    http://politiken.dk/oekonomi/dkoekonomi/ECE2609514/lolland-falster-maerker-saa-smaat-opsvinget/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Det har aldrig været tanken, at det skulle være entreprenører fra Lolland 
eller Falster, der skulle løfte de kæmpestore anlægsopgaver, der tårner sig 
op i horisonten i regionen. 
</p><p>
Men i området, der i årevis har været plaget af lav vækst, fraflytning og 
dårlige økonomiske nøgletal, begynder man for alvor at kunne mærke effekten 
af den fremtid, der venter med talrige projekter. 
</p><p>
Erhvervsudviklingschef Steen Wæver fra interesseorganisationen Business 
Lolland-Falster fortæller, at adskillige af de lokale entreprenører allerede 
i dag har svært ved at skaffe faglært arbejdskraft. 
</p><p><b class="ext-link">NYHED </b><a class="embeddedlink" href="http://politiken.dk/oekonomi/dkoekonomi/ECE2609422/advarsel-mangel-paa-arbejdskraft/">Advarsel: Mangel på arbejdskraft</a></p><div class="art-quote article-box">
<p class="quote"/>
<blockquote>
<p class="quote-txt">
Hvis jeg skal ud at finde to gode tømrere nu, så skal jeg stjæle dem og lokke 
dem med varig ansættelse.
</p>
<p class="sender">
</p><p class=" bl-elem">Bo Jørgensen, direktør Bo-Hus</p> 

</blockquote>
</div><p/><p>
Han nævner, at han ofte møder entreprenører og byggevirksomheder, der er holdt 
op med at lægge billet ind på licitationer, fordi de ikke ved, hvor de skal 
skaffe hænder fra. De har allerede rigeligt at lave. 
</p><p>
»Før der er gang i Femernforbindelsen, Storstrømsbroen og andre ting, har de 
lokale entreprenører svært ved at skaffe kvalificeret arbejdskraft. Det er 
positivt, men det er samtidig en megaudfordring for de her virksomheder, at 
de allerede har så travlt, som de har. Deres ordrebøger er fyldt meget mere 
op på nuværende tidspunkt i forhold til sidste år«, siger Steen Wæver. 
</p><h3>
For meget på for kort tid 
</h3><p>
Hos entreprenørvirksomheden Bo-Hus, der beskæftiger 70-80 mand, har direktør 
Bo Jørgensen endnu til gode for alvor at opleve effekten af det store 
byggeboom på Lolland-Falster. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/oekonomi/dkoekonomi/ECE2609510/haard-kamp-om-haenderne-i-udkanten/">Hård kamp om hænderne i 
udkanten</a></p><p>
Men han kan godt mærke, at det er blevet sværere at finde kvalificeret 
arbejdskraft. 
</p><p>
»Hvis jeg skal ud at finde to gode tømrere nu, så skal jeg stjæle dem og lokke 
dem med varig ansættelse eller noget. Sådan er det nu. Og det er, selv om 
vores arbejdsløshed ikke er blandt de bedste i landet – landsdelen har ry 
for at have relativt mange, som ikke har den store interesse i at deltage 
særligt aktivt på arbejdsmarkedet«, siger Bo Jørgensen. 
</p><p>
Troels Jørgensen fra entreprenørvirksomheden af samme navn med hjemsted i 
Kettinge synes »rent samfundsmæssigt, at det er lidt tåbeligt«, at der 
kommer til at ske så meget på så kort tid i regionen. 
</p><p>
»Man skulle da strække det ud over et stykke tid. Nu laver man Storstrømsbro, 
jernbane, tunnel og meget andet, og det hele er brændt af i løbet af ti år. 
Og hvad skal vi så«, spørger Troels Jørgensen. 
</p><h3>
Svært at finde erfarne folk 
</h3><p>
Selv er han lige blevet kontaktet af nogle entreprenørkolleger i Nordsjælland 
og Albertslund, som gerne ville have hjælp til at løse nogle opgaver. 
</p><p>
Men det takkede Troels Jørgensen nej til, fordi han er overbevist om, at der 
er rigeligt med opgaver på Lolland-Falster. Han lægger ikke skjul på, at det 
er en helt ny situation i forhold til bare for et par siden. 
</p><p>
»Dengang var der ikke nogen, der ringede om sådan noget, for da manglede vi 
arbejde alle sammen. Hvis nogen havde ringet, så var vi taget af sted. Så 
det har ændret sig«, siger Troels Jørgensen. 
</p><p>
En tredje entreprenør, Tønnes Lørup fra LP Montage i Nykøbing Falster, har så 
småt mærket, at det begynder at være svært at rekruttere erfarne 
medarbejdere. 
</p><p>
»Jeg søgte nogle i sommer, og jeg fik også nogle folk. Men det var ikke det, 
jeg håbede på. Jeg skulle bruge et erfarent montagesjak, og det lykkedes mig 
ikke«. 
</p><p><i class=" bl-elem">Hvor skal folk komme fra, når det hele rigtig går i gang?</i></p><p class=" bl-elem">
»De kommer fra udlandet. Du vil få østeuropæere og folk fra de britiske øer«. 
</p>	
</div>

</div></body></html>
