---
layout:     post
title: 	    "Skattekoks på villavejen i Brønshøj"
post_author:	    
post_date:	    Thu, 05 Mar 2015 07:15:04 +0100
post_site:	    politiken.dk 
post_link:	    http://politiken.dk/oekonomi/bolig/ECE2574089/skattekoks-paa-villavejen-i-broenshoej/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
I nummer 26 på den stille villavej Sonnerupvej i Brønshøj bor Claus Stenhøj. 
Han er oversætter og ejer et rødt murstenshus på en 870 kvadratmeter stor 
grund, hvilket koster ham lige knap 41.000 kroner i grundskyld om året. 
</p><p>
Ved siden af i nummer 28 bor Inge Lise Bøvith, der er pensionist. Også hun bor 
i et rødt murstenshus, og hendes grund er 1 kvadratmeter større end Claus 
Stenhøjs. Alligevel må hun og hendes mand, der stoppede med at arbejde som 
murer for et par år siden, af med mere end 51.000 kroner i grundskyld. 
</p><p>
»Jeg synes godt nok, at det er mange penge«, siger Inge Lise Bøvith, der har 
arbejdet på kontor i Københavns Kommune hele sit arbejdsliv. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/oekonomi/bolig/ECE2574035/boligejere-snydes-efter-skattefejl/">Boligejere snydes efter 
skattefejl</a></p><p>
Efter hendes mening er det helt urimeligt, at hun skal betale så meget mere 
end naboen, når grundene er fuldstændig ens. 
</p><p>
»Den eneste forskel er, at vores nabo arbejder, mens vi er pensionister og 
betaler 10.000 kroner mere i grundskyld«, siger hun. 
</p><h3>
200 betaler langt mere i grundskyld 
</h3><p>
Familien Bøvith er ikke de eneste i kvarteret med de beskedne, men hyggelige 
villaer fra 1920’erne og 30’erne, som betaler langt mere i grundskyld, end 
de skal. Det er der cirka 200 andre, der også gør. 
</p><p>
At de betaler for meget, afgjorde Landsskatteretten 10. marts sidste år, altså 
for næsten præcis et år siden. Landsskatteretten slog dengang fast, at Skat 
med sin vurdering havde sat områdeprisen – den kvadratmeterpris, som de godt 
200 grunde var vurderet til – cirka 25 procent for højt. 
</p><p>
Omregnet til kroner har beboerne på den måde betalt omkring 10.000 kroner for 
meget i grundskyld hvert eneste år. 
</p><p>
Det var Claus Stenhøj og en anden beboer i området, der havde rejst og vundet 
sagen, som måtte vandre gennem klagesystemet i fire år. Fire år, hvor Skat 
kategorisk afviste at have begået fejl i vurderingen. 
</p><h3>
Tavshed fra Skat 
</h3><p>
Skat har da heller ikke ligefrem reklameret med afgørelsen fra 
Landsskatteretten. Tværtimod. Ikke en lyd om afgørelsen er der kommet fra 
Skat til beboerne i kvarteret, selv om den har direkte betydning for 200 
huse. 
</p><p>
Det er kun gennem snakken over hækken, på vejen og ved hundeluftningen, at 
beboerne selv tilfældigvis et blevet opmærksomme på afgørelsen. På 
villavejene taler man om, at det er »nærmest kriminelt«, at Skat ikke selv 
har informeret beboerne og ændret deres skat, så de ikke fortsætter med at 
betale for meget i grundskyld. 
</p><p>
Det er ikke, fordi Skat ikke er blevet gjort opmærksom på problemet. 
</p><h3>
Nabo havde klaget 
</h3><p>
To uger efter Landsskatterettens kendelse skrev Inge Lise Bøvith til Skat, at 
hendes nabo havde »klaget og fået medhold« i sin klage over vurderingen. Det 
burde Skat da gøre noget ved, mente hun, idet hun tilføjede, at denne 
forskel var i strid med »lighedsprincippet«. 
</p><p>
»Men jeg hørte ikke noget fra Skat«, fortæller Inge Lise Bøvith. 
</p><p>
Da hun et par måneder senere rykkede for svar, fik hun fremsendt et svar om, 
at Skat havde fået Landsskatterettens kendelse og var ved at se på den. Hvis 
vurderingen af hendes og mandens hus skulle ændres, ville hun få besked. 
Ellers ikke. 
</p><p>
I alt har hun rykket for en afgørelse fem gange. I maj, i juni, i september, i 
december og senest i februar. Hun har aldrig fået skriftlige svar, men fik 
dog navnet på en medarbejder, som hun kunne tale med, hver gang hun rykkede. 
</p><p>
»Jeg har spurgt hende: Skal jeg gå til din chef? Skal jeg sætte en advokat 
på?«, fortæller Inge Lise Bøvith. 
</p><p>
Imens fortsætter hun og hendes mand med at betale en for høj skat. Ligesom et 
par hundrede andre boligejere i området. 
</p><h3>
Skat fiflede med tallene 
</h3><p>
Den konkrete sag begyndte for fem år siden, da to boligejere i kvarteret 
uafhængigt af hinanden klagede til Skat over grundvurderingen i 2009. En af 
dem var Claus Stenhøj, der via en søgning på internettet havde opdaget, at 
hans grund var vurderet med en kvadratmeterpris, der var 25 procent højere 
end genboernes grunde lige på den anden side af Sonnerupvej. 
</p><p>
Med en afstand på 6 meter i et helt ensartet villaområde var det uforståeligt, 
mente han. 
</p><p>
»Skat havde trukket en streg lige ned midt gennem vejen og sagt, at på den ene 
side er grundene 25 procent mere værd end på den anden. Det giver jo ingen 
mening«, siger Claus Stenhøj. 
</p><p>
Skat afviste hans klage. Det var rigtigt, erkendte Skat, at ejendommene på den 
ene side af Sonnerupvej hørte til et grundværdiområde, og ejendommene på den 
anden side til et andet område med andre kvadratmeterpriser. 
</p><h3>
Skat: Grænsen skal gå et sted 
</h3><p>
Som Skat selv forklarede det i sit afslag: 
</p><p>
»Et sted skal grænserne jo gå«. 
</p><p>
Claus Stenhøj indbragte Skats afslag for vurderingsankenævnet, der blot 
stadfæstede afgørelsen fra Skat. 
</p><p>
Det var først, da sagen nåede frem til Landsskatteretten, at den blev 
undersøgt for alvor. Skat havde i sin afvisning skrevet, at værdien af Claus 
Stenhøjs grund passede godt med de priser, som ejendommene i kvarteret blev 
solgt til. Det viste sig at være forkert. 
</p><p>
De 10 huse, der var blevet handlet i området på Claus Stenhøjs side af 
Sonnerupvej, var solgt til priser, der præcis svarede til priserne på den 
anden side af vejen. Men da Skat mente, at der var for få handler, havde 
Skats medarbejdere hentet nogle salgspriser fra et helt andet område med 
langt mere attraktive og dyre grunde i nærheden af Utterslev Mose. 
</p><h3>
Skulle ændre regler 
</h3><p>
På den baggrund havde Skat forhøjet vurderingerne af Claus Stenhøjs og de 
andre grunde. 
</p><p>
Og den gik ikke, slog Landsskatteretten fast og nedsatte kvadratmeterprisen 
for Claus Stenhøjs grund, så den blev den samme som på den anden side af 
vejen. Samtidig fik han 39.000 kroner tilbage i for meget betalt 
ejendomsskat i en periode på tre et halvt år. Det samme skete for den anden 
beboer, der havde klaget. 
</p><p>
Forløbet får Claus Stenhøj til at konkludere, at »opkrævningen af ejendomsskat 
er syg, tilfældig og lovstridig«. 
</p><p>
Nu skulle Skat så efter reglerne selv ændre grundværdierne for de 200 andre 
huse. 
</p><p>
Det fremgår af Skats egen juridiske vejledning, hvor der står, at alle 
ejendomme i samme grundværdiområde skal have samme kvadratmeterpris. 
</p><p>
Og det har Skat bekræftet i en række svar til Politiken. 
</p><p>
Men det er stadig ikke sket. 
</p><p>
»Vi er i gang med at sagsbehandle dem. Mit indtryk er, at det ikke vil vare så 
længe, før vi afgør det«, siger Sanne Kjær, der er underdirektør i Skat med 
ansvar for ejendomsvurderingerne. 
</p><h3>
For høj grundskyld 
</h3><p><i class=" bl-elem">Men siden Landsskatteretten traf sin afgørelse i marts 2014, er borgerne 
fortsat blevet opkrævet for høj grundskyld. Er det rimeligt?</i></p><p>
»Hvis nogen har betalt for meget, vil de få penge tilbage. Jeg er enig i, at 
det er uhensigtsmæssigt, at det tager så lang tid«. 
</p><p>
Naboerne på Sonnerupvej skal dog ikke glæde sig til at få lige så mange penge 
tilbage, som Claus Stenhøj fik. Regeringen har nemlig – med støtte fra 
Venstre og Konservative – afskåret Skat fra at genoptage og rette ældre 
fejlagtige ejendomsvurderinger. 
</p><p>
Aftalen om skattereformen i 2012 har på side 11 en kort passus om, at »de 
generelle genoptagelsesregler på ejendomsvurderingsområdet ændres, således 
at kun vurderinger foretaget på et materielt fejlagtigt grundlag – og ikke 
beløbsmæssige vurderingsskøn – vil kunne genoptages«. 
</p><h3>
Koster 200 borgere 20.000 kroner
</h3><p>
Den linje koster således de 200 beboere i Brønshøj omkring 20.000 kroner hver. 
</p><p>
Reglen betyder også, at Claus Stenhøj og den anden klager i kvarteret har fået 
afslag fra Skat på at få genoptaget vurderingerne siden 2001, hvor 
forskelsbehandlingen af boligejerne i Brønshøj begyndte. Også selv om den 
anden klager havde påpeget skævheden i klager til Skat. 
</p><p class=" bl-elem">
»Skat har lavet mange sjove og mærkelige ting, hvor de har opfundet deres egne 
regler, men de her regler har Skat ikke selv lavet. Det har politikerne«, 
siger Claus Stenhøj. 
</p>	
</div>
</div></body></html>
