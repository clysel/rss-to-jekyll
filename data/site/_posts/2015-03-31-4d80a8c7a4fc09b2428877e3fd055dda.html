---
layout:     post
title: 	    "Myndigheder regner galt: Vi skal have 17 gange mere D-vitamin"
post_author:	    Magnus Bredsdorff
post_date:	    Tue, 31 Mar 2015 10:34:48 +0000
post_site:	    ing.dk 
post_link:	    http://ing.dk/artikel/myndigheder-regner-galt-vi-skal-have-17-gange-mere-d-vitamin-175177
---
<html><body><div><section class="body">
			<p>Danskerne bør have 17,5 gange mere D-vitamin, end myndighederne i dag anbefaler.</p>
			<p>Sådan lyder konklusionen fra to forskerhold, der uafhængigt af hinanden har efterprøvet den dokumentation, som de amerikanske myndigheder bygger deres anbefalinger om D-vitamin i kosten på. Det er blevet til to enslydende konklusioner, som er offentliggjort som ultrakorte, videnskabelige artikler. Heri opfordrer forskernemyndighederne til at bede befolkningen om at skrue voldsomt op for indtaget af D-vitamin.</p>
			<p>D-vitamin-forskere verden over har længe været splittede om, hvorvidt det er nødvendigt at spise D-vitamin for befolkningen højt mod nord og i givet fald i hvor høje koncentrationer. D-vitamin, som er et hormon, bliver først og fremmest dannet, når solen skinner på huden. Derfor kan befolkningen på den nordlige halvkugle lide af mangel, særligt om vinteren, hvor det kan være nødvendigt at supplere kostens lille indhold af D-vitamin med tilskud.</p>
			
			<p>Forskerne er nogenlunde enige om, hvor højt niveauet af D-vitamin i blodet skal være, nemlig over 20 nmol/L, for at undgå mangel. Det optimale niveau ligger op til omkring 50 nmol/L.</p>
			<p>Et <a href="http://www.ncbi.nlm.nih.gov/pubmed/25710567">nyligt, dansk forskningsresultat</a> tydede på, at der kan være risiko for hjerteanfald, hvis niveauet af D-vitamin kommer over 100 nmol/L. Men der er dog langt større risiko for at dø af hjertestop, hvis man har for lidt D-vitamin i blodet.</p>
			<p>Problemet er imidlertid omregningen fra indtaget i kosten, til D-vitamin kommer ud i blodet. Det er her, at det amerikanske Institute of Medicine, som hører under National Academy of Sciences, ifølge de nye undersøgelser fejler.</p>
			
			<p>De amerikanske anbefalinger til indtaget af D-vitamin, 15 mikrogram per dag, er ellers en halv gang højere end de danske på 10 mikrogram dagligt. En gennemsnitsdansker får omkring en tredjedel af de 10 mikrogram med kosten, og de danske myndigheder anbefaler ikke kosttilskud.</p>
			<p>Men ifølge <a href="http://www.mdpi.com/2072-6643/7/3/1688/htm">den seneste mini-undersøgelse</a>, som er udført af forskere fra Creighton University og UC San Diego, er 175 mikrogram en mere realistisk dosis for at være sikker på, at alle når over de 20 nmol/L i blodet. Det vil kræve kosttilskud i helt andre mængder end i en almindelig vitaminpille at nå over.</p>
			
			<p>Institute of Medicine afviste den første kritik af omregningerne fra kosttilskud til blodniveauer. De kom fra canadiske forskere fra universiteterne i Alberta og Edmonton.</p>
			<p>Canadierne gennemgik de ti undersøgelser, som Institute of Medicin bygger sin omregning fra blodniveau til kostanbefalinger på. De kom frem til et helt andet resultat. Indtaget skal helt op på 222 gram for at være sikker på, at 97,5 procent af befolkningen får over 50 nmol/L i blodet, skriver forskerne.</p>
			<p>De mener, at fejlberegningen har alvorlige konsekvenser for befolkningens sundhed.</p>
			<p>»Med de nuværende anbefalinger på 15 mikrogram når vi ikke målet om at forhindre sygdomme og øge knoglesundheden,« <a href="http://www.ncbi.nlm.nih.gov/pmc/articles/PMC4210929/">skriver de i tidsskriftet Nutrients</a>.</p>
			<h2>Store konsekvenser for folkesundheden</h2>
			<p>I samme tidsskrift gennemfører forskerne fra San Diego og Creighton <a href="http://www.mdpi.com/2072-6643/7/3/1688/htm">deres lille beregning</a> på en anden målgruppe, nemlig 3657 personer, hvis data de har fået fra organisationen Grassrootshealth, som netop arbejder på at ændre D-vitamin-anbefalingerne. De amerikanske forskere konkluderer, at det kræver 175 mikrogram D-vitamin som kosttilskud, hvis 97,5 procent af deltagerne skal have et blodniveau på over 20 nmol/L.</p>
			<p>Deres egen konklusion er, at niveauet af fejlberegningen af D-vitamin er nogenlunde det samme, som de canadiske forskere fandt. Samtidig påpeger de, at de 175 mikrogram stadig er mindre, end huden producerer om sommeren, og at Institute of Medicine ikke har konstateret skadevirkninger ved kosttilskud i de doser.</p>
			<p><a href="http://www.newswise.com/articles/scientists-confirm-institute-of-medicine-recommendation-for-vitamin-d-intake-was-miscalculated-and-is-far-too-low">I en pressemeddelelse</a> opfordrer forskerne til, at anbefalingerne bliver sat op til de 175 mikrogram om dagen, altså 17,5 gange højere end de danske myndigheders.</p>
			<p>»Regnefejlen har store konsekvenser for folkesundheden,« lyder det fra adjunkt Cedric F. Garland fra universitetet i San Diego.</p>
		</section>
		  </div></body></html>
