---
layout:     post
title: 	    "Analyse: Saudi-Arabien folder sig ud som mellemøstlig stormagt"
post_author:	    
post_date:	    Thu, 26 Mar 2015 15:04:13 +0100
post_site:	    politiken.dk 
post_link:	    http://politiken.dk/udland/ECE2605160/analyse-saudi-arabien-folder-sig-ud-som-mellemoestlig-stormagt/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Kongedømmet, som er stormagten på Den Arabiske Halvø, plejer at klare sine 
interesser pr. stedfortræder. Nu går Saud-familien, som har regeret 
Saudi-Arabien siden 1932 og opkaldt landet efter sig, selv i aktion.
</p><p>
Det handler om Saudi-Arabiens egen tryghed. Og det handler om Mellemøstens 
store opgør mellem det, der ofte kaldes sunni-shia, men i mindst lige så 
stor udstrækning er et opgør mellem Saudi-Arabien og Iran om rollen som 
regional stormagt.
</p><p>
I andre konflikter i Mellemøsten – i Syrien, Irak, Palæstina, Libyen, Sudan og 
Libanons indre uro – blander Saudi-Arabien sine egne militære styrker udenom 
eller nøjes med at støtte parter økonomisk eller symbolsk. 
</p><p>
Sådan har det også været i Yemen, hvor Saudi-Arabien indtil denne uge har 
bifaldet, at USA 'tog sig af Yemen' ved at bekæmpe organisationen 'Al-Qaeda 
på Den Arabiske Halvø'. Men USA har netop trukket sine sidste styrker ud af 
Yemen og opgivet sin ambassade i hovedstaden Sana’a, efter at den oprørske 
Houthi-milits er rykket ind i byen og har sat sig på magten i byen.
</p><p>
At Saudi-Arabien kongefamilie selv går i krig er dramatisk på enhver 
mellemøstlig målestok.
</p><p>
De saudiske magthavere støtter i Syrien kun oprørere med penge og træning.
</p><ul><li>I Irak har Saudi-Arabien haft svært ved at finde sit ståsted. Kongedømmet 
har hjulpet lokale sunnimuslimske klaner i det nordvestlige Irak imod 
den iransk-støttede shiitiske regering i Bagdad. Men i dag støtter 
Saudi-Arabien USA’s angreb på IS-bevægelsen, som forsøger 
at løsrive dele af Irak.</li><li>I Bahrain støtter Saudi-Arabien den lokale hersker med soldater i hans indsats 
for at holde et oprør nede. Men de saudiske soldater ses ikke som aktive 
deltagere i undertrykkelsen af det bahrainske oprør.</li><li>I Palæstina blander Saudi-Arabien sig helt udenom. Politisk og økonomisk 
støtter Saud-familien præsident Abbas’s opgør med 
Hamas-bevægelsen, der er sunnimuslimsk og arabisk, men alligevel 
modtager støtte fra det persiske og shiitiske Iran. </li><li class=" bl-elem">I Sudans interne konflikter, både Nord/Syd og i Darfour-provinsen holder Saudi-Arabien 
helst lav profil.</li></ul><p>
Men Saudi-Arabien demonstrerer i Yemen for fuld styrke sin rolle som arabisk 
storebror ved at samle en koalition af i alt 10 krigsvillige arabiske 
stater, som går i krig med det officielle formål at redde Yemen fra at falde 
fra hinanden.
</p><p>
Iran fordømmer– ikke overraskende – operationen.
</p><p><span class="img-contimg-fl-left"><img class="image inlineLightBox" src="http://multimedia.pol.dk/archive/00923/yemen-houthi-MFC-15_923926a.gif" alt="" border="0"/></span></p><h3>
Bange for sin egen bløde bug – og for Iran
</h3><p>
For Saudi-Arabien er det ikke nyt, at Yemen hænger dårligt sammen. Det har 
Yemen gjort i årtier eller altid. Det nye er, at Yemen eller store lunser af 
landet er ved at blive overtaget af al-Qaeda og af Houthi-militsen.
</p><p>
Selv om Saudi-Arabien i går kastede sig i krig med Houthi-militsen, er trusler 
fra al-Qaeda, der har sin største base i østlige dele af Yemen, en del af 
baggrunden. Terrororganisationen har som sit største mål at vælte 
Saud-familien og dens magt. Og Saudi-Arabien kan fra denne uge ikke længere 
regne med, at al-Qaeda holdes i skak af hverken den yemenitiske regering 
eller af USA. Den yemenitiske regering er væltet af Houthi-bevægelsen, og 
USA er ude.
</p><p>
Det gør Houthi-bevægelsens fremmarch endnu mere farlig for Saudi-Arabien – af 
tre grunde.
</p><p>
Den ene risiko ved Houthi-militsen, set fra Saudi-Arabien, er, at militsen med 
base i et religiøs shia-orienteret mindretal i det nordlige Yemen næppe på 
lang sigt vurderes at kunne vinde hævd i hele Yemen. Men hvis regeringen – 
og USA – er i defensiven eller ude, vil Saudi-Arabien ikke leve med, at 
Houthi’erne og al-Qaeda deler Yemen imellem sig. Saudi-Arabien ønsker en 
stærk magt i Yemen til at holde både Houthi’erne og al-Qaeda nede.
</p><p><b class="ext-link">LÆS OGSÅ </b><a class="embeddedlink" href="http://politiken.dk/udland/ECE2604228/saudi-arabien-indleder-militaer-operation-i-yemen/">Saudi-Arabien indleder militær 
operation i Yemen</a></p><p>
Den anden risiko ved Houthi-militsen, set fra Saudi-Arabien, er, at den har 
forankring i et område, 'Asir', den siden 1932 har været delt mellem 
Saudi-Arabien og Yemen. Hvis Houthi-militsen bliver for stærk på yemenitisk 
side, kan saudierne få grund til at overveje, om det vil inspirere til uro 
eller oprør i den saudiske side af Asir. Det er på yemenitisk side tæt 
pakket med våben – og på saudisk side stærkt befæstet af samme grund. 
</p><p>
Og den tredje grund til, at Saudi-Arabiens herskere frygter Houthi-militsen, 
er, at de ser militsen som Irans forlængede arm. Det er ikke en rolle, 
Houthi-militsen historisk har haft. Der har været rigeligt med våben i Yemen 
til, at Houthi-militsen har kunnet udruste sig selv uden Irans hjælp, og til 
at Houthi uden fremmed assistance har kunne kontrollere de nordlige 
landområder under grænsen til Saudi-Arabien.
</p><p>
Men Houthi-militsen har de sidste uger været godt på vej til ikke alene at 
sætte sig på magten i hovedstaden Sana’a, men også at rykke sydpå mod de 
sydlige storbyer Taiz og Aden. Og det giver Saudi-Arabien grund til at 
frygte samarbejdet mellem Houthi’erne og Iran, der forrige uge åbnede to 
daglige flyforbindelser mellem Teheran og Yemen. Saudi-Arabien er nervøs 
ved, om Iran nu vil flyve forsyninger ind til Houthi-militsen og dermed 
skærpe truslen imod Saudi-Arabiens bløde bug. 
</p><h3>
De rigeste mod de fattigste
</h3><p>
Saudi-Arabien og de fire arabiske golf-lande, som det har mobiliseret – blandt 
flere – er nogle af verdens rigeste og mest kontrollerede stater, som nu er 
i krig imod de aktuelle magthavere, en klanstyret milits, i en af verdens 
fattigste stater, Yemen
</p><p>
Saudi-Arabien ved, at Houthi-militsen aldrig kan vinde et regulært militært 
opgør mod den stærke koalition, som Saud-familien har mobiliseret – hvis det 
foregik på flad mark og en regulær front.
</p><p>
Men sådan er ingen krige i Yemen, der ligesom Afghanistan ikke i mands minde 
har haft en stærk central regering med magt over hele landet. Tværtimod har 
Yemen ligesom Afghanistan i årtier – og længere end dét – levet med stærke 
lokale klaner, én af dem Houthi, der i en vis forståelse med hovedstanden 
har udøvet lokal kontrol med egne våben, egne regler, egne vejspærringer og 
egne skatteopkrævninger i vildt forrevne bjerge, hvor respekten for centrale 
magter kan ligge på et lille sted.
</p><p class=" bl-elem">
Det er nemt at se, hvad Saudi-Arabien føler sig presset af. Det er sværere at 
se en løsning, som tilfredsstiller Saudi-Arabiens krav om et stabilt Yemen, 
hvor Al-Qaeda holdes ude, Houthi’erne nede – og Iran på afstand.
</p>	
</div>
</div></body></html>
