---
layout:     post
title: 	    "60-årig programmør anklager Google for aldersdiskrimination"
post_author:	    Elías Christian Lundström
post_date:	    Fri, 24 Apr 2015 14:30:40 +0000
post_site:	    www.version2.dk 
post_link:	    http://www.version2.dk/artikel/60-aarig-programmoer-anklager-google-aldersdiskrimination-154088?utm_medium=feed&utm_source=version2.dk&utm_campaign=it_nyheder
---
<html><body><div><section class="body">
    <p>Det stereotype billede af en Google-ansat som en ung programmør er ikke helt ved siden af virkeligheden. Og det har sine konsekvenser for de ældre personer i branchen, som enten er ansat eller forsøger at få job hos søgemaskinegiganten, hvis man skal tro anklageren bag et søgsmål mod Google.</p>

<p>Det skriver amerikanske <a href="http://www.computerworld.com/article/2914233/it-careers/median-age-at-google-is-29-says-age-discrimination-lawsuit.html">Computerworld</a>.</p>

<p>Anklageren er en softwareingeniør ved navn Robert Heath, der var 60 år, da han tilbage i 2011 ansøgte om at få et job hos Google. På trods af ‘højst relevante kvalifikationer og erfaring’ ifølge anklageren, der også sagde, at han var blevet anset som en ‘stærk kandidat’ hos Google, fik han alligevel ikke jobbet. Og det har nu givet anledning til et sagsanlæg i Google’s hjemstat, Californien.</p>

<p>Robert Heath anklager Google for aldersdiskrimination og benytter sig blandt andet af statistikken om, at halvdelen af Google’s ansatte i 2013 var under 29 år. Til sammenligning er halvdelen af alle computerprogrammører i USA under 43 år, fremgår det i søgsmålet ifølge Computerworld.</p>

<p>Sagsanlægget er et såkaldt class-action lawsuit i amerikansk lov, altså en slags gruppesøgsmål, hvor den enkelte sagsøger repræsenterer en bredere befolkningsgruppe, her de ældre softwareprogrammører.</p>

<p>Google har i forbindelse med retssagen udtalt:</p>

<p>»Vi tror, at kendsgerningerne vil vise, at denne sag ikke har hold i virkeligheden, og vi har har i sinde at forsvare os selv på det kraftigste.«</p>



<p>Historien går på, at Robert Heath blev kontaktet af en rekrutteringsperson fra Google, da virksomheden stod og manglede en programmør med erfaring inden for C/C++ og Java.</p>

<p>»Ud fra din erfaring, tror jeg du vil være en stærk kandidat til at komme og arbejde for Google og tilføje værdi,« skrev rekrutteringspersonen hos Google til Heath ifølge Computerworld.</p>

<p>Selve interviewet foregik dog ikke helt efter bogen, ifølge anklageren.</p>

<p>For det første kom intervieweren 10 minutter for sent til interviewet, der var et såkaldt teknisk telefon-interview. Derudover talte han kun knebent engelsk og brugte en telefon på medhør, som gjorde, at den ikke fungerede ordentligt.</p>

<p>Alligevel afviste intervieweren at bruge et headset, selvom Heath bad ham om det.</p>

<p>Derefter fulgte en række misforståelser.</p>

<p>Robert Heath skulle skrive et kort computerprogram, der kunne løse et problem, som interviewen havde givet ham, og da han skulle vise resultatet, foreslog han at sende det via email eller Google Docs. Det afslog intervieweren, som i stedet bad Robert Heath om at læse koden op via telefonen. Men på grund af den dårlige lyd, kunne intervieweren ikke forstå det, som der blev læst op, skriver Computerworld.</p>

<p>Det endte med, at Robert Heath ikke fik jobbet.</p>

<p>Han mener selv, at han var yderst kvalificeret til jobbet. Han har en bachelorgrad i datalogi og har arbejdet for IBM, Compaq og General Dynamics ifølge Computerworld. Derudover har en en ‘master certification’ i Java med en test score, der var højere end 96 pct. af de tidligere testdeltagere ifølge it-mediet.</p>

<p>»Det uproportionalt lave antal af ældre medarbejdere og historikken med diskriminerende bemærkninger hos Google er tydeligt bevis for aldersdiskrimination,« siger Heath’s forsvarer Daniel Low fra advokatfirmaet Kotchen &amp; Low i en pressemeddelelse ifølge Computerworld.</p>

<p>»Vi håber, at dette sagsanlæg vil være med til at sætte en stopper for den diskriminerende adfærd hos Google, og at det vil bremse diskrimination i branchen,« siger han.</p>
  </section>

      </div></body></html>
