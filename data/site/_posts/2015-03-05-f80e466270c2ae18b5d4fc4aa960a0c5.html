---
layout:     post
title: 	    "Hos Hungry.dk er 1 procent af transaktionerne i bitcoin"
post_author:	    Elías Christian Lundström
post_date:	    Thu, 05 Mar 2015 12:32:00 +0000
post_site:	    www.version2.dk 
post_link:	    http://www.version2.dk/artikel/bitcoin-lokker-gamere-og-gamblere-til-takeaway-siden-hungrydk-92057?utm_medium=feed&utm_source=version2.dk&utm_campaign=it_nyheder
---
<html><body><div><section class="body"><p>Det er omkring et halvt år siden, at man for første gang kunne købe sine pizzaer med bitcoin i Danmark.</p>

<p>Da takeaway-siden Hungry.dk introducerede kryptovalutaen som betalingsmiddel i sommeren 2014, lignede det mest af alt et sjovt eksperiment.</p>



<p>Eksperimentet har dog overrasket direktøren for Hungry.dk. I dag foregår omkring én pct. af transaktionerne nemlig med bitcoin frem for dankort eller kontanter.</p>

<p>»For at være helt ærlig, havde jeg ikke nogen forventninger til det her. Vi havde meget svært ved at vurdere det potentielle marked,« siger adm. direktør for Hungry.dk, Rune Risom, til Version2.</p>

<p>Han vil ikke ud med præcis hvor mange pizzaer og anden takeaway, der bliver købt i bitcoin. Men hver måned bliver der dog omsat for fem mio. kroner i madbestillinger via Hungry.dk, hvilket kan give et fingerpeg om størrelsen.</p>

<p>Flere kunder var sidste år begyndt at spørge, om ikke Hungry.dk kunne modtage betaling med bitcoin, og derfor valgte tjenesten at prøve det af ved at bruge en betalingsløsning fra den danske bitcoinvirksomhed Coinify.</p>

<p>Løsningen fungerer ved, at forbrugeren køber sin mad med bitcoin ved at scanne en QR-kode på Hungry.dk’s hjemmeside. I stedet for at indtaste dankortoplysninger bliver pengene trukket fra kundens bitcoin-wallet og overført til Coinify, som så efterfølgende overfører beløbet i danske kroner til Hungry.dk’s bankkonto.</p>

<p>På den måde kommer Hungry.dk aldrig til at ligge inde med bitcoin, der af mange betragtes som en højst ustabil valuta, hvor kurserne har det med at flukturere voldsom fra dag til dag.</p>

<p>»Vi skal give pengene videre til de restauranter, der har lavet maden, og de har brug for danske kroner på bankkontoen, så vi er ikke interesserede i bitcoin,« siger Rune Risom.</p>

<h3>Bitcoin gav adgang til gamere og gamblere</h3>

<p>Ved at skifte til bitcoin, fik Hungry.dk pludselig besøg fra en særlig målgruppe. Især gamere og online gamblere benytter sig af siden på grund af betalingsløsningen med bitcoin ifølge Rune Risom.</p>

<p>»Nogle af de her personer er store forbrugere af takeaway, så det har helt klart kastet goodwill af sig, at vi kan lade dem betale med bitcoin,« siger han og fortsætter:</p>

<p>»Bitcoin-folket er meget passionerede mennesker, som hjælper med at sprede budskabet, når der er nye muligheder for at bruge valutaen på noget ude i den fysiske verden.«</p>

<p>Siden Hungry.dk opnåede én pct. af transaktionerne betalt med bitcoin, har andelen af bitcoin-brugere ligget nogenlunde konstant i forhold til resten af sidens brugere. Der er altså ikke sket nogen relativ stigning, hvor endnu flere tager bitcoin til sig og bruger det til at købe mad på Hungry.dk.</p>



<h3>Skjulte gebyrer på bitcoin</h3>

<p>Når man som forbruger betaler med dankort eller internationale betalingskort på nettet, skal man regne med at lægge nogle mindre gebyrer oveni prisen. Bitcoin er som udgangspunkt gebyrfrit, men det viser sig dog i praksis langt fra at være tilfældet.</p>

<p>Hvis ikke man betaler med kontanter (gebyrfrit), så er dankortet normalt det billigste betalingskort at bruge med et fast gebyr på 1,74 kr., som butikkerne skal betale videre til blandt andet Nets og derfor vælger at pålægge kunderne. De internationale betalingskort som VISA og MasterCard er oftest dyrere, da de kræver et gebyr på op til 3-4 pct. af beløbet. Hungry.dk kræver dog kun lidt over 1,5 pct. af købsprisen i gebyr.</p>

<p>Omvendt bliver bitcoin på Hungry.dk præsenteret som en gebyrfri løsning, der altså skulle være til forbrugernes fordel. En hurtig test, som Version2 har foretaget, viser dog, at der rent faktisk er et ikke ubetydeligt gebyr forbundet med bitcoin.</p>

<p>I et testkøb på Hungry.dk, hvor prisen skulle blive 677 kr. (+ 0 kr. i bitcoin-gebyr), endte det med at blive 0,3718 bitcoin svarende til omkring 694 kr., når vi scannede QR-koden i en bitcoin-wallet. Altså et gebyr på 17 kr. eller 2,5 pct. og dermed reelt den dyreste betalingsløsning hos Hungry.dk efter PayPal.</p>

<p>Det skyldes ifølge Coinify, at virksomheden tager en såkaldt valuta-margin på købene, der ligger på 2 pct.</p>

<p>»Når Hungry.dk siger til os, at de her pizzaer koster 200 kr, så regner vi det om til beløbet i bitcoin, og her lægger vi en marginal på. Det svarer til, når du fx rejser til USA og køber ind i en amerikansk butik med et dansk visakort, så lægger banken også en valutamarginal oveni på grund af vekselkursen,« siger produktchef hos Coinify, Lasse Birk Olesen.</p>

<p><em>Burde I hos Hungry.dk ikke oplyse jeres kunder om, at der er gebyrer forbundet med at bruge bitcoin?</em></p>

<p>»Båda ja og nej. Den del af transaktionen ligger ovre hos Coinify på deres betalingsside og er derfor ikke i vores hænder. Det er mere en beregning af vekselkursen end et gebyr for at betale med bitcoin, så derfor har vi ikke blandet os ind i det,« siger Rune Risom og fortsætter:</p>

<p>»Jeg vil dog ikke afvise, at det er en god idé, at vi også gør opmærksom på, at der kommer en ekstra afregning, hvis du betaler med bitcoin. Det vil vi prøve at kigge på.«</p>

<h3>Fordele for webbutikker med bitcoin</h3>

<p>At forbrugerne kan ende med at betale mere med bitcoin end betalingskort er én ting. For web-butikkerne er der dog flere fordele ved kryptovalutaen.</p>

<p>Det sker af og til, at en kunde, der har købt en pizza med dankortet efterfølgende får annulleret købet gennem banken. Det sker blandt andet, hvis kortet viser sig at være blevet stjålet, eller hvis kunden påstår, at vedkommende ikke har fået leveret varen.</p>

<p>I disse tilfælde er det webbutikkerne, der må sluge tabet, når banken trækker pengene tilbage og giver dem til kunden igen. Generelt set betyder det, at butikkerne skal regne med at miste omkring to pct. af omsætningen på svindelsager ifølge Coinify.</p>

<p>Dette undgår butikkerne, når kunderne betaler med bitcoin. I det øjeblik en transaktion er gået igennem med kryptovalutaen, er der ingen vej tilbage. Ingen fortrydelsesknap eller bank, man kan klage til.</p>

<p>»Det fjerner noget risiko fra os, når kunderne ikke har de samme muligheder for at hive pengene tilbage,« siger Rune Risom og fortæller, at kreditkortsvindel hver måned koster virksomheden »adskillige tusinde kroner«.</p>

<p>»Det er alt fra stjålne kort til folk, der forsøger at undgå at betale ved at prøve på at få banken til at hæve pengene tilbage,« siger han.</p>
  </section></div></body></html>
