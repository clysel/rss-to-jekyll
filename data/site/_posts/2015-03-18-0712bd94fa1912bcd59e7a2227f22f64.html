---
layout:     post
title: 	    "Israel: Et splittet land bekender kulør"
post_author:	    
post_date:	    Wed, 18 Mar 2015 07:12:41 +0100
post_site:	    politiken.dk 
post_link:	    http://politiken.dk/udland/ECE2592476/israel-et-splittet-land-bekender-kuloer/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Hvis Israel lyder splittet og stemmer splittet, er det måske … fordi Israel er 
splittet. 
</p><p>
Men splittelsen handler om meget mere end en højre/venstre-opdeling. Israel er 
også delt mellem stærkt religiøse og nærmest antireligiøse, mellem rige og 
fattige, mellem stærke nationalister og stærke pragmatikere. Og hvis nogle 
skulle have glemt det - mellem jøder og palæstinensiske arabere. 
</p><p>
Men mere splittet og mere svingende er det heller ikke. Netanyahus valgsejr, 
som var langt større end nogen meningsmåling og exitpoll havde spået - og 
som også overraskede ham selv - kan gøre ham til Israels længst siddende 
regeringsleder. Til endnu ét af valgets klare resultater hører, at stemmer 
flyttede sig i retning af midten. 
</p><p>
Det borgerlige Likud er Israels markant stærkeste parti. Men det 
socialdemokratiske arbejderparti i den såkaldte 'Zionistiske Union' er ikke 
langt efter - og ingen af dem er langt fra midten i israelsk politik, hvor 
to mindre liberale partier - Yesh Atid og Kulanu - også har haft gode valg. 
De hælder socialt og økonomisk til venstre, men sikkerhedspolitisk mere til 
højre. 
</p><p>
Til gengæld kom det mest højrenationalistiske parti ikke over spærregrænsen, 
og bosætterpartiet 'Det jødiske hjem' fik ingen fremgang, som partiet havde 
håbet, meningsmålinger varslet - og fredsaktivister frygtet. 
</p><p>
Præsident Rivkin bad i nat de to store partier om at danne en national 
samlingsregering, som vil gøre dem begge afhængige af de mest 
nationalistiske og mest ortodokse partier. 
</p><p>
Det er en mulighed. Men hvis Netanyahu foretrækker en ny højreregering, kan 
han få det. 
</p><p>
Men en højreregering under Netanyahu kan - igen - kun dannes, hvis han vil 
tage besværet med at holde sammen på ortodokse partier og et parti, der 
bygger på modvilje mod religiøse gruppers privilegier. Det vil også kun være 
muligt for Netanyahu at danne regering, hvis han holder sammen på 
bosætterpolitikere, som nægter at opgive Vestbredden, og tilhængere af et 
kompromis med palæstinenserne. Og Netanyahu kan kun få midterpartierne med 
sig, hvis han gør op med sin egen økonomiske politik, der har øget skellet 
mellem rig og fattig. En drømme-koalition? Langt fra. 
</p><h3>
Er fred overhovedet muligt? 
</h3><p>
Men koalitions-byggeriet er den nemme udfordring. Bagefter følger udfordringen 
fra Israels voldsomme virkelighed, der kræver dramatiske beslutninger. 
</p><p>
Uanset, hvor hurtigt det måtte lykke at samle en levedygtig 
regeringskoalition, vil ministerpræsidenten stå over for samme pres imod og 
for en fredsaftale med palæstinenserne og den arabiske verden. 
</p><p>
Israels bosættere og den nationalistiske højrefløj vil være stærkt imod en 
hvilken som helst aftale, der kræver, at Israel dropper bosættelser og dele 
af Jerusalem. Og få tror overhovedet på fred. 
</p><p>
Venstrefløjen og Israels palæstinensiske mindretal vil modsat kræve store 
indrømmelser. De vil have Israel til at opgive bosættelser. Og de vil kræve 
en palæstinensisk stat oprettet med en politisk hovedstad i Østjerusalem. 
Det samme vil USA - og EU-kredsen, hvis den kan enes om en fælles 
Mellemøstpolitik. 
</p><p>
Dilemmaet vil være det samme, uanset om ministerpræsidenten hedder Benjamin 
Netanyahu eller for den sags skyld Isaac Herzog. Enhver tænkelig israelsk 
regering i Vestjerusalem risikerer, at de mest ekstremistiske bosættere 
laver politisk ballade, og nogle endda griber til våben, hvis militæret og 
regeringen forsøger at sende dem hjem bag Israels internationalt anerkendte 
grænser. 
</p><p>
Det vil også være et fælles udgangspunkt - uanset regering - at den arabiske 
verden måske ikke er parat til fredsforhandlinger. Krige raser i Syrien, 
Irak og Libyen. Mere krig truer i Libanon og Yemen. Saudi-Arabien er optaget 
af at hindre eller matche Irans atomprogram. Og trusler om terror i Egypten 
og Jordan kan alt sammen gøre det mindre attraktivt for de arabiske 
regeringer at fokusere på forsoning med Israel. 
</p><h3>
Dilemma mellem sikkerhed og demokrati 
</h3><p>
Men Israel står alligevel tilbage med det dilemma, at landets partier og 
sikkerhedsapparat er dybt splittet om balancen mellem demokrati og 
sikkerhed. 
</p><p>
Demokratisk er det en enorm belastning for Israels demokrati, at landet nu i 
over 47 år har besat og kontrolleret en palæstinensisk befolkning, der i 
løbet af få år vil være større end Israels jødiske befolkning. Israelerne 
har i årevis fortalt sig selv og andre, at det kun er midlertidigt, mens 
alle venter på fred. Men efter fem årtier har flere palæstinensiske 
generationer på Vestbredden og i Østjerusalem aldrig oplevet andet end at 
være besat. Og israelerne kan blive nødt til at se i øjnene, at deres 
politiske system i løbet af få år vil være et mindretalsstyre over et 
palæstinensisk flertal uden lige rettigheder - hvis besættelsen fortsætter. 
Israelerne mærker ikke meget til besættelsen i deres hverdag - men det gør 
palæstinenserne, og deres frustration er også Israels problem. 
</p><p>
Sikkerhedspolitisk er det lige så omstridt i Israel, om det er en militær 
fordel eller ulempe at holde Vestbredden og områdets palæstinensere besat. 
Flere militære ledere og efterretningsfolk har de seneste år frarådet deres 
arbejdsgiver, regeringen, at fortsætte besættelsen. 
</p><h3>
Israel hænger på tidligere indrømmelser 
</h3><p>
USA vil opfordre til nye forhandlinger. Og al tradition i området taler for, 
at nye forhandlinger fortsætter, hvor tidligere forhandlinger slap. 
Indrømmelser, der er givet én gang, kan ikke trækkes tilbage. 
</p><p>
Derfor er det utænkeligt, at en ny palæstinensisk regering trækker tidligere 
palæstinensiske regeringers anerkendelse af Israel tilbage. 
</p><p>
Det er også utænkeligt, at den kommende israelske regering kan se bort fra, at 
de sidste regeringer i 15-20 år har givet en række indrømmelser: 
</p><p>
Den socialdemokratiske regering midt i 1990erne tillod det palæstinensiske 
selvstyre at opføre en bygning til et fremtidigt palæstinensisk parlament og 
et præsidentsæde i Østjerusalems udkant. Israel anerkendte dengang, at 
palæstinenserne også har politiske rettigheder i Jerusalem og ret til et 
regeringssæde i byen. 
</p><p>
Den liberale Olmert-regering anerkendte ti år senere, at en aftale måtte bygge 
på en israelsk-palæstinensisk udveksling af land på baggrund af 
1967-grænserne. Det skulle gøre det muligt for Israel at beholde de største 
af sine bosættelser syd og nord for Jerusalem. Samtidig skulle 
palæstinenserne sikres et lige så stort område som det samlede Vestbredden. 
</p><p>
Netanyahu's seneste regering - eller rettere hans personlige udsending - har 
anerkendt samme principper om en palæstinensisk stat på Vestbredden og et 
landbytte - mageskifte - udfra 1967-grænserne. Det forsvor Netanyahu under 
den nu afsluttede valgkamp, ligesom han gjorde under forrige valgkamp. Men i 
mellemtiden accepterede han selv en tostatsløsning. 
</p><p>
Og ingen palæstinensisk eller arabisk regering vil indgå i forhandlinger, hvis 
de ikke kan stole på de aftaler eller »forståelser«, der indgås undervejs. 
</p><p>
Dagsorden for en ny israelsk regering på fredsfronten er derfor klar. 
</p><p class=" bl-elem">
Om Mellemøstens arabiske regeringer er parat, afgør ikke Israel. Dets bedste 
og nødvendige allierede, USA, vil i første omgang lade en ny regering i 
Vestjerusalem finde sig til rette. Men så vil amerikanerne melde sig med 
deres egne krav til fred - og dermed til en regering, der får brug for det 
bredest mulige grundlag for at have troværdighed i forhold til både USA og 
palæstinenserne. 
</p>	
</div>
</div></body></html>
