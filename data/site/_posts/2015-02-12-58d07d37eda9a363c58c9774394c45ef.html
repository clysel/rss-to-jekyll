---
layout:     post
title: 	    "Microsoft køber den populære kalender-app Sunrise for 650 mio. kr."
post_author:	    Elías Christian Lundström
post_date:	    Thu, 12 Feb 2015 15:31:40 +0000
post_site:	    www.version2.dk 
post_link:	    http://www.version2.dk/artikel/microsoft-koeber-den-populaere-kalender-app-sunrise-650-mio-kr-77174?utm_medium=feed&utm_source=version2.dk&utm_campaign=it_nyheder
---
<html><body><div><section class="body"><p>Microsoft har hevet det store checkhæfte frem endnu en gang og købt firmaet bag den populære kalender-app Sunrise for et ukendt beløb, der dog overstiger 650 mio. kr. ifølge teknologimediet <a href="http://techcrunch.com/2015/02/04/microsoft-sunrise/#vflYBp:i1O">TechCrunch</a>.</p>

<p>Det er kun to måneder siden, at selskabet købte endnu en startup - firmaet bag email-appen Accompli - for over 1,3 mia. kr.</p>

<p>Begge opkøb er et forsøg fra softwaregiganten på at gøre Office endnu mere relevant for især smartphone-brugerne. Sunrise-appen integrerer forskellige kalendertjenester i én samlet løsning, der blandt andet inkluderer Microsofts egen Exchange-kalender, samt Google Calendar, Apple’s kalender og Facebook. Over 10.000 brugere har givet Sunrise-appen 4,5 ud af 5 stjerner i gennemsnit i Apples app store.</p>

<p>Opkøbet betyder dog på samme måde som med Accompli ikke, at Microsoft vil fjerne adgangen til konkurrenternes tjenester. Tværtimod. Sunrise vil dermed fortsætte som en selvstændig app på det samme grundlag, som oprindeligt var med til at give den en stor succes og brugerskare: Understøttelsen af tjenester på tværs af platforme.</p>

<p>Investorerne og iværksætterne bag Sunrise kan se frem til betydelige gevinster, da der bag opkøbet til 650 mio. kr. ligger ca. 53 mio. kr ifølge TechCrunch.</p>

<p>Det er langt fra første gang, Microsoft er gået med til at understøtte konkurrerende teknologier på det seneste. I marts 2014 lancerede selskabet Office til iPad, og i november blev det muligt for Office-brugere at benytte sig af Dropbox’ cloud-løsning til filopbevaring, der konkurrerer med Microsofts egen OneDrive-løsning.</p>
  </section></div></body></html>
