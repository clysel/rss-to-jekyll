---
layout:     post
title: 	    "Frie robotter kan puste liv i dansk industri"
post_author:	    Bjørn Godske
post_date:	    Thu, 30 Apr 2015 03:03:10 +0000
post_site:	    ing.dk 
post_link:	    http://ing.dk/artikel/frie-robotter-kan-puste-liv-i-dansk-industri-175765
---
<html><body><div><section class="body">
			<p>En helt ny type robotter er på indtog i industrien. Væk er beskyttende bure og laserafskærmning, for disse robotter er små og indgår i et direkte samarbejde med fabriksarbejderne. Derudover er de lette at flytte rundt på, de skal ikke programmeres af specialister, og priserne begynder omkring 150.000 kroner.</p>
			<p>Den nye klasse af robotter åbner helt nye døre for blandt andre danske produktionsvirksomheder, der nu bliver i stand til at konkurrere med billig arbejdskraft fra lavtlønslande, påpeger Henrik I. Christensen, professor i robotteknologi på Georgia Tech i USA:</p>
			<p>»I Danmark er vi gode til kundetilpassede produkter og små serier – her passer robotterne perfekt ind,« siger han</p>
			<p>Og de er allerede godt på vej i de danske produktioner, fortæller en anden Henrik Christensen, der er ansvarlig for robotter hos KVJ, dansk distributør for den nye Odense-baserede producent Universal Robots:</p>
			<p>»Vi arbejder på en række projekter, og inden jul vil den første være installeret. Derefter kommer det til at gå stærkt,« siger han.</p>
			<p><figure class="plugin right zoomable"><img data-original-image="http://ing.dk/sites/ing/files/ur3_one_hand-001.jpg" src="http://ing.dk/sites/ing/files/styles/w1120_media_right/public/ur3_one_hand-001.jpg?itok=3PpP_jbP" alt=""/><figcaption>Universal Robots’ UR3 er et eksempel på den nye kategori af letvægtsrobotter. Den er målrettet anvendelser som medicinalindustri, landbrug, elektronik og forskning. Maksimal belastning: 3 kg. Rækkevidde: 50 cm. Præcision: ± 0,1 mm. Vægt: 11 kg. </figcaption></figure></p>
			<p>De nye robotter har fået fælles­betegnelsen ‘Collaborative Robots’  – eller samarbejdende industrirobotter. De kommer ikke kun fra store robotproducenter som ABB, Kuka og Yaskawa. Især Universal Robots har været pioner på området og har for nylig sendt modellen UR3 på markedet specielt rettet mod direkte samarbejde mellem mennesker og maskiner ude på fabriksgulvet.</p>
			<h2>Mennesket i centrum</h2>
			<p>Den nye robottype forener menne­skets evne til at kontrollere et produkt og sikre, at komponenterne sidder rigtigt og er intakte, med robotternes evne til at udføre en opgave med præcision – igen og igen.</p>
			<p>Det forklarer Ole Madsen, der er professor på Aalborg Universitets Institut for Mekanik og Produktion med speciale inden for avanceret automation og robotter. Han kalder det ‘human centered automation’:</p>
			<p>»Den her type robotter skal mere ses som et værktøj eller en slags tredje arm. For eksempel en skruemaskine, der udfører en opgave, mens montøren er i gang med noget andet. På den måde skal vi deles om arbejdet,« siger han.</p>
			<p>I mindre danske produktioner er det ofte ikke hensigtsmæssigt at forsøge at automatisere 100 procent. Med de nye samarbejdende robotter kan man i stedet automatisere 25 procent og derigennem få montørens produktivitet forøget med 100 procent</p>
			<p>Ole Madsen peger på selve programmeringen som helt afgørende for de nye robotters fremmarch. De kan omstilles, uden at en programmør skal rode i et utal af kode-linjer.</p>
			<p>Robotterne programmeres i ‘task space’, altså ved at vise dem opgaven direkte. I dag sker det ved, at brugeren trækker robot­armen rundt og på den måde ‘viser’ robotten, hvad den skal, men i universitetsmiljøet arbejdes der på, at robotten kan lære ved at ‘se’ montøren:</p>
			<p><aside class="plugin reference info_graphics">
			  <a class="content" href="http://ing.dk/infografik/grafik-se-industrirobottens-rejse-fra-tung-kaempe-til-smidig-mini-175789">
			    <img src="http://ing.dk/sites/ing/files/styles/w1120_reference_illustration/public/udklip_5.jpg?itok=GLkPT_pL" alt=""/>  </a>
			  
			</aside></p>
			<p>»Det kunne for eksempel være, at man bare peger på de skruer, der skal skrues i, og hvor det skal gøres,« siger Ole Madsen.</p>
			<p>På Aalborg Universitet har man allerede udviklet et system til en svejserobot, som automatisk svejser der, hvor operatøren ‘peger’ med en Wii-controller.</p>
			<p>Udviklingen af den nye type robotter har stået på i flere år, men det er først inden for de seneste to-tre år, at modellerne rigtig er kommet ud i produktionen. Et af de nyeste skud på stammen er robotten YuMi fra ABB, som netop er blevet præsenteret på årets industrimesse i Hannover.</p>
			<p>YuMi er to-armet med i alt 14 akser, vejer bare 35 kg og er rettet mod elektronikindustrien, hvor manuel montage er afgørende for fleksibilitet og hurtig omstilling. ABB har endnu ikke offentliggjort en pris for YuMi, men det forlyder, at startprisen kommer til at ligge på, hvad der svarer til omkring 270.000 kr.</p>
			<h2>Dansk robotsucces</h2>
			<p>Under det prisleje har Universal Robots huseret i nogle år. Deres UR3 koster 120.000 kr. og er i stand til at løfte 3 kg rundt om seks akser. Robotten er tænkt som den tredje arm i produktioner med meget manuelt arbejde, forklarer administrerende direktør Enrico Krog Iversen:</p>
			<p>»Med UR3 kan vi automatisere steder, hvor det før slet ikke var økonomisk og teknisk muligt. I løbet af ingen tid kan den monteres på et montagebord og sættes i arbejde med det samme,« fortæller han.</p>
			<p>Universal Robots’ succes understreges af, at virksomheden er gældfri, og at det netop afleverede  2014-regnskab byder på et overskud på 31 mio. kr. ud af en omsætning på 218 mio. kr. Væksten fra 2013 til 2014 lå på 70 procent, og i 2015 regner man med at ansætte yderligere 50 medarbejdere.</p>
			<p><section class="video plugin"/></p>
			
			<p/></section>
		
		  </div></body></html>
