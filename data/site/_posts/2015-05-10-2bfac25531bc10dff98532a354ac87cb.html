---
layout:     post
title: 	    "Mød Danmarks nye pansrede mandskabsvogn"
post_author:	    Steffen McGhie
post_date:	    Sun, 10 May 2015 08:00:10 +0000
post_site:	    ing.dk 
post_link:	    http://ing.dk/artikel/moed-danmarks-nye-pansrede-mandskabsvogn-175931
---
<html><body><div><section class="body">
			<p>Man kan ikke sige, at forsvaret med Piranha V har peget på en kandidat, der lå lige til højrebenet som Danmarks nye pansrede mandskabsvogn (PMV).</p>
			<p>I kontrast til en populær politisk ambition om at rette materiel­anskaffelser mod hyldevarer, der er afprøvet i operationer, har partierne i forsvarsforligskredsen på anbefaling fra Forsvarsministeriets Materiel- og Indkøbsstyrelse (FMI) valgt en kandidat, der aldrig har været i tjeneste, og som får Danmark som den første kunde i ordrebogen.</p>
			<p>Det er ellers ikke, fordi feltet har manglet hyldevarer. Bæltekøretøjet Ascod, der lige som Piranha V er produceret af forsvarsgiganten GDELS, er i dag i brug i Spanien og Østrig, og Spanien har bestilt yderligere 190 eksemplarer. Storbritannien får fra 2017 til 2024 leveret infanterikampkøretøjs-versionen af Ascod i 589 eksemplarer.</p>
			<p><aside class="plugin reference gallery">
			  <a class="content boxshadow large" href="http://ing.dk/galleri/her-bygger-schweizerne-deres-bud-paa-danmarks-naeste-pmv-171508">
			    <img src="http://ing.dk/sites/ing/files/styles/w1120_reference_illustration/public/5_welding_hull_piranha_gdels_mowag.jpg?itok=I_z1P4_j" alt=""/>  </a>
			  
			</aside></p>
			<p>Hvad angår CV90 fra svenske BAE Systems Hägglunds, har Danmark i forvejen 45 eksemplarer af versionen CV-9035, som er et infanterikampkøretøj baseret på samme platform, og CV90 er at finde i forskellige versioner i Holland, Norge, Schweiz, Finland og Østrig. CV90 har endvidere deltaget i flere internationale operationer, og både de danske, svenske og norske versioner har været anvendt i kamp i Afghanistan.</p>
			<p>VBCI fra franske Nexter er i brug hos det franske forsvar og er ligesom CV90 testet i kamp, senest i Mali i 2013. Projektrisikoen for både Ascod, CV90 og VBCI er med andre ord lav, og med et højt antal køretøjer i brug er alle tre sikret opgradering og videreudvikling i køretøjernes fulde levetid.</p>
			<h2>Droppet i UK</h2>
			<p>Med Piranha V risikerer det danske forsvar derimod at stå alene med alle udgifter til opgraderinger.</p>
			<p>Piranha V blev i sin tid udviklet til det britiske forsvar og blev i 2008 udpeget af det britiske forsvarsministerium som Storbritanniens næste panserkøretøj over Boxer fra tyske Artec og Nexters VBCI. Senere samme år droppede briterne imidlertid indkøbet på grund af uoverensstemmelser om kontrakten.</p>
			<p>Piranha V var sammen med CV90 og VBCI også i spil som det canadiske forsvars nye PMV, men canadierne aflyste i 2013 PMV-indkøbet. Piranha V er stadig i spil i Australien og Kuwait.</p>
			<p>Helt forudsætningsløs er Piranha V imidlertid ikke. Som navnet indikerer, er der tale om femte generation i Piranha-serien, og den bygger således på erfaringer fra seriens tidligere generationer, som har en lang liste af operationelle meritter.</p>
			<p>En af forgængerne, Piranha III, er i dag i tjeneste i Danmark og en række andre lande, herunder Irland, Belgien, Canada, Brasilien og Sverige, mens USA og Australien har videreudviklet egne versioner. Det danske forsvar har haft Piranha siden midten af 1990’erne, og de har blandt andet har været indsat i Eksjugoslavien, Irak og Afghanistan.</p>
			<p><aside class="plugin reference article">
			  <a class="content" href="http://ing.dk/artikel/video-pansret-mandskabsvogn-paa-testbanen-171589">
			    <img src="http://ing.dk/sites/ing/files/styles/w1120_reference_illustration/public/img_0313_0.jpg?itok=vUfkMi9j" alt=""/>  </a>
			  
			</aside></p>
			<h2>Hvad kan den?</h2>
			<p>Piranha V er da også, ligesom de øvrige fire slutkandidater, blevet gennemtestet i 17 uger i forsvarets øvelsesterræn ved Oksbøl. I alt 375 tests og målinger er de fem kandidater blevet underkastet af projektgruppen under FMI.</p>
			<p>Hærstaben skriver på sin hjemmeside, at Piranha V’s køreegenskaber er ‘sammenlignelige med bæltekøretøjernes’ i vanskeligt terræn. Samme formulering benytter GDELS i sit markedsføringsmateriale. Det traditionelle hovedargument for bæltekøretøjer er nemlig, at bælter klarer sig bedre end hjul i terræn.</p>
			<p>Men som ing.dk skrev i sidste uge, har GDELS lige som andre producenter af hjulkøretøjer foretaget en række tiltag for at reducere forskellen. Piranha V har blandt andet styring på tre af køretøjets fire aksler, hydropneumatisk affjedring, større hjul og øget frihøjde samt et centralt dæktryks­system med individuelt tryk for hvert hjul og forprogrammerede dæktryks-profiler for forskellige typer af underlag. Alt sammen ting, som bringer hjulkøretøjet tættere på bælternes egenskaber i terræn.</p>
			<p>Som hærstaben også bemærker, kan Piranha V ligesom VBCI køre videre, selv om op til fire hjul bliver ødelagt, eksempelvis af miner, hvorimod et bæltekøretøj skal bjærges, hvis bæltet bliver ødelagt.</p>
			<p><aside class="plugin reference info_graphics">
			  <a class="content" href="http://ing.dk/infografik/skal-pansrede-mandskabsvogne-have-hjul-eller-baelte-167192">
			    <img src="http://ing.dk/sites/ing/files/styles/w1120_reference_illustration/public/teaser_13.png?itok=oqWg1ODg" alt=""/>  </a>
			  
			</aside></p>
			<h2>Bedre beskyttet</h2>
			<p>Piranha V er også bedre beskyttet mod eksempelvis miner og vejside­bomber end de tidligere Piranha-­versioner. Køretøjets pansersystem beskytter mod RPG’er (Rocket Propelled Grenade), 14,5 mm panserbrydende projektiler hele vejen rundt om køretøjet og frontalt op til 30 mm panserbrydende projektiler. Skroget kan modstå antitank-­miner på op til otte kilo, og sæderne er minebeskyttede.</p>
			<p>Blandt de egenskaber, FMI på sin hjemmeside har opgjort for hver af slutkandidaterne, scorer Piranha V også højest på et par stykker. Den har en aktionsradius på 1.000 kilometer, hvilket er næsten halvanden gange så langt som det andet hjulkøretøj i slutfeltet, VBCI, der kan præstere 700 kilometer. Det eneste andet køretøj med samme aktionsradius er bælte­køretøjet CV90.</p>
			<h2>580 heste</h2>
			<p>Piranha V er også den hurtigste af de fem kandidater. GDELS har udstyret PMV’en med tyske MTU Friedrichshafens 6V199 TE21 turbo­ladede dieselmotor, som præsterer 580 hestekræfter og en topfart på 105 km/h. VBCI kører 100 km/h, og der er langt ned til de tre bæltekøretøjer, som præsterer mellem 62 og 74 km/h.</p>
			<p>Når det gælder bakkekørsel, må Piranha V derimod se sig slået af bæltekøretøjet Ascod. Piranha V har en klatreevne på 60 procent og klarer en sidehældning på op til 40 procent, ligesom VBCI og bæltekøretøjet CV90. Derimod præsterer Ascod en klatreevne på 70 procent og sidehældning på 40 procent.</p>
		</section>
		  </div></body></html>
