---
layout:     post
title: 	    "Fedtbjerge af vådservietter truer amerikanske kloakker"
post_author:	    Mathias Skov Johansen
post_date:	    Mon, 23 Mar 2015 09:35:00 +0000
post_site:	    ing.dk 
post_link:	    http://ing.dk/artikel/fedtbjerge-af-vaadservietter-truer-amerikanske-kloakker-174925
---
<html><body><div><section class="body"><p>Vådservietter er ikke længere kun forbundet med spædbørns toiletvaner. I USA vinder vådservietterne indpas hos voksne brugere, hvilket de senere år har fået producenterne til at markedsføre servietter som ’flushable’ – egnet til toiletskyld. En betegnelse, der lige nu er delte meninger om hos fagfolk på spildevandsanlæg.</p>
			<p>Ifølge <a href="http://www.dailytech.com/Stinky+Mess+Wipes+do+18M+in+Damage+to+NYC+Sewers/article37246.htm">en artikel i Daily Tech</a> er vådservietterne faktisk skyld i, at ophobningen af hårdt affald på rensningsanlæg i New York er fordoblet siden 2008. Hele 3115 kubikmeters affald graves fri om måneden, hvilket siden 2010 angiveligt har kostet bystyret 18 millioner dollars.</p>
			<p>Samtidig risikerer alle de servietter, der ikke fjernes, at påføre teknisk skade på kloaksystemet. I perioden har problemet spredt sig til flere afkroge af landet, hvor kloakker i så geografisk forskellige stater som Hawaii, Alaska, Wisconsin og Oregon også kæmper med vådservietblokeringer.</p>
			<p>Når servietterne klumpes sammen med fedt eller olie i kloakrørene, ophober de sig som enorme blokader, der sænker vandløbet, laver skade på rensningsanlæg og er umulige at filtrere fra.</p>
			<p>Disse ophobninger blev i 2013 af den britiske presse døbt ’fatbergs’ - det år man i London stiftede bekendtskab med fænomenet. Her måtte man fjerne et sådan ’fatberg’ på ubegribelige 15 tons i kvarteret omkring forstaden Kingston. På det tidspunkt fungerede kun fem procent af rørets kapacitet, og var blokaden ikke opdaget tids nok, kunne hele kvarteret have stået under vand. Det tog seks uger at udbedre skaderne på kloaksystemet.</p>
			
			<p>På de tekniske anlæg i såvel London som New York er det svært at se forskel på hvilke servietter, der er egnet til skyl og hvilke der ikke er. Men meget tyder på, at flere producenter har lovet mere end de kunne holde. De skylningsegnede servietter skulle ifølge producenterne nedbryde sig selv i kloakvandet, men flere uafhængige tests har sået tvivl om den påstand. Det fremgår blandt andet af en forbruger-undersøgelse lavet på vegne af Plainfield Area Regional Sewer Authority i New Jersey, hvor vådservietterne uden problemer klarede en tur med vand <a href="http://www.consumerreports.org/cro/news/2013/12/think-twice-about-flushing-wet-wipes/index.htm">i en røremaskine ved lav hastighed.</a></p>
			<p>Senest har New Yorks borgmester Bill de Blasio vist opbakning til et lovforslag, der i fremtiden skal forbyde reklamer at fremhæve bestemte vådservietter som ’flushable’. Miljøstyrelsen I New York har samtidig startet en kampagne for at understrege alvoren i at ikke at smide vådservietter af nogen art i toilettet.</p>
			<p>I en nylig amerikansk forbrugerundersøgelse foretaget af firmaet Dollar Shave Club, svarede halvdelen af de adspurgte mænd at de supplerede toiletpapiret med vådservietter, mens 16 procent helt havde afløst toiletpapiret med det våde alternativ.</p>
		</section></div></body></html>
