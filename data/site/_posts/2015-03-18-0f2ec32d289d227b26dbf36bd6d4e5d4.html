---
layout:     post
title: 	    "Uvelkommen i sit eget land"
post_author:	    
post_date:	    Wed, 18 Mar 2015 12:10:34 +0100
post_site:	    politiken.dk 
post_link:	    http://politiken.dk/magasinet/interview/ECE2591935/uvelkommen-i-sit-eget-land/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Heller ikke september 2005 var nogen drømmemåned for palæstinensiske 
flygtninge i Danmark. Den ene dag kunne de læse i avisen, at Dansk 
Folkepartis mavedanser Louise Frevert satte lighedstegn mellem muslimer og 
kræftceller. Den anden dag stod Brian Mikkelsen, kulturministeren, på 
talerstolen ved de konservatives landsmøde og kaldte den muslimske kultur 
for middelalderlig. Og netop som ramadanen, muslimernes højtid, var begyndt, 
trykte Jyllands-Posten en masse tegninger, som latterliggjorde deres profet. 
</p><div class="art-fakta article-box">
<header><h4 class="">
BLÅ BOG</h4>
<h5>
Anja Kublitz </h5>
</header><div class="fakta-body" data-buildingblock="embedded_factboxlink">
<p><span class="img-contimg-fl-left"><img class="image inlineLightBox" src="http://multimedia.pol.dk/archive/00921/_____Intet_navn_____921576w.jpg" alt="" border="0"/><span class="caption"><span class="f-img-caption">Foto: 
</span>Klaus Holsting</span></span></p><p><b>41 år. Antropolog</b> og adjunkt på Aalborg Universitet København. 
</p><p class=" bl-elem"><b>Har skrevet ph.d.</b>-afhandling om palæstinensere i almennyttigt 
boligbyggeri og er kommet i de miljøer i ti år. 
</p>
</div>
</div><p/><p/><p>
Det var i kølvandet på Muhammedtegningerne, at flere af de palæstinensiske 
familier i ghettoerne, som antropologen Anja Kublitz havde kontakt med, 
begyndte at udspørge hende: Hvordan vidste jøderne, at Anden Verdenskrig var 
ved at bryde ud? Hvornår vidste de, at jorden brændte under fødderne på dem 
– at holocaust var undervejs. Hvad var tegnene? 
</p><p>
»De følte, at det danske samfund var efter dem på alle mulige måder – og nu 
også efter deres religion. Mange af de samtaler, jeg havde med dem, tog 
udgangspunkt i den her ’så tag dog hjem’-stemning, der var omkring dem. De 
følte, at de var nødt til at flygte, men de vidste ikke hvorhen. De har jo 
ikke noget land. Og de havde heller ikke ressourcerne. Nogle af dem af har 
knap nok ressourcerne til at komme til en anden by«, siger Anja Kublitz. 
</p><p>
Når de palæstinensiske familier valgte at komme til hende, var det, fordi de 
kendte hende og stolede på hende, og så var hun jo jøde. Hun måtte vide det 
</p><h3>
»Omar er ikke exceptionel«
</h3><p>
Nu er der gået ti år, og Anja Kublitz kommer stadig i ghettoer som for 
eksempel Mjølnerparken på Nørrebro. Hun kommer for at lave antropologiske 
feltstudier blandt palæstinenserne, fordi det i sin tid gik op for hende, at 
gruppen af palæstinensiske flygtninge i Danmark var stort set ubeskrevet. 
</p><p>
Da hun som ung antropolog opsøgte dem, fandt hun ud af, at størstedelen bor i 
almennyttigt boligbyggeri. I dag, hvor hun er adjunkt på Aalborg 
Universitet, er hun den person i landet, der ved mest om det emne: 
palæstinensere i almennyttigt boligbyggeri. 
</p><div class="art-fakta article-box">
<header><h4 class="">
Case</h4>
<h5>
En af Anja Kublitz' sager</h5>
</header><div class="fakta-body" data-buildingblock="embedded_factboxlink">
<p>
Mona er vokset op i en flygtningelejr ved Beirut. 17 år gammel møder hun en 
palæstinenser, som vil giftes. Han har været fængslet og tortureret flere 
gange, men bor nu i Danmark. Hun tager med ham. Han viser sig at være 
voldelig. Hun må forlade ham. 
</p><p>
Mona bliver gift igen. Den nye mand er også palæstinenser og vokset op i en 
flygtningelejr. Han er <i>ikke</i> voldelig. De får en datter og en søn, 
Yassin, som vokser op i almennyttigt boligbyggeri. Bandemiljøerne og 
stofferne er lige uden for døren. Mona kæmper for at holde det på afstand og 
sender Yassin på ferie hos familie i Sverige. I Danmark opfattes han ikke 
som dansker. Politiet stopper ham konstant. Han ligner jo et bandemedlem. Så 
er der uroligheder i området. Yassin skal være hjemme kl. 22, men 21.58 
modtager hans mor en sms fra ham: Politiet har varetægtsfængslet ham uden 
nogen særlig grund. Yassin, der er 17 år, overnatter i fængslet. Bagefter er 
han meget, meget vred på det danske samfund. Forældrene forsøger at få ham 
til at falde ned: Det er værre i de arabiske lande, siger de, her er der 
ingen tortur, og det var jo bare en enkelt nat. 
</p><p>
Så finder politiet våben på en adresse i ghettoen. På en telefon finder de 
Yassins nummer. De arresterer ham om natten og varetægtsfængsler ham. Der er 
ikke plads på ungdomsinstitutionerne, så han ryger bare i voksenfængsel. 
</p><p>
Yassin går på en teknisk skole. Det har været svært for hans forældre at 
overtale ham; han tror ikke på, at det fører noget med sig. Hvem skulle give 
ham et job i Danmark? Efter varetægtsfængslingen kræver skolen, at han tager 
semestret om. Men det er et mirakel, at han overhovedet gik der. Det var den 
uddannelse. 
</p><p>
Året efter dør hans far af hjertestop, 51 år gammel. Et kæmpetab for Yassin. 
Muslimske grupper banker på, det samme gør banderne. Han forsøger at undgå 
dem, får en kæreste. De skændes ofte. En dag kommer de op at slås. Hun 
melder ham for vold, og han ryger i fængsel. De sætter ham ind med 
bandemedlemmer fra ghettoen. 
</p><p>
Anja Kublitz kontakter fængselsvæsenet og garanterer, at Yassin ikke er 
banderelateret. Fortæller om faderen og siger, at det er dårligt tidspunkt 
at sidde sammen med bandemedlemmer. Det nytter ikke. Da Yassin kommer ud, 
har han relationer til en bande. 
</p><p>
»Og det er der, vi står nu. Jeg kan ikke sige, hvad der vil ske«. 
</p><p class=" bl-elem"><i class=" bl-elem">Mona og Yassin er opdigtede navne.</i></p>
</div>
</div><p/><p/><p>
Og hvad kan hun så fortælle? Den dårlige nyhed er, at september 2005 ikke var 
noget lavpunkt. De palæstinensiske flygtninge og deres efterkommere er for 
en stor dels vedkommende præget af voldsommere sociale problemer end for ti 
år siden. Et åbenlyst symptom på tilstanden er Omar el-Hussein, der i 
februar dræbte to og sårede fem personer i København. 
</p><p>
»Vi kan ikke forklare præcis, hvorfor han greb til våben, men vi kan fortælle, 
at der er rigtig mange, der er vrede på det danske samfund og føler sig 
udelukket af det. Der er Omar ikke exceptionel overhovedet, selv om det 
ville jeg ønske, at jeg kunne sige, han var«, siger Anja Kublitz. 
</p><p>
Hun kendte ikke Omar, men hun kender det miljø, han er vokset op i, og hun 
siger, at folk har meget vanskeligt ved at holde deres børn ude af 
bandemiljøerne. 
</p><p>
»Forældrene forsøger at gøre alt muligt. De prøver at give deres børn nogle 
sunde fritidsinteresser uden for ghettoerne. De kan ikke bare sende dem ud i 
gården at lege. De gør, hvad de kan for at holde børnene væk, hvilket er 
lidt absurd, for det er jo der, de bor«. 
</p><p><i class=" bl-elem">Det er banderne, der er problemet?</i></p><p>
»Man er bange for banderne, men man er også bange for politiet. Man er bange 
for, at de unge drenge skal blive arresteret, for der er meget politi til 
stede i de her år, hvor sådan en som Omar er vokset op«. 
</p><p>
Et problem er visitationszonerne, som blev indført med politiloven i 2004. De 
giver politiet ret til at visitere en borger uden forudgående begrundet 
mistanke. 
</p><p>
»Hvis du har den hudfarve, den alder, det køn og bor i det område, er der er 
en stor risiko for at blive tilbageholdt. De unge drenge er i perioder 
blevet kropsvisiteret dagligt. Det er et meget uheldigt møde med den danske 
stat. Hvis man er en pubertetsdreng, der ikke føler sig helt tilpas i sin 
egen krop, er det ikke så sjovt at blive stoppet af politiet og bedt om at 
tage bukserne af i det offentlige rum«, siger Anja Kublitz. 
</p><h3>
Traumatiserede forældre 
</h3><p>
De unge føler ikke, at forældrene forstår deres afmagt over for den 
diskrimination, de føler, at de bliver udsat for. 
</p><p>
»Forældrene er ikke flygtet fra diskrimination, men krig. De synes, at så 
længe folk ikke bliver myrdet, så er her fint nok at være, og de skal ikke 
klage, de der unger. Det kan godt være, at de unge har nogle konfrontationer 
med politiet, men forældrene er jo vokset op i flygtningelejre, og de har 
været i fængsel og er blevet tortureret af forskellige militser«. 
</p><p>
Anja Kublitz vurderer, at der opholder sig cirka 24.000 palæstinensere i 
Danmark. 12.000 er kommet hertil som flygtninge, og 12.000 er efterkommere. 
Langt størstedelen er kommet på flugt fra den libanesiske borgerkrig, og 
mange af dem kom i årene omkring 1990. 
</p><p>
Ifølge Kublitz følte de sig utrolig vel modtaget, og de blev opfordret til at 
vise en palæstinensisk kultur frem, som havde været forbudt de steder, de 
kom fra. 
</p><p>
Men så begynder det at køre skævt. Op gennem 1990’erne kommer der større fokus 
på muslimsk kultur i Danmark. 
</p><p>
»Hvor det at være muslim hidtil er blevet set som noget kulturelt, bliver det 
nu opfattet som en potentiel sikkerhedstrussel«, fortæller Anja Kublitz. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00921/Test_921748" data-id="921748" data-imgtype="jpg" data-caption="Tegning: Mikkel Sommer"/><p>
Og, jovist, palæstinenserne var muslimer, men deres identitet var mere præget 
af, hvilken fraktion af PLO (Palæstinensernes Befrielsesfront) de tilhørte i 
flygtningelejrene. Og det var alt fra marxistist-leninister til sekulære 
socialistiske partier. Der er også folk med uddannelser. Revisorer, 
ingeniører, biokemikere. Men de har af flere årsager svært ved at få arbejde 
i Danmark. Både på grund af diskrimination, og fordi mange er stærkt 
traumatiserede af krigens rædsler. 
</p><p>
»Det er en evig kamp for dem at komme ind på arbejdsmarkedet. I rigtig mange 
af de her familier går årene med, at mor og far ikke har det så godt. De får 
depressioner, angst og sukkersyge. Flere af mændene i de familier, jeg har 
fulgt, dør meget tidligt af kræft og andre sygdomme«, siger Anja Kublitz. 
</p><p><i class=" bl-elem">Nu er der en ny terrorpakke på vej. Er folk i miljøet vrede på Omar?</i></p><p>
»Der er flere, der ikke mener, at de to drab er Omars skyld, men derimod at 
det er tegningesagens skyld. De kan stadig huske alle dem, der i sin tid 
døde, da der var protester mod tegningerne i Mellemøsten. For dem er 
begivenheden i København blot den sidste i rækken. Og de forventer, at det 
kommer til at ske igen. Samtidig er der mange, der tager afstand fra det, 
Omar har gjort. Og folk er bange for repressalier. Det oplever de allerede i 
Mjølnerparken, hvor der er en massiv tilstedeværelse af politi, for at sige 
det mildt. Man ønsker jo ikke for ens børn, at de skal vokse op i sådan 
noget. Og så føler folk også en stor afmagt. For hvad er det, man skal gøre 
for at vise, at man virkelig føler sig sat uden for det danske samfund?«. 
</p><p>
Men ikke alt er dårligt. Anja Kublitz mener, at det er muligt med ret enkle 
greb at gå ind at afhjælpe nogle af problemer. Hun og mange andre vil kunne 
pege ret detaljeret på, hvad der skal gøres. 
</p><h3>
Mere opsøgende indsats 
</h3><p>
»Det er ikke, fordi der mangler viden. Det er mere, om der er den fornødne 
politiske vilje til at gøre noget«, siger hun. 
</p><p><i class=" bl-elem">Og hvad er det, der kan gøres?</i></p><p>
»Man skal blandt andet lave en langt mere opsøgende indsats hos familierne. 
Der er jo krisecentre og så videre, men det er en kæmpeting for dem at tage 
kontakt til det danske samfund. Der er ikke nogen tillid. Man er bange for, 
at ens børn bliver tvangsfjernet, hvis man henvender sig«. 
</p><p><i class=" bl-elem">Er der ikke nogen ressourcestærke personer iblandt dem selv, der kan tage 
affære?</i></p><p>
»Det er der jo også. Der er rigtig mange, der arbejder frivilligt i alle de 
ghettoer, jeg kommer i. Det er noget, de har med fra flygtningelejrene. Det, 
der skal gøres her, er bare ikke noget, der kan lægges ud til frivilligt 
arbejde«. 
</p><p class=" bl-elem"><i class=" bl-elem">Publiceret 18. marts 2015</i></p>	
</div>
</div></body></html>
