---
layout:     post
title: 	    "Ordførere vil have minster til at ændre fremdriftsreformen"
post_author:	    
post_date:	    Fri, 17 Apr 2015 21:06:28 +0200
post_site:	    politiken.dk 
post_link:	    http://politiken.dk/indland/uddannelse/ECE2632526/ordfoerere-vil-have-minster-til-at-aendre-fremdriftsreformen/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Der er alt for tydelige skævheder i regeringens fremdriftsreform, især når 
snakken falder på de studerendes mulighed for orlov. 
</p><p>
Det mener Esben Lunde Larsen (V), der er uddannelsesordfører for Venstre. 
</p><p>
»Når uddannelsesminister Sofie Carsten Nielsen (R) siger, at universitet blot 
kan give de studerende orlov, så er det en sandhed med modifikationer«, 
siger han til Politiken. 
</p><p>
Politiken kunne i går fortælle, at reformen kan spænde ben for op mod 2.500 
lægestuderende, der hidtil har besat vikariater for læger, sygeplejersker og 
social- og sundhedspersonale på landets sygehuse. Vikariaterne risikerer at 
forsvinde, i takt med at reformen kræver en reducering af studietiden, viser 
tal fra Kommunernes og Regionernes Løndatakontor (KRL). 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/politik/ECE2629831/minister-vi-er-klar-til-at-kigge-paa-problemer/">Minister: Vi er klar til at 
kigge på problemer</a></p><p>
Men ifølge Sofie Carsten Nielsen skal regeringen have erfaringer, før hun vil 
kigge på fremdriftsreformens mulige fejl. 
</p><p>
»Vi ved ikke, hvordan reformen kommer til at influere på det. Det skal vi 
følge. Vi må se på, om der er nogle konkrete ting, vi skal justere. Det 
kunne være, om orlov skal tælle med eller ej. Men jeg synes lige, at vi skal 
have nogle reelle erfaringer med fremdriftsreformen og se på, om det giver 
de udfordringer eller ej«, sagde hun til Politiken i går. 
</p><p/><h3>
En indbygget svaghed 
</h3><p>
I april 2013 indgik regeringen en aftale med Venstre, Det Konservative 
Folkeparti, Dansk Folkeparti og Liberal Alliance om en såkaldt SU-reform med 
det formål at få de studerende hurtigere og bedre gennem 
uddannelsessystemet. 
</p><p>
Det betød, at alle danske universiteter fik et krav om at have nedbragt den 
gennemsnitlige studietid med 4,3 måneder i 2020. Lykkedes det ikke, vil det 
føre til mindre bevillinger. 
</p><p>
For Københavns Universitet betyder det, at universitetet risikerer at miste op 
til 345 millioner kroner årligt fra 2020, hvis studietiden ikke reduceres 
med 7,6 måneder per studerende. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/uddannelse/ECE2629675/reform-kan-give-stor-laegemangel/">Reform kan give stor lægemangel</a></p><p>
Med kravene i baghovedet mener Esben Lunde Larsen, at ministeren overser en 
vigtig dimension, når hun siger, at »det er uddannelserne, der helt og alene 
beslutter, om de vil give orlov eller ej«. 
</p><p>
»Der er en indbygget svaghed i det, som også regeringens kvalitetsudvalg har 
påpeget. Alt imens det er universitets lederne, der indgår en aftale om 
fremdrift, så er det de uafhængige studienævn, der kan give orlov. De kan 
dermed underløbe forpligtigelsen«, forklarer han. 
</p><p>
»Derfor er hendes udtalelse en ommer, fordi det rammer fremdrift og dermed 
universiteternes økonomi«. 
</p><p/><h3>
Minister skal tage initiativ
</h3><p>
For at rede trådene ud bør ministeren ifølge Esben Lunde Larsen tage initiativ 
til at diskutere reformen, og hvad den gør ved skolegørelsen af de 
studerende. 
</p><p>
»Vi tager selvfølgelig vores medansvar for at skabe fremdrift. Vi har sagt til 
ministeren, at der er nogle helt åbenlyse problemer. Hun har lovet at se på 
problemstillingerne, men vi har stadig ikke hørt fra hende«, siger han. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/forbrugogliv/sundhedogmotion/ECE2424622/laegemangel-forvaerres-markant/">Lægemangel forværres markant </a></p><p>
Også Liberal Alliances uddannelsesordfører, Merete Riisager (LA), mener, at 
ministeren bør tage tid til at drøfte reformen. 
</p><p>
»Fremdriftsreformen er ved at udvikle sig til et bureaukratisk helvede og en 
bremse for studerende, der vil foretage sig indlysende fornuftige ting i 
løbet af deres studie. Derfor må vi bare erkende, at reformen var en fejl, 
der skaber flere problemer, end den løser«, siger hun og fortsætter: 
</p><p class=" bl-elem">
»Vi foreslår, at reformen rulles tilbage, og at vi i stedet indretter det 
sådan, at SU'en kun strækker sig til den tid, studiet er normeret til. På 
den måde kan vi få skabt et fleksibelt system, hvor der for eksempel er 
plads til at tage et lægevikariat mellem to semestre. Det vil give de 
studerende mere frihed, men det vil også føre til meget mindre bureaukrati«. 
</p>	
</div>

</div></body></html>
