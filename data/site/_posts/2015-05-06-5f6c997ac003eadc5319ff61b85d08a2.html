---
layout:     post
title: 	    "Havarikommission spørger: Har vi gjort cockpits for sikre?"
post_author:	    Ulrik Andersen
post_date:	    Wed, 06 May 2015 14:25:50 +0000
post_site:	    ing.dk 
post_link:	    http://ing.dk/artikel/havarikommission-spoerger-har-vi-gjort-cockpits-sikre-175921
---
<html><body><div><section class="body">
			<p>6 minutter og 35 sekunder. Så lang tid forsøgte den stadigt mere desperate førstepilot på Germanwings flight 9525 at komme tilbage ind i cockpittet, hvor hans andenpilot var i gang med at styre flyet med 144 passagerer og fire øvrige besætningsmedlemmer direkte ned i de franske alper. Det viser <a href="http://www.bea.aero/docspa/2015/d-px150324.en/pdf/d-px150324.en.pdf">den foreløbige rapport</a> om styrtet fra den franske havarikommission, BEA.</p>
			<p>Selv om hændelsesforløbets hovedtræk har været offentliggjort tidligere, er den præcise beskrivelse pinagtig læsning.</p>
			
			<p><figure class="plugin right zoomable"><img data-original-image="http://ing.dk/sites/ing/files/cockpitdoer.jpg" src="http://ing.dk/sites/ing/files/styles/w1120_media_right/public/cockpitdoer.jpg?itok=OoieawFY" alt=""/><figcaption> Cockpitdørene i alle passagerfly er blevet forstærket efter terrorangrebene 11. september 2001. I Airbus 320 er døren opbygget som en sandwichkonstruktion af præimprægnerede kulfiberplader med en kerne af et bikubeformet materiale. I bunden af døren er der en nødlem, som piloterne kan bruge til at komme ud af cockpittet, hvis døren ikke kan åbnes. På den indvendige side af døren er der tre slåer, som enten kan betjenes elektronisk eller via et håndtag på døren. Døren kan åbnes elektronisk via en adgangskontrol i cockpittet eller ved at indtaste en kode i et panel, der sidder på kabinesiden. Piloterne har dog altid mulighed for at låse døren. Flystyrtet i alperne får nu de franske myndigheder til at stille spørgsmål ved, om det supersikre cockpit er en undervurderet risikofaktor. <cite>Foto: Airbus/BEA</cite></figcaption></figure></p>
			<p>En halv time efter afgangen fra Barcelona forlader førstepiloten cockpittet. Så snart han er ude af cockpittet, ændrer andenpiloten den ønskede flyvehøjde i flyets ‘flight control unit’ fra 38.000 til 100 fod - det laveste, der er muligt på en Airbus. Fire minutter senere forsøger førstepiloten første gang at komme tilbage til cockpittet ved at indtaste en kode på panelet, som udløser en et sekund lang lyd i cockpittet. Lyden betyder, at en person fra kabinen beder om adgang. Men andenpiloten undlod at lukke ham ind med adgangskontrollen, der sidder i cockpittet. Adgangskontrollen har tre positioner: Åben, Normal, Lås. For at åbne døren skal personen i cockpittet sætte adgangskontrollen til ‘åben’. Men det har andenpiloten ikke gjort. Derefter forsøger førstepiloten fire gange at ringe andenpiloten op via det interne kommunikationsystem, og da han ikke får svar, kan der høres kraftige slag på døren, som havarikommissionen tolker som førstepilotens forsøg på at bryde døren ned. Men det lykkes ikke. Alle ombordværende bliver dræbt i styrtet.</p>
			
			<p>Konklusionen i den foreløbige rapport er den samme, som Havarikommissionen hele tiden har forfægtet: Andenpiloten var alene i cockpittet. Han valgte at sætte nedstigningen i gang, og trods førstepilotens umisforståelige ønske om at få adgang til cockpittet, åbnede andenpiloten ikke døren. Andenpiloten var i live lige til flyet ramte jorden.</p>
			<p>Egentlig er der kun to nyheder i dagens rapport: Andenpiloten eksperimenterede allerede med at ændre højdeindstillingerne på vej mod Barcelona, da førstepiloten også på den strækning var ude af cockpittet i kort tid. Den anden nyhed er, at Havarikommissionen vil sætte både procedurerne og teknikken omkring adgangen til cockpittet under spotlyset.</p>
			<p>‘Kommissionen vil forsøge at forstå de kompromiser, der blev lavet mellem behovet for sikring, særligt de regler der blev lavet efter angrebene 11. september 2001, og flyvesikkerheden. I denne kontekst vil efterforskningen inkluderer et fokus på låsesystemet for cockpitdøren og procedurene for at få adgang til og forlade cockpittet,’ skriver havarikommissionen i rapporten.</p>
			
			<p>Efter styrtet anbefalede de europæiske luftfartsmyndigheder flyselskaberne, at der altid bør være mindst to personer i cockpittet på passagerfly. Det har de fleste flyselskaber - og i hvert fald alle danske - lyttet til. Men reglen er blevet kritiseret af pilotorganisationer som værende en lappeløsning, der endda kan øge risikoen, fordi endnu flere personer får adgang til cockpittet.</p>
			<p>»Det sender et signal om, at man ikke stoler på piloterne, og det er et skidt signals. Samtidig risikerer du at lukke præcis den person ind i cockpittet, som du ikke ønsker derind,« sagde flyinstruktør og tidligere Nasa-ingeniør John Croft således til flytidsskriftet Aviation Week.</p>
			
			<p>Udover cockpitreglerne vil havarikommissionen også undersøge flyselskabernes ansættelsesprocedurer og procedurerne om undersøgelsen af piloternes fysiske og psykiske helbred.</p>
		</section>
		  </div></body></html>
