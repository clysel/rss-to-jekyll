---
layout:     post
title: 	    "»Man skal unde sig selv at lave fejl«"
post_author:	    71978
post_date:	    Thu, 07 May 2015 09:07:45 +0000
post_site:	    karriere.jobfinder.dk 
post_link:	    http://karriere.jobfinder.dk/artikel/man-skal-unde-sig-selv-lave-fejl-3082
---
<html><body><div><section class="body">
			<p><figure class="plugin full"><img src="http://karriere.jobfinder.dk/sites/karriere/files/styles/article_inline/public/etf_artikeltop.png?itok=ojFU8XsJ" alt=""/></figure></p>
			<p>’Er der ikke andre, der bør have den i stedet for mig.’</p>
			<p>Det var den første tanke, der fløj gennem hovedet på en meget overrasket Eva Rindom, da hun blev ringet op med besked om, at IDAs Agnes &amp; Betzy Pris 2015 går til hende. Den første indskydelse blev dog hurtig afløst af glæde:</p>
			<p>»Jeg blev beæret over, at nogen kunne finde på at indstille mig – og at jeg tilmed blev udvalgt til at modtage prisen. Det kan man da ikke undgå at blive stolt over,« siger Eva Rindom, der siden 2012 har været administrerende direktør i det rådgivende ingeniørfirma Atkins.</p>
			<p><a href="http://www.jobfinder.dk/jobs/?utm_source=Karrieresite&amp;utm_medium=Link&amp;utm_campaign=Se%20nyeste%20job?utm_source=Karrieresite&amp;utm_medium=Link&amp;utm_campaign=Se+job">Lyst til at prøve noget nyt? Tjek Jobfinders stillingsopslag.</a></p>
			<p>Agnes &amp; Betzy Prisen, som hun fik overrakt i går aftes, gives til en ingeniør, der har gjort noget særligt for at fremme ligestilling og synliggøre kvinder i ingeniørfaget, og prismodtageren skal derfor tjene som forbillede for andre kvindelige ingeniører. Netop den rolle har Eva Rindom det en smule blandet med:</p>
			<p>»På den ene side beviser jeg, at det ikke er lukket land for en kvinde at være topleder i en ingeniørvirksomhed. På den anden side er jeg her, fordi jeg er den, jeg er – ikke fordi jeg er kvinde. Og endelig er det svært at sige, hvordan det ville have været, hvis jeg var en mand,« siger hun.</p>
			<p><aside class="plugin right box">
			  </aside></p>
			<p><strong>Agnes &amp; Betzy-prisen</strong></p>
			<ul>
			<li>blev stiftet i 1997 i anledning af 100 års jubilæet for Danmarks to første kvindelige ingeniører, Agnes Nielsen og Betzy Meyer.   </li>
			<li>Prisen består af et glasfad designet af Anna Ehrner samt et rejselegat på 25.000 kroner.</li>
			</ul>
			<p>
			</p>
			<p>Samtidig er hun bevidst om, at hun qua sin stilling kan være et forbillede for andre kvindelige ingeniører:</p>
			<p>»Vi er en del rådgivende ingeniører i Danmark, og der er meget få kvinder på topposterne. På den måde kan mit eksempel måske få andre til at tage springet.«</p>
			<p><strong>Læs også:</strong> <a href="http://ing.dk/artikel/ny-topchef-tager-over-efter-sin-mentor-133267">Ny topchef tager over efter sin mentor</a></p>
			<p>Med en baggrund som civilingeniør fra elektroretningen og en ph.d. i ikke-lineær dynamik fra DTU har Eva Rindom i den grad det faglige fundament på plads.</p>
			<p>Siden 1998 har hun imidlertid beskæftiget sig med ledelse fra projektleder over afdelingsleder og siden direktør for Bane frem til sit nuværende job som administrerende direktør. Hele tiden hos Atkins eller DSB Rådgivning, som det hed, da hun i 1993 startede som ingeniør i virksomheden.</p>
			<p>Selvom det set udefra kan ligne en meget bevidst strategi, har Eva Rindom aldrig lagt en decideret karriereplan.</p>
			<p>»Jeg har taget de muligheder, der kom og har altid følt, at der skulle ske noget. Som ph.d.er fandt jeg ud af, at jeg gerne ville have mere interaktion med andre og sørgede for at komme på nogle spændende projekter. Og da jeg kom tilbage fra barsel efter min første barn, søgte jeg en ledig lederstilling.«</p>
			
			<p>Det vigtigste råd til en vellykket karriere er ifølge Eva Rindom, at man beskæftiger sig med noget, man finder spændende, og at man sørger for at udvikle sig, så man hele tiden bliver udfordret på sine kompetencer, hvad enten det er ingeniørfaglige, ledelsesmæssige eller personlige kompetencer.</p>
			<p>Blandt hendes råd er også en advarsel mod overdreven perfektionisme:</p>
			<p>»Vi kvinder kan være meget perfektionistiske, men man skal unde sig selv at fejle. Jeg kan som alle andre ikke undgå at lave fejl, men jeg prøver hele tiden at tage det som en læreproces,« forklarer hun.</p>
			<p>Årets prismodtager har aldrig lagt skjul på, hvad hun gerne ville opnå karrieremæssigt – og i den forstand kunne andre kvinder måske lære noget, vurderer Eva Rindom:</p>
			<p>»Nogle gange lægger kvinder bånd på sig selv, fordi de tror, de ikke kan klare en opgave. Det har jeg ikke gjort. Når jeg har set, at mulighederne var åbne, har jeg prøvet dem af.«</p>
			
			<p>Selvom hun ikke bevidst har gået efter at nå en toppost, har prismodtageren hele tiden haft fokus på at udvikle sig og få nye udfordringer. Noget hun aldrig har puttet med:</p>
			<p>»Jeg har signaleret meget klar, hvad jeg er gået efter og har aldrig lagt skjul på, at jeg gerne ville videre,« fastslår hun.</p>
			<p>Da interviewet er ved at være slut, trækker Eva Rindom selv et spørgsmål frem – tilmed et hun er rigtig træt af:</p>
			<p>»Man spørger tit kvindelige topchefer, hvordan de får det til at hænge sammen med familie og børn. Havde jeg fået det spørgsmål, ville jeg svare, at jeg ikke tror, jeg var blevet en bedre mor, hvis jeg havde taget et andet karrierevalg. For mig handler det om, at man trives i det, man gør - også for dem derhjemme.«</p>
		</section>
		  </div></body></html>
