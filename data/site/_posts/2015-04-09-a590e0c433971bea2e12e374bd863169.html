---
layout:     post
title: 	    "Afghanske brødre var på vej til Kabul: »Hvor var det godt, vi gjorde modstand« "
post_author:	    
post_date:	    Thu, 09 Apr 2015 21:25:45 +0200
post_site:	    politiken.dk 
post_link:	    http://politiken.dk/indland/ECE2621168/afghanske-broedre-var-paa-vej-til-kabul-hvor-var-det-godt-vi-gjorde-modstand/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Lidt over middag mandag 9. marts stod ni mennesker og bad i solskinnet uden 
for Flygtningenævnets kontor i Adelgade i det indre København. 
</p><p>
Blandt dem var de to afviste asylansøgere og brødre fra Afghanistan, Zakariya 
på 22 år og Mostafa på 16 år. Efter bønnen gik de op i Flygtningenævnet, der 
havde accepteret at genoptage Zakariyas sag. Blandt andet fordi han sidste 
sommer valgte at konvertere fra islam til kristendommen og lod sig døbe, og 
fordi han regelmæssigt er kommet i Apostelkirken, hvor han har fået et nært 
forhold til andre fra menigheden og til præsten, Niels Nymann Eriksen. 
</p><div class="art-quote article-box">
<p class="quote"/>
<blockquote>
<p class="quote-txt">
Jeg var på en måde meget lykkelig, men også forundret. I fem år har vi været 
på flugt. Fem år af mit liv er gået med ingenting og så 
pludselig ... Pludselig kan jeg være her. En time tog det.
</p>
<p class="sender">
</p><p class=" bl-elem">Zakariya, 22 år</p> 

</blockquote>
</div><p/><p>
Udenfor ventede lillebror Mostafa. Også han er konverteret, men da 
Apostelkirken ikke vil døbe konvertitter, før de er fyldt 18 år, er han 
endnu ikke døbt. 
</p><p>
Det lå dog i luften her 9. marts, at hvis storebror Zakariya fik 
opholdstilladelse, vil Mostafa sandsynligvis også få det med tiden. Inde i 
salen begyndte Flygtningenævnets medlemmer at stille spørgsmål til Zakariya. 
Han syntes, de var nemme at besvare. I modsætning til tidligere følte han 
det ikke som et forhør. 
</p><p>
»Jeg troede, de ville tale om Bibelen, men det gjorde de næsten ikke. De 
spurgte mere ind til nogle trusler på min facebookside, hvor nogen var meget 
vrede over, at jeg er konverteret«, siger Zakariya. 
</p><p><b class="ext-link">BRØDRE PÅ ASYLFLUGT:</b><a class="embeddedlink" href="http://politiken.dk/indland/ECE2538700/broedre-paa-asylflugt-politiet-kommer-altid-om-morgenen/">Politiet kommer 
altid om morgenen</a></p><p>
Brødrenes sag har været omtalt i en række aviser, herunder Politiken. 
</p><p>
For 17 år siden flygtede deres forældre fra Afghanistan til Iran. Præcis 
hvorfor ved ingen. Zakariya var 4 år, og Mostafa er født i Iran. 
</p><p>
Familien, der også tæller tre andre børn, levede som millioner af afghanske 
flygtninge under fattige vilkår. Faderen er blind og lam, Zakariya kom 
aldrig i skole, og Mostafa gik der kun sporadisk. Familien følte sig stærkt 
chikaneret af det iranske politi, der bad dem skrubbe hjem til Afghanistan. 
</p><p>
For fem år siden blev moderen, der gjorde rent for iranske familier, anklaget 
for at stjæle, men da politiet ville anholde hende, kom Zakariya og en af 
hans storebrødre i kamp med politifolkene. 
</p><p>
Efterfølgende blev de skiftevis fængslet og løsladt, indtil storebroderen en 
dag ikke vendte hjem. Ifølge brødrenes forklaring var han blevet tortureret 
og slået ihjel i fængslet. 
</p><p>
Herefter flygtede Zakariya og Mostafa gennem Europa, og via Grækenland, 
Tyskland og Sverige endte de i Danmark. 
</p><p>
Her har de i fire år søgt opholdstilladelse uden held. De har boet i 
asylcentre, de har været fængslet uden at have begået noget kriminelt, de 
har haft skiftende advokater, og præsten i Apostelkirken, Niels Nymann 
Eriksen, har anmodet Flygtningenævnet om at genoptage sagen. 
</p><p>
Hos medierne har især Kristeligt Dagblad skrevet om de to konvertitter. Men 
2.december 2014 så det alligevel ud til at være forbi. 
</p><h3>
Opgøret i flyvemaskinen 
</h3><p>
Normalt kommer politiet om morgenen, når flygtninge skal sendes ud af landet. 
Både Zakariya og Mostafa ved det, og i lighed med andre afviste asylansøgere 
har de svært ved at sove, fordi de frygter morgenen. 
</p><p>
Men med henblik på tvangsudsendelse havde politiet fængslet indsat dem i 
Ellebækfængslet ved Sandholmlejren, og denne dag kom de ud på eftermiddagen. 
</p><p>
»De var fire mænd og en kvinde, og de behandlede os som kriminelle. De bandt 
os, og den ene tjekkede mit hår for at se, om jeg havde en kniv i det. »Åh 
hold op«, sagde jeg. Men han undersøgte mit hår. Så kørte de os til 
lufthavnen«, husker Mostafa. 
</p><p>
En række aktivister som Bedsteforældre for Asyl, Børnebørn for Asyl og 
forfatteren Carsten Jensen var mødt op i lufthavnen. Rejsen til Kabul går 
over Istanbul, og aktivisterne blandede sig i køen ved skranken til Turkish 
Airlines, hvor de opfordrede passagererne til at protestere mod 
tvangsudsendelsen. 
</p><p>
Mens aktivisterne blev standset af politiet og bundet på hænderne, blev 
brødrene ført ind i flyet af de fem betjente, der skulle ledsage dem på 
rejsen. 
</p><p>
»Jeg lå på maven på en stolerække og græd, mens jeg råbte, at jeg ikke ville 
rejse. En af betjentene satte sine knæ på min ryg og sagde, at jeg skulle 
lukke munden. Så kom piloten og sagde, at han ikke ville flyve med os. 
Politiet sagde, at vi ville få en ny udsendelsesdato, og kørte os tilbage 
til Ellebæk«, fortæller Mostafa. 
</p><p>
Ifølge hans advokat, Niels Erik Hansen, var han i sin gode ret til at gøre 
modstand, da politiets udsendelsesaktion var ulovlig. 
</p><p>
»Jeg søgte opholdstilladelse til Mostafa hos Udlændingestyrelsen inden 
udsendelsesforsøget, men havde endnu ikke modtaget svar. Det var derfor en 
svinestreg, at politiet ’glemte’ at spørge styrelsen, om der var en sag 
under behandling hos dem, for det var der. Kort tid efter at Mostafa havde 
sat sig til modværge i lufthavnen, fik vi brevet fra styrelsen, der 
bekræftede, at hans ansøgning var under behandling, og at han derfor havde 
ret til at opholde sig i Danmark under behandlingen af denne sag, da han på 
det tidspunkt havde anmodet om at få sagen genoptaget ved 
Udlændingestyrelsen«, siger Niels Erik Hansen. 
</p><p>
Politiken har bedt politiet redegøre for deres opfattelse af forløbet, men med 
henvisning til, at der er tale om en konkret sag, har politiet afslået at 
udtale sig. 
</p><h3>
Sagen genoptaget 
</h3><p>
Siden indgav advokat Niels Erik Hansen endnu en genoptagelsesanmodning til 
Flygtningenævnet, hvor han anførte, at Zakariya er konverteret, og at sagen 
har været eksponeret i danske medier. Flygtningenævnet accepterede at 
genoptage sagen, og det var derfor, at Zakariya og Niels Erik Hansen 9. 
marts fik lov til at forklare sig igen. Efter en time var forklaringerne 
slut. 
</p><p>
»Inde i værelset spurgte dommeren kvinden fra Udlændingestyrelsen om, hvad hun 
havde at sige til sagen. Hun sagde, at styrelsen ville se på sagen igen, men 
så sagde dommeren, at hun havde to minutter til at få afklaret med sin chef, 
hvad styrelsens holdning var. Jeg ved ikke rigtig, hvad der skete, men 
dommeren så på mig og sagde tillykke«, fortæller Zakariya. 
</p><p>
Han og advokat Niels Erik Hansen gik ud til de ventende. Zakariya sagde ikke 
noget, men Niels Erik Hansen havde en tommelfinger opad. I den tid, brødrene 
har boet her, har de knyttet et nært venskab med nogle danske familier, og 
de ventende begyndte at græde og grine og kramme hinanden. 
</p><p>
»Det var mærkeligt. Jeg var på en måde meget lykkelig, men også forundret. I 
fem år har vi været på flugt. Fem år af mit liv er gået med ingenting og så 
pludselig ... Pludselig kan jeg være her. En time tog det«, siger Zakariya. 
</p><p>
I begrundelsen fra Flygtningenævnet står der let forkortet: 
</p><p>
»Ansøgeren har som asylmotiv henvist til, at han ved tilbagevenden til 
Afghanistan vil blive forfulgt som følge af sin konversion til 
kristendommen. Ansøgeren har for Flygtningenævnet gjort rede for sin kristne 
overbevisning og forklaret om sin deltagelse i det kristne menighedsliv. 
Oplysningerne herom ses bekræftet. Det bemærkes endeligt, at ansøgerens 
vanskeligheder ved at opnå opholdstilladelse på grund af sin kristne 
overbevisning har været omtalt i flere medier. Flygtningenævnet meddeler 
derfor opholdstilladelse i medfør af udlændingelovens § 7 stk. 1.«
</p><h3>
Godt vi gjorde modstand 
</h3><p>
Siden har Zakariyas liv ikke ændret sig væsentligt. Han arbejder stadig 
frivilligt på en restaurant, bor stadig i Sandholmlejren og hans lillebror 
Mostafa bor stadig i flygtningecentret for unge i Jægerspris. 
</p><p>
De vil gerne bo sammen, men ved ikke, hvornår det kan ske. Zakariya har fået 
at vide, at han skal flytte ud i en kommune senest om tre måneder. 
</p><p>
»Jeg er glad for, at jeg kan blive. Men jeg ved jo ikke med min lillebror, og 
jeg har spildt fem år af mit liv. Nu venter jeg bare på at komme i skole, så 
jeg kan lære noget. Så jeg ikke skal klare mig ved hjælp af en tolk«. 
</p><p>
Mostafa på 16 år taler efterhånden ganske godt dansk og har ikke spildt så 
meget af sit liv endnu. Af og til rammer angsten ham, men han fortrænger den. 
Hans omgivelser fortæller ham, at han næppe bliver udsendt, når storebror 
har fået lov til at blive, og Mostafa også er ved at konvertere. Han drømmer 
om igen at spille fodbold i en dansk klub. 
</p><p>
Den bedste tid, han har haft i Danmark, var, da brødrene på et tidspunkt boede 
i Asylcenter Kongelunden, og han spillede fodbold i Dragør, fik venner og 
scorede mange mål. 
</p><p>
Helt sikre på, hvad der skal ske, er de ikke, men fremtiden tegner lysere end 
2. december 2014, da de lå i håndjern bag i et fly på vej mod Kabul. Eller 
som de begge siger. 
</p><p class=" bl-elem">
»Jeg er glad for, at vi gjorde modstand den dag. Ellers ville vi have været i 
Afghanistan«. 
</p>	
</div>

</div></body></html>
