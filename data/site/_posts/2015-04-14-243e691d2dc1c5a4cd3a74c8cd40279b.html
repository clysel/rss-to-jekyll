---
layout:     post
title: 	    "Kongehuset skal genopfinde sig selv"
post_author:	    
post_date:	    Tue, 14 Apr 2015 22:37:47 +0200
post_site:	    politiken.dk 
post_link:	    http://politiken.dk/indland/ECE2625877/kongehuset-skal-genopfinde-sig-selv/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Kongehuset anno 2015 står solidt. Måling efter måling har i årevis 
dokumenteret kongehusets store popularitet. Men én særlig udfordring venter 
forude i en ikke så fjern fremtid. 
</p><p>
Gennem det 20. århundrede har Danmark haft en relativ lille kongefamilie. Nu 
står regentparret imidlertid med ikke færre end otte børnebørn, der alle er 
en del af arvefølgen til tronen. Og det bliver afgørende for kongehuset at 
finde ud af, hvad alle disse unge mennesker skal bedrive tiden med, påpeger 
historiker ved Saxoinstituttet på Københavns Universitet, Sebastian 
Olden-Jørgensen. 
</p><p>
»Med de mange yngre prinser og prinsesser i kongefamilien er der tale om langt 
flere end blot en tronfølger og reserven. Det er illusorisk at opfatte dem 
alle i dag som reserver. Men hvad skal de så lave? Skal vi have en 
kongeligfamilie, der bliver større og større, og som alle engagerer sig i 
ngo-arbejde eller på den kunstneriske arena? Og hvor længe skal grevinde 
Alexandra og hendes mand forsørges af det offentlige?«, spørger han. 
</p><p>
»Det bliver en udfordring for kongehuset at finde svar på de spørgsmål, men 
der er ingen vej udenom«, siger han. 
</p><p>
Og noget tyder på, at danskerne deler forventningen om, at kongehuset nytænker 
sine medlemmers roller. Ifølge en ny Megafonmåling foretaget for Politiken 
og TV2 svarer et stort flertal på 66 procent af de adspurgte således, at de 
er enige i, at prins Joachims børn, som ikke står i første række til tronen, 
bør indstille sig på et mere normalt arbejdsliv som voksne. 57 procent er 
desuden enige i, at grevinde Alexandra ikke længere bør få penge fra den 
danske stat. 
</p><h3>
Familieformuen 
</h3><p>
Sebastian Olden-Jørgensen betegner kongehuset som det ældste og største 
reality show i landet. Og kongefamilien skal give danskerne en følelse af, 
at de er værd at beholde. 
</p><p>
»Vi kan alle følge med i, hvad de laver, og hvordan de opfører sig. De er 
mennesker af kød og blod, som vi glædes med, ærgrer os over eller har 
medlidenhed med. Det kræver gode sociale kompetencer at køre det reality 
show sikkert videre«, siger han. 
</p><p>
Han sammenligner kongehuset med et familiefirma med en familieformue, som 
medlemmerne bærer samlet videre. Kun fordi der er tale om en samlet pulje, 
går det godt, vurderer han. 
</p><div class="art-quote article-box">
<p class="quote"/>
<blockquote>
<p class="quote-txt">
De skal give befolkningen en følelse af, at de er det værd. Gør de ikke det, 
er det slut
</p>
<p class="sender">
Sebastian Olden-Jørgensen, historiker fra Saxoinstituttet 
</p>
</blockquote>
</div><p/><p>
»Generelt har kongehusets kvinder været institutionens største aktiv. Da 
Frederik IX var konge, var han formelt den vigtigste person, men dronning 
Ingrid var ikke blot kvinden ved hans side: Hun var en personlighed i sin 
egen ret, og alle vidste, at han næppe havde klaret opgaven uden hende. I 
dag gør kronprins Frederik det fint med sine militæruddannelser, men nogen 
charmetrold er han ikke, og det er kronprinsesse Mary, der løber med 
opmærksomheden, når de er ude«, mener Sebastian Olden-Jørgensen. 
</p><p>
Men dronningen yder dog det største bidrag til familieformuen. 
</p><p>
»Hun vedligeholder familieformuen med en forbløffende pligtfølelse. Hun er 
ikke charmerende i samme grad som sine to søstre, men hun har skabt respekt 
omkring sig for sin eftertænksomhed. Så gør det ikke så meget, at mændene i 
familien tærer lidt på formuen«, siger han. 
</p><p>
Men hvis ikke kongehuset formår at genopfinde sig selv i den kommende 
generation, dør monarkiet sikkert og langsomt, vurderer han. 
</p><p>
»De skal give befolkningen en følelse af, at de er det værd. Gør de ikke det, 
er det slut - ikke fra den ene dag til den anden, for familieformuer 
eroderer langsomt«, siger Sebastian Olden-Jørgensen. 
</p><div class="art-fakta article-box">
<h4 class="">
Længstsiddende danske regenter</h4>
<div class="fakta-body" data-buildingblock="embedded_factboxlink">
<p>
Dronning Margrethe, der fylder 75 år 16. april, er med helt i top over de 
regenter her i landet, der har siddet længst tid på tronen. 
</p><p>
1. <b>Christian IV</b>, 1588-1648 (60 år)
</p><p>
2. <b>Margrethe II</b>, 1972 – (43 år, 64 dage (per 19/3 2015)) 
</p><p>
3. <b>Christian IX</b>, 1863-1906 (42 år, 65 dage)
</p><p>
4. <b>Christian VII</b>, 1766-1808 (42 år, 59 dage) 
</p><p>
5. <b>Valdemar II Sejr</b>, 1202-41 (38 år)
</p><p>
6. <b>Valdemar IV Atterdag</b>, 1340-75 (35 år) 
</p><p>
7. <b>Christian X</b>, 1912-47 (35 år)
</p><p>
8. <b>Christian I</b>, 1448-81 (33 år)
</p><p>
9. <b>Frederik IV</b>, 1699-1730, (31 år)
</p><p>
10. <b>Hans</b>, 1482-1513, (31 år)
</p><p class=" bl-elem"><i class=" bl-elem">Research: Politikens Bibliotek</i></p>
</div>
</div><p/><h3>
Berettigelsen 
</h3><p>
Allerede før finanskrisens begyndelse i 2008 har købmandslogikken præget 
debatten om prioriteringer i det offentlige. Denne logik – at det skal kunne 
svare sig - har også påvirket kongehuset, påpeger historiker fra 
Saxoinstituttet på Københavns Universitet, Jes Fabricius Møller, der har 
skrevet bøger og artikler om kongehuset. 
</p><p>
»De bor i fine huse på dyre adresser, har et stort transportbudget og lever i 
det hele taget et liv i luksus. Dette billede forstærkes af de medier, der 
dækker kongehuset intenst – altså ugebladene - som viser billeder fra 
hofballer og festivitas med juveler og designersyede kjoler - groft sagt: et 
billede af en arbejdsløs familie på meget høj kontanthjælp. Dette billede 
skaber et legitimeringsproblem«, forklarer han. 
</p><p>
I Lars Løkke Rasmussens regeringsperiode blev der udarbejdet en oversigt over 
de offentlige udgifter til kongehuset. Ifølge denne opgørelse beløber 
regningen sig til 342 millioner kroner årligt. 
</p><p>
»Det er mange penge. Og svaret har da også været, at beløbet ikke må stige«, 
siger Jes Fabricius Møller. 
</p><p><span class="img-contimg-fl-right"><img class="image inlineLightBox" src="http://multimedia.pol.dk/archive/00928/___2014-05-04_PS_928097w.jpg" alt="" border="0"/><span class="caption"><span class="f-img-caption">Tegning. 
</span>Roald Als</span></span></p><p>
Omvendt giver krav om økonomisk overskud i en institution som kongehuset dog 
ingen mening, mener han. Og danskerne er i stor stil enige. Blot 19 procent 
af de adspurgte i Megafonundersøgelsen for Politiken og TV2 er enig i, at 
det på længere sigt bør kunne betale sig økonomisk at have et kongehus. 
</p><p>
Men hvis ikke kongehuset skal berettiges økonomisk, kan det så på nogen måde 
berettiges demokratisk? Både ja og nej, mener Jes Fabricius Møller og 
Sebastian Olden-Jørgensen. 
</p><p>
Siden Thorvald Staunings regeringstid med erfaringerne fra påskekrisen i 1920, 
hvor kong Christian X afsatte regeringen, har ingen statsministre ønsket at 
komme af med kongehuset. 
</p><p>
I stedet hersker et nærmest kontraktligt forhold mellem regent og 
statsminister, hvor dronningen garanterer, at hun ikke vil blande sig i 
politik, mod at statsministeren til gengæld lover at bevare monarkiet. 
</p><p>
»Kongehuset i dag er upolitisk og har i juridisk forstand ikke nogen 
demokratisk berettigelse. I stedet kan man sige, at demokratiet understøtter 
kongehuset. Tænker man derimod demokratisk berettigelse i mere bred forstand 
– altså som udtryk for det, der falder i hak med folkeånden – så har 
kongehuset en form for demokratisk legitimitet«, siger Sebastian 
Olden-Jørgensen. 
</p><div class="art-quote article-box">
<p class="quote"/>
<blockquote>
<p class="quote-txt">
Hvis ikke magteliten gad dukke op, ville magien langsomt sive ud af kongehuset
</p>
<p class="sender">
Christoph Houman Ellersgaard, sociolog, om forholdet mellem kongehus og 
magteliten i Danmark 
</p>
</blockquote>
</div><p/><p>
Med afstemningen om tronfølgeloven i 1953 kan man desuden tillade sig at sige, 
at dronningen er den regent, der er tættest på at være blevet valgt 
demokratisk, mener Jes Fabricius Møller. At dronningen aldrig har været 
direkte på valg, er dog en stabiliserende faktor for monarkiets eksistens, 
forklarer han: 
</p><p>
»I modsætning til en folkevalgt præsident, har dronningen ikke noget mindretal 
imod sig. Og så længe hun er omhyggelig med altid at virke inkluderende, 
styrkes kongehuset. Derfor er dronningen altid meget positiv, hvad enten hun 
aflægger besøg hos militæret, på et sygehus eller en maskinfabrik. Og 
dronningen har - selv om hun ikke er udpeget på grund af sine evner, men via 
et genetisk lotteri - vist sig dygtig til netop det«, siger Jes Fabricius 
Møller. 
</p><h3>
Nærheden 
</h3><p>
Den løbende debat om kongehuset har kredset om, hvad vi som danskere forventer 
os af kongehusets medlemmer. Skal de for eksempel også være rollemodeller, 
som går forrest, når det gælder ligestilling, naturbevarelse, sundhed eller 
dyrevelfærd? Skal de skal køre i miljørigtige biler, skifte vinduerne ud til 
energivinduer, bære tøj af bæredygtige materialer eller udelukkende benytte 
elsparepærer i de kongelige gemakker? Nej, mener de to historikere. Intet af 
dette. For kongehuset skal først og fremmest demonstrere, at de traver i 
takt med danskerne. 
</p><p>
»At gå forrest er risikabelt, og derfor er det politikernes opgave. Faktisk er 
det kongehusets pligt at gå bagerst. De repræsenterer alt, der er 
systembevarende«, mener Jes Fabricius Møller og uddyber: 
</p><p>
»Kongehusets medlemmer skal hele tiden spørge sig selv, om danskerne kan 
skrive under på det, de har tænkt sig at gøre eller sige. Alt, hvad 
danskerne er enige i, kan kongehuset med sindsro sige. Men de må ikke vække 
anstød, hvis de skal fungere som en samlende institution«. 
</p><p>
Og danskerne ser ud til at mene, at kongehuset fornemmer holdningerne i 
folkedybet ganske udmærket. Syv ud af ti danskere erklærer i 
Megafonundersøgelsen for Politiken og TV2, at de mener, at kongehusets 
engagement i samfundsdebatten er »passende«. 
</p><p><span class="img-contimg-fl-right"><img class="image inlineLightBox" src="http://multimedia.pol.dk/archive/00928/Kongehuset_koster_3_928095y.jpg" alt="" border="0"/><span class="caption"><span class="f-img-caption">prisen. 
</span>Kongehuset koster 342 millioner kroner årligt på de offentlige budgetter, viser en tidligere opgørelse. Arkivfoto: Peter Hove Olesen.</span></span></p><p>
Danskernes begejstring for kongehuset kan desuden forklares med kongehusets 
historiske udvikling. Under kong Christian IX, der regerede fra 1863-1906, 
gik kongefamilien fra at have været et dynasti til en være en familie. 
</p><p>
»Kongehuset har historisk bevæget sig fra at være en politisk faktor til at 
indgå i en følelsesmæssig relation med danskerne - positiv såvel som 
negativ. Alle danskere er vokset op med at kende familien, alle kan tale med 
om den. Kongehuset er den statsinstitution, som danskerne har den stærkeste 
følelsesmæssige tilknytning til«, vurderer Jes Fabricius Møller. 
</p><p>
Men nærheden i relation til den kongelige familie har et anderledes udtryk, 
end vi ellers er vant til. Det, der i almindelig optik kan tolkes som 
distance – korteger, der kører gennem ryddede, pyntede byer med folket 
stående bag snore langs vejene, vink og smil på afstand – er i virkeligheden 
nærhed, når det handler om kongehuset, forklarer Sebastian Olden-Jørgensen. 
</p><p>
»De klipper en snor, giver hånd og spørger til lokale forhold. Alt det er en 
indbydelse til at være med i samhørigheden mellem kongefamilien og 
danskerne. Det samme gælder interviews med medierne. Det er også nærhed«, 
siger han. 
</p><h3>
Magteliten 
</h3><p>
For et par hundrede år siden udfoldede nærheden med kongehuset sig på rejser 
og i den daglige omgang med hofstaben, der talte langt flere end i dag. I 
dag er hoffet skrumpet, og omgangen med adelen er i stor stil skiftet ud med 
et »penge- og kendisaristokrati«, siger Sebastian Olden-Jørgensen. 
</p><p>
Sociologerne Christoph Houman Ellersgaard og Anton Grau Larsen fra Københavns 
Universitet har for nylig afleveret deres ph.d-projekt om magteliten i 
Danmark. Data over, hvem der sidder i bestyrelser i danske foreninger, fonde 
og virksomheder, og hvem der kommer til arrangementer hos for eksempel 
kongehuset er blevet analyseret med henblik på at kortlægge magteliten i 
Danmark. 56.537 poster i det danske samfund er fordelt på 37.750 personer. 
7.249 af disse har mere end én betydelig post, og kernen i denne gruppe 
udgøres af 423 personer, som de to forskere kategoriserer som selve 
magteliten. 
</p><p>
En meget stor del af denne magtelite er identisk med de mennesker, der 
modtager invitationer fra kongehuset, fortæller Christoph Houman 
Ellersgaard. Gruppen tæller udover medlemmer af kongehuset, hofmarskal og 
ceremonimester for eksempel også dronningens advokat og kammerherrer fra 
gamle industrifamilier. 
</p><p>
Med gæstelister fra blandt andet statsbesøg i Kina og Sydkorea, fejringen af 
prinsgemalens 75 års fødselsdag, jagter, 40-års regentjubilæet og 
dronningens 70 års fødselsdag konkluderer forskerne, at kongehuset danner 
ramme om uformelle møder mellem magteliten i Danmark. 
</p><p>
»En meget stor del af Danmarks magtelite fra det private erhvervsliv inviteres 
af kongehuset og mødes her med den statslige magtelite. Dermed er 
kongehusets arrangementer med til at fasttømre det uformelle magthierarki, 
der er i magteliten. Kongehuset fungerer som bank for officiel anerkendelse 
i magteliten«, forklarer Christoph Houman Ellersgaard. 
</p><p>
Og kongehuset har mulighed for at hive venner og bekendte ind i kernen af 
eliten i Danmark, påpeger han. 
</p><p>
»Kongehuset kan give mennesker prestige og kontakter, som de ellers ikke ville 
have haft. Rige virksomhedsfamilier som Lego eller Danfoss er meget tæt på 
de kongelige, og flere herfra er udnævnt til kammerherrer. Virksomhederne 
beriger kongehuset med materielle gaver og tjenester - som privatfly eller 
køb af Schackenborg Slot. Erhvervsmanden Fritz Schur er eksempel på en 
person, som er kommet tæt på magteliten i kraft af sit personlige venskab 
med kongehuset, der møder op, når han fejrer fødselsdag. Under statsbesøg 
fra udlandet får han mulighed for at tale med embedsmænd og interessante 
udenlandske kontakter. Mange andre ville også gerne have samme unikke 
muligheder, men nu bliver det så ham«, forklarer Christoph Houman 
Ellersgaard. 
</p><p>
Introduktionen til kongehuset med de mange ritualer har en magisk dragning på 
mange fra magteliten. Der er tale om en gaveøkonomi, hvor både kongehus og 
magtens elite drager nytte af hinanden, vurderer han. 
</p><p>
»Magtdelingen er, at kongehuset giver det symbolske blå stempel. Til gengæld 
sikres kongehuset relevans, for hvis ikke magteliten gad dukke op, ville 
magien langsomt sive ud af kongehuset. Så forholdet mellem magtelite og 
kongehus er et system af gensidighed«, forklarer Christoph Houman 
Ellersgaard. 
</p><p><span class="img-contimg-fl-right"><img class="image inlineLightBox" src="http://multimedia.pol.dk/archive/00928/Dronning_Margrethe_928093w.jpg" alt="" border="0"/><span class="caption"><span class="f-img-caption">tegning. 
</span>Jørgen Saabye</span></span></p><p>
Men det nytter ikke at forarges over kongehusets omgang med eliten. For den er 
nødvendig, med mindre danskerne ønsker sig et helt andet samfund end den 
markedsøkonomiske liberale, demokratiske model, der gælder i Danmark, 
påpeger Jes Fabricius Møller. 
</p><p>
»Erhvervslivets spidser akkumulerer store personlige formuer og magt, og det 
er en samfundsmodel, som vi har accepteret, fordi vi grundlæggende tror på, 
at det private erhvervsliv er en nødvendighed. Og kongehuset skal også være 
noget for dem med magt. Formår kongehuset ikke det, er kongehuset truet. 
Magten kan godt lide at se sig bekræftet i, at den har magten. Det ligger i 
dens natur«, siger Jes Fabricius Møller om det gensidige forhold. 
</p><p>
Og danskerne har da tilsyneladende heller ikke noget problem med, at 
kongehuset omgiver sig med magteliten. Blot 13 procent af de adspurgte i 
Megafonundersøgelsen for Politiken og TV2 svarer ja til, at kongehuset er 
for elitært. Og kun 11 procent mener, at kongehuset bør være mere folkeligt 
og omgive sig med flere almindelige danskere. 
</p><h3>
Successen 
</h3><p>
Ugens fødselar, dronning Margrethe, der fylder 75, kan således glæde sig over, 
at danskerne i stor stil er tilfredse med de kongeliges måde at være 
kongehus på. Megafonundersøgelsen viser også, at danskerne ønsker at beholde 
dronningen længe endnu. Blot 18 procent mener, at dronningen bør trække sig 
tilbage på nuværende tidspunkt. Samtidig nærer danskerne stor tillid til, at 
næste generation kan føre kongehuset videre med succes, når det bliver 
nødvendigt. 73 procent af de adspurgte mener nemlig, at kronprins Frederik 
er ’meget godt’ eller ’godt’ egnet til at overtage tronen. 
</p><p>
Og netop dette forhold demonstrerer kongehusets styrke lige nu, mener 
Sebastian Olden-Jørgensen. 
</p><p>
»Der er stort flertal for, at Frederik ville klare det godt, hvis han kom til 
nu. Alligevel er flertallets holdning »ikke nu, tak«. Det er sådan set 
selvmodsigende, men afspejler kongehusets dobbelte succes: Dronningen er 
solidt populær og magter indtil videre fuldt ud sin opgave. På den anden 
side er sympatien og tilfredsheden med Frederik stor. Mit bud er, at 
dronningen for så vidt godt kan finde på at gå af, men der skal være en god 
grund«, siger han og uddyber: 
</p><p>
»Nationale symboler går ikke af bare på grund af alder, i hvert fald ikke i 
Danmark. Et voldsomt dyk i populariteten – som det er sket i Spanien - kan 
være en grund, men det er usandsynligt. Det, hun og for så vidt også 
kronprinsen venter på, er alvorlige og langvarige helbredsproblemer som 
f.eks. demens, der vil umuliggøre den nærhed, jeg tidligere har nævnt«. 
</p><p class=" bl-elem"><a class=" bl-elem" href="http://quiz.politiken.dk/bezzerwizzer/bezzerwizzer/bezzerwizzer/index/0/552cb998-3ac0-4ceb-8f7b-49782a72c762/1" target="_blank">AFPRØV 
DIN VIDEN OM DRONNINGEN I DENNE QUIZ.</a></p>	
</div>

</div></body></html>
