---
layout:     post
title: 	    "Bliv ingeniør hjemme fra dagligstuen"
post_author:	    15300
post_date:	    Wed, 04 Mar 2015 14:35:21 +0000
post_site:	    karriere.jobfinder.dk 
post_link:	    http://karriere.jobfinder.dk/artikel/bliv-ingenioer-hjemme-fra-dagligstuen-2822
---
<html><body><div><section class="body"><p><figure class="plugin full"><img src="http://karriere.jobfinder.dk/sites/karriere/files/styles/article_inline/public/etf_artikeltop.png?itok=ojFU8XsJ" alt=""/></figure></p>
			<p>Har du længe gået med en drøm om at uddanne dig til ingeniør, men har ikke kunnet afse tid og ressourcer til det? Måske har det været uoverskueligt at tage flere år ud af kalenderen for at sætte sig tilbage på den økonomisk trange skolebænk, eller også har det været problematisk at skulle pendle flere timer hver dag mellem skole og hjem.</p>
			<p>Aarhus Universitet er nu klar med en løsning til dig: fra august 2015 åbner de nemlig for de virtuelle porte, og tilbyder en fuld elektroingeniøruddannelse online.</p>
			<p><a href="http://www.jobfinder.dk/jobs/?utm_source=Karrieresite&amp;utm_medium=Link&amp;utm_campaign=Se%20nyeste%20job?utm_source=Karrieresite&amp;utm_medium=Link&amp;utm_campaign=Se+job">Tid til nye udfordringer? Tjek Jobfinder</a></p>
			<p>»Vi syntes, der manglede noget til dem, der gerne ville videreuddanne sig, men som på en eller anden måde var forhindret. Der har vi ved at lave en fleksibel uddannelse, som er uafhængig af tid og sted, givet dem et tilbud,« siger Mikael Bergholz Knudsen, udviklingschef for Elektronik og Computerteknologi på Ingeniørhøjskolen ved Aarhus Universitet.</p>
			<p>Uddannelsen er ikke målrettet unge, der kommer direkte fra gymnasiet, men henvender sig mere til et ældre segment, der kommer fra arbejdsmarkedet, som gerne vil videreuddanne sig til ingeniør. Det er dog stadig et studie normeret til fuld tid, og derfor anbefales det heller ikke at de studerende sideløbende fungerer i en fuldtidsstilling i deres job.</p>
			<h2>Omvendt undervisningsstruktur</h2>
			<p>Undervisningen sker gennem et koncept, der hedder Flipped Classroom, der, som navnet antyder, vender undervisningsformen på hovedet.</p>
			<p>Den studerende starter med at have individuel forberedelsestid. Her spiller videomateriale en stor rolle, ligesom der vil være noget tekst at læse og opgaver, der skal løses.</p>
			
			<p>Efterfølgende indgår man i en mere forelæsnings-lignende situation - stadig online - hvor man besvarer spørgsmål i relevans til det materiale, man har arbejdet med i forberedelsen. Her kan man også fortælle underviseren om aspekter, man syntes var svært, og gerne vil have flere opgaver om i næste modul.</p>
			<p>»Forelæsningen vil være målrettet lige præcis det, de studerende syntes var svært, og gerne vil have mere undervisning i. Det tror jeg også gør, at de studerende bliver mere motiverede, fordi de selv har mulighed for at få indflydelse på, hvad undervisningen skal indeholde. Underviseren vil tage fat i lige præcis det, de studerende gerne vil høre noget om,« fortæller Mikael Bergholz Knudsen, og fortsætter:</p>
			<p>»De studerende får en bedre og mere effektiv læring, da alt, hvad de laver, vil være målrettet og planlagt i forhold til at optimere deres læring.«</p>
			<h2>Lab in a box</h2>
			<p>Som ingeniørstuderende er det vigtigt at få teorien afprøvet i praksis. Men hvad gør man som hjemmestuderende, hvis dagligstuen ikke er indrettet som laboratorium?</p>
			<p>Her har Ingeniørhøjskolen udtænkt den såkaldte ‘Lab in a box’, som de studerende får udleveret ved start. Det er en værktøjskasse, som indeholder alle de instrumenter og apparater, man som elektroingeniørstuderende må få brug for. Dermed kan man sidde derhjemme og lave de praktisk opgaver, studiet kræver.</p>
			<p>»De vil have samme muligheder som de studerende, der møder op på skolen. Den eneste forskel er, at de rent praktisk vil sidde og lave det derhjemme. De studerende vil også have mulighed for at tage nogle valgfag, der ikke udbydes online, som kræver mere avancerede laboratorievilkår. Her vil de være nødt til at møde op på campus,« fortæller Mikael Bergholz Knudsen.</p>
			<p>Onlineuddannelsen udspringer af Ingeniørhøjskolens campus i Herning, og derfor vil det være her, man skal indfinde sig, når der bliver behov for flere ressourcer. Man skal også påregne at bruge enkelte dage der i løbet af uddannelsen - især i starten og i slutningen.</p>
			<h2>Nyt segment</h2>
			<p>Med jungletrommer, der buldrer om ingeniørmangel i Danmark, rammer initiativet ned i et nyt segment af studerende. Det er et aspekt, der har været stort fokus på i oprettelsen af onlineuddannelsen.</p>
			<p>»Det er en stor motivation at kunne gøre en forskel. Vi mener, det er en måde at få en ny type studerende til at læse til ingeniør, som ikke tidligere har haft mulighed for det, og dermed kan vi hjælpe med at komme problemet til livs,« siger Mikael Bergholz Knudsen, og understreger, at der især i elektronikbranchen er meget kort vej i job.</p>
			
			<p>Der er endnu ikke konkrete planer om at udbrede online-tilbuddet til andre retninger end elektro. Inden det kan komme på tale, vil man først gøre sig nogle erfaringer, ligesom de tekniske udfordringer er større ved andre uddannelsesretninger:</p>
			<p>»Der er nogle af de andre retninger, hvor man i de praktiske øvelser i langt højere grad er afhængig af et laboratorium. Jeg vil ikke sige, det ikke kan lade sig gøre, men det er ikke ukompliceret,« fortæller Mikael Bergholz Knudsen.</p>
			
			<p>Uddannelsen er dimensioneret til 45 studerende, men hvor mange ingeniøraspiranter, onlineformatet henvender sig til, har han svært at sige:</p>
			<p>»Det vil jeg være ked af at spå om. Det er noget af det, vi selv er meget spændte på.«</p>
			<p>Uddannelsen tager 3,5 år. Der tilbydes også et online adgangskursus, hvis den uddannelsesmæssige baggrund ikke er på plads. I så fald tager hele pakken 4,5 år.</p>
			<p><a href="http://karriere.jobfinder.dk/artikel/ida-ambassadoerer-inspirerer-gymnasielever-2824">Læs mere om fremtidens ingeniørarbejdsmarked.</a></p>
		</section></div></body></html>
