---
layout:     post
title: 	    "Bekymrede forskere: Koraller æder løs af havenes mikroplast"
post_author:	    Mie Stage
post_date:	    Thu, 26 Feb 2015 14:08:00 +0000
post_site:	    ing.dk 
post_link:	    http://ing.dk/artikel/bekymrede-forskere-koraller-aeder-loes-af-havenes-mikroplast-174417
---
<html><body><div><section class="body"><p>Koraller i verdens største koralrev Great Barrier Reef i det nordøstlige Australien er begyndt at gnaske små stykker plastic i sig, og det får forskere til at bekymre sig for korallernes maver og fordøjelsessystem.</p>
			<p>Forskerne, som kommer fra James Cook-universitetet i Queensland, der ligger ud til Koralhavet, har efterprøvet antagelsen ved at placere nogle koraller i et bassin med små plasticstykker op til 5 mm i diameter. Her kunne de se, at korallerne spiste dem næste lige så hurtigt, som de ville spise plankton, skriver <a href="http://www.terradaily.com/reports/Fears_over_plastic-eating_coral_in_Australias_Barrier_Reef_999.html">terradaily.com</a>.</p>
			<p>Det kunne de kæde sammen med vandprøver fra Great Barrier Reef tæt på kysten, som viste, at der var polystyren og polyethylen ved koralrevet – dog i små mængder.</p>
			<p>»Hvis forureningen med mikroplastic stiger i Great Barrier Reef, kunne det få negativ effekt på korallerne, da deres små maver bliver fulde af ufordøjeligt plastic,« siger Mia Hoogenboom fra universitet.</p>
			
			<p>Da de kiggede ind i korallerne bagefter, fandt de plasticen dybt inde i polypperne, pakket ind i væv. Det gav bekymringer for, hvorvidt det betød, at korallerne ville få ødelagt fordøjelsessystemet.</p>
			<p>I forvejen er Great Barrier Reef, som står på Unescos verdensarvsliste, under streng observation, da det er et truet område på grund af klimaændringer, dårlig vandkvalitet og fiskeri.</p>
			<p>Og eftersom National Academy of Sciences anslår, at 88 procent af verdenshavene har plasticaffald svømmende i overfladen, stammende fra legetøj, poser og fødevareemballage, er det også dårligt nyt for korallerne.</p>
			<p>Forskerne siger dog, at de endnu ikke ved, præcist hvor alvorligt plasticstykkerne er for dyrelivet i havene.</p>
		</section></div></body></html>
