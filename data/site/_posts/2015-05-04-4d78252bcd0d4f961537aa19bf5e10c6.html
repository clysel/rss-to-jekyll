---
layout:     post
title: 	    "Den svære samtale før døden er livsvigtig"
post_author:	    
post_date:	    Mon, 04 May 2015 20:51:24 +0200
post_site:	    politiken.dk 
post_link:	    http://politiken.dk/forbrugogliv/livsstil/familieliv/ECE2650253/den-svaere-samtale-foer-doeden-er-livsvigtig/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4 class="">
Sådan får du taget den svære samtale</h4>
<div class="fakta-body" data-buildingblock="embedded_factboxlink">
<p><b>Tag din trang alvorligt.</b> Hvis du føler behov for at tage nogle dybe 
samtaler med din nærtstående, som skal dø, så få det gjort. Det vil 
formentlig give dig fred i sjælen. Omvendt kan sorgprocessen blive sværere, 
hvis du ikke følger din trang. 
</p><p><b>Gør det, før det er for sent.</b> Vær bevidst om, at 
uhelbredelige sygdomme pludselig kan forværres, og derfor kan det være 
afgørende, at du tager initiativet hurtigt. Ellers risikerer du, at det 
er for sent. 
</p><p><b>Hav modet, og gør dig umage.</b> Disse samtaler vil du formentlig 
tænke tilbage på som nogle af de vigtigste i dit liv. Derfor er det vigtigt, 
at du tager mod til dig og gør dig umage for at skabe de rette rammer og 
åbne for samtalen. 
</p><p><b>Vær kreativ. </b>Hvis det er svært at få hul på de dybe samtaler, så 
vær ikke bange for at bruge redskaber til at anspore dem. Tænk dig om, og 
find ud af, hvad der kunne virke i lige netop din og din kæres situation. 
</p><p><b>Brug musik. </b>Et greb kunne være at lave en playliste med musik, som du 
ved, den døende holder af, eller som minder jer om fælles oplevelser. Det 
kan hjælpe samtalen på vej at lytte til den sammen. Alene det, at du viser 
din hengivenhed ved at have lavet playlisten, kan også få gang i de vigtige 
snakke. 
</p><p><b>Vis billeder. </b>Saml billeder fra den døendes liv, og kig på dem sammen. 
Billeder er eminente til at sætte gang i hukommelsen, og det er oplagt at 
spørge ind til situationerne og på den måde få samtalen på sporet. 
</p><p><b>Skriv spørgsmål ned. </b>Hvis der er nogle ting, du gerne vil 
spørge den døende om, så skriv for eksempel dine spørgsmål ned på postkort, 
som din kære kan trække et efter et. Eller lav en slags interview med den 
døende, hvor I får talt om det, der betyder noget for jer. 
</p><p><b>Hent inspiration hos andre. </b>Tag kontakt til personer fra den døendes 
fortid og nutid. Det kan virke som et omfattende arbejde, men du vil 
garanteret blive rigtig glad for at kontakte alt fra barndomsvenner til 
ungdomskærester, nuværende og tidligere kolleger, gamle skolekammerater og 
nære venner fra nutiden. Et fif kan være at bede dem skrive deres bedste 
minde om den døende ned. At læse de breve sammen kan anspore til nogle gode, 
dybe samtaler om livet. 
</p><p><b>Dokumenter jeres samtaler. </b>Skriv dem ned, gem jeres sms’er, optag 
video, og brug diktafon. Det kan være en stor gave at have jeres dybe 
samtaler, så du kan genkalde dem, når du skal fortsætte videre i livet uden 
din kære. 
</p><p><i class=" bl-elem">Kilde: Forfatter Stine Buje, hvis bog ’Snak på livet løs’ udkommer 29. maj. 
Bogen giver gode råd til, hvordan pårørende kan få taget hul på de svære 
samtaler før døden. Der er også personlige beretninger fra en lang række 
pårørende, som deler hjerteligt ud af deres egne erfaringer med at miste for 
at hjælpe andre i samme situation. </i></p><p class=" bl-elem"><i class=" bl-elem">Læs mere på <a class=" bl-elem" href="http://www.snakpålivetløs.dk" target="_blank">snakpålivetløs.dk. 
</a></i></p>
</div>
</div><p>
Hvert år får tusindvis af danskere den ubærlige besked, at de lider af en 
uhelbredelig sygdom. Både for den døende og de pårørende er det ofte meget 
svært at forholde sig til, og reaktionerne spænder over alt fra angst og 
sorg til vrede og magtesløshed. 
</p><p><b class="ext-link">LÆS ARTIKEL</b><a class="embeddedlink" href="http://politiken.dk/forbrugogliv/livsstil/familieliv/ECE2501010/karen-er-vaagekone-ingen-skal-vaere-helt-alene-naar-de-doer/">Karen er vågekone: Ingen skal 
være helt alene, når de dør</a></p><p>
Gennemgående for mange, der står i den sørgelige situation, er behovet for at 
få talt om vigtige ting, inden det bliver for sent. Men selv om trangen 
føles presserende, kan det være mere end svært at få taget hul på disse 
snakke, fortæller Rita Nielsen, der er sygeplejerske og har arbejdet med 
terminale patienter og deres pårørende gennem 20 år, senest på 
Diakonissestiftelsens Hospice. Undervejs har hun skrevet fem bøger om døden, 
blandt andet om vigtigheden af at få talt sammen, inden det er for sent. 
</p><p>
»Disse dybe samtaler før døden kan have stor betydning for både den, der skal 
dø, og for dem, der skal leve videre. De giver fred i sindet for begge 
parter, og det bliver lettere både at leve og dø, hvis man har haft en god 
periode op til døden, hvor man føler sig tæt på hinanden, og der ikke er 
noget usagt«, forklarer Rita Nielsen, som for nylig har valgt at stoppe det 
daglige arbejde på hospice for at undervise, holde foredrag og skrive om 
alle de erfaringer, hun har med at hjælpe døende og pårørende til en værdig 
afslutning. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/forbrugogliv/sundhedogmotion/sygdom/ECE2405864/vi-doer-ikke-hvor-vi-oensker/">Vi dør ikke, hvor vi ønsker</a></p><p>
Hun har ofte oplevet, at når samtalerne har været svære at få gang i, så er 
det, fordi for eksempel to ægtefæller gerne vil beskytte hinanden og ikke 
vil gøre hinanden kede af det. 
</p><p>
»Så plejer jeg at sige: »Ved du hvad – du kan ikke gøre ham eller hende mere 
ked af det, end vedkommende er i forvejen. Men det kunne jo være, I kunne 
græde sammen i stedet for hver for sig, og at det kunne være en hjælp«, 
fortæller Rita Nielsen. 
</p><h3>
Få hjælp udefra 
</h3><p>
Hun råder til, at man hiver fat i sundhedspersonale eller en anden 
udenforstående, hvis det føles uoverkommeligt at få hul på at tale 
ordentligt sammen. Det kan tit være en hjælp, hvis en tredje person kan 
hjælpe samtalen på gled. 
</p><p>
»Familier og familiestrukturer er naturligvis forskellige, og i nogle familier 
taler man bare ikke om følelser. Men for de fleste mennesker vil det være en 
fantastisk hjælp i sorgbearbejdelsen at tænke tilbage på de gode, dybe 
snakke, som er med til at understrege samhørigheden«, siger Rita Nielsen og 
forklarer, at det at fortælle hinanden historier om det liv, man har haft 
sammen, også kan være en rigtig god og givende oplevelse at dele. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/forbrugogliv/sundhedogmotion/sygdom/ECE2405864/vi-doer-ikke-hvor-vi-oensker/">Vi dør ikke, hvor vi ønsker</a></p><p>
Rita Nielsen påpeger, at det naturligvis er vigtigt at respektere, hvis den 
døende simpelthen ikke har lyst til at have den slags dybe samtaler, men 
hendes erfaring er, at det vil langt de fleste gerne. 
</p><p>
Majken Kaznelson, psykoterapeut med speciale i sorgbearbejdelse, understreger 
også, at det er vigtigt at vise hensyn til, om den døende har lyst til og 
behov for den type samtaler. 
</p><p>
»For mange pårørende vil det helt afgjort gøre en forskel i forhold til 
sorgprocessen bagefter, hvis man har nået at få nogle gode, dybe samtaler. 
Men det er vigtigt at respektere den døendes grænser, for ellers kan 
samtalen ende skidt, og det er klart, at det ikke er sådan et minde, man 
ønsker at stå tilbage med«. 
</p><h3>
Find en ramme for samtalen 
</h3><p>
Det er dog hendes erfaring, at de fleste kan få gang i gode, givende samtaler, 
hvis de gør sig umage og forbereder sig – og at både pårørende og den døende 
har rigtig stor glæde af at få de oplevelser sammen. 
</p><p>
»Når jeg taler med klienter, der står i den her situation, gør jeg altid meget 
ud af at spørge ind til, hvordan deres forhold til den døende er. Ved at 
sætte ord på det kan vi ofte sammen finde frem til nogle rammer, der kan 
være med til at åbne op for de svære samtaler«, forklarer Majken Kaznelson 
og siger, at mange vil opleve samtalerne som en form for forløsning, der kan 
være med til at gøre det lettere at leve videre bagefter. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/forbrugogliv/livsstil/familieliv/ECE2506112/mor-efter-tommys-doed-han-kommer-tit-for-at-sige-hej/">Mor efter Tommys død: Han 
kommer tit for at sige 'hej'</a></p><p>
»Hvis personen, der skal dø, stadig er frisk nok til det, kan det tit være en 
god idé at gå en tur sammen, lave mad sammen eller foretage sig noget andet 
sammen. Gode samtaler kan lettere opstå, hvis man gør noget imens«. 
</p><p>
Hvis den døende er sengeliggende, kan det være godt at tænke i at finde en 
konkret indgangsvinkel. 
</p><p>
»Det kan være rigtig svært og vil ofte spænde ben for samtalen, hvis man 
sætter sig ned, tager den døende i hånden og siger: »Der er noget, jeg 
rigtig gerne vil tale med dig om, inden du dør«. Det kan blive for hårdt og 
få tårerne til at springe med det samme. Derfor kan det ofte være bedre at 
forberede noget konkret, man gerne vil have svar på. For eksempel kan man 
starte med at sige: »Hvordan var det egentlig, dengang…?«. Det giver en mere 
blid åbning, og så kan samtalen udvikle sig derfra«, råder Majken Kaznelson. 
Hun fremhæver, at hvis man som pårørende har en stærk trang til at få talt 
med den døende om bestemte ting, er det vigtigt så vidt muligt at følge sin 
fornemmelse. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/forbrugogliv/livsstil/familieliv/ECE2506109/doeende-finder-ro-i-at-tale-om-at-moedes-igen/">Døende finder ro i at tale om 
at mødes igen</a></p><p>
»Sorgen handler helt overordnet om at sige farvel, give slip og sætte den 
afdøde på en ny plads i sit liv, hvor man kan glædes over mindet. Men det 
kan blive forstyrret, hvis der er noget uafsluttet, der bliver ved med at 
fylde«. 
</p><h3>
Særlig nærhed med den døende 
</h3><p>
Solvejg Ritzau er bedemand og indehaver af begravelsesforretningen Den Sidste 
Rejse på Østerbro i København. Hun møder dagligt efterladte, der sørger, og 
hun oplever, at der er stor forskel på reaktionen hos de mennesker, der har 
haft de gode, dybe samtaler med deres kære op til døden og dem, som af den 
eller anden årsag ikke fik taget ordentligt afsked. 
</p><p>
»De efterladte, der har haft mulighed for at have denne særlige nærhed med den 
døende, som vel i essensen er kærlighed, er helt anderledes afklarede – især 
dem, hvor den afdøde var på hospice til sidst. Der er en speciel stemning 
sådan et sted, som indbyder til, at man får taget godt afsked«, siger 
Solvejg Ritzau. 
</p><p>
Hendes erfaring er, at de, som mister pludseligt, eller som af andre årsager 
ikke fik talt med afdøde om den nært forestående død eller andre vigtige 
ting, ofte reagerer med vrede og afmagt i sorgen. 
</p><p>
»I de situationer plejer jeg at bruge ekstra tid på at tale med 
familiemedlemmerne og få dem til at sætte ord på deres vrede, sorg, 
fortvivlelse og eventuelle skyldfølelse for ad den vej at bringe dem tættere 
på en afklaring med det, der er sket. Jeg råder dem ofte til at skabe tid og 
rum til, at de hver især kan tilbringe nogle timer alene på et uforstyrret 
sted, så de kan skrive et brev til den person, de har mistet. Det kan være 
en god lindring, når døden har været der, og det ikke længere er muligt at 
tale sammen«. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/forbrugogliv/sundhedogmotion/sygdom/ECE2514189/kraeftsyge-pia-min-diagnose-har-gjort-mig-vaagen/">Kræftsyge Pia: »Min diagnose 
har gjort mig vågen«</a></p><p>
Hun har til tider hørt efterladte sige, at de ikke var gode nok til at lytte 
til den afdøde, som faktisk lagde op til nogle dybe, eksistentielle 
samtaler. 
</p><p>
»Jeg tror, at vi er mange, som ikke i tide opdager, at vores forældre eller 
bedsteforældre er ved blive gamle, og at døden ikke er så langt væk. Døden 
er så uvirkelig, så længe livet er der«. 
</p><p>
Rita Nielsen er enig i, at det kan komme til at fylde meget, hvis der er noget 
uafsluttet, man ikke fik sagt. Derfor arbejder man på mange hospicer og 
hospitalsafdelinger, hvor terminale patienter er indlagt, med det, der 
hedder ’værdighedsterapi’, fortæller hun. Her opfordrer man den døende til 
at svare på en række spørgsmål a la, ’hvad er du mest stolt af i dit liv?’, 
og ’hvad er dine håb og ønsker for dine kære efterladte’. En sygeplejerske 
vil optage det på diktafon, og så bliver dokumentet renskrevet, og den 
døende vælger, hvem der skal have det. 
</p><p>
»Det er veldokumenteret, at det ofte er en stor lindring for den døende og for 
de efterladte i sorgbearbejdelsen at have sådan et vidnesbyrd«, forklarer 
Rita Nielsen. 
</p><p>
Hun kan dog ikke lade være med at komme med en opfordring til alle, der er i 
live og har relationer. 
</p><p class=" bl-elem">
»Se dog at få talt ordentlig sammen, mens I bare lever et ganske almindeligt 
liv. Hvorfor dog vente, til I står over for døden? Disse dybe samtaler er 
meget værd, ligegyldigt hvilken livsfase vi er i«. 
</p>	
</div>

</div></body></html>
