---
layout:     post
title: 	    "Forfattere: Hans digte er poesiens Koh-i-Noor"
post_author:	    
post_date:	    Sat, 28 Mar 2015 19:13:10 +0100
post_site:	    politiken.dk 
post_link:	    http://politiken.dk/kultur/boger/ECE2608642/forfattere-hans-digte-er-poesiens-koh-i-noor/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p><b>P.O. Enquist, svensk forfatter:</b></p><p>
»Allerede Tranströmers første ’17 digte’ øvede indflydelse på en hel 
generation. Hans friskhed, hans metaforer, fik både lyrikere og prosaister 
til at trække vejret som han. Vi lærte hans digte udenad. Senere kom han på 
kant med nogle af sine samtidige, der opfattede ham som et upolitisk 
menneske. Men det er forkert. Han var politisk på en anden måde, de baltiske 
lande betød mere for ham end Vietnam. Først og sidst var han en eksistentiel 
digter, en kristen, der ikke var religiøs«. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/ECE2607922/verdenskendt-svensk-lyriker-og-nobelpristager-er-doed/">Verdenskendt svensk lyriker og 
nobelpristager er død</a></p><p><b>Henrik Nordbrandt, dansk digter:</b></p><p>
»Når jeg uden ord forsøger at visualisere Tranströmers værk, er synet af en 
diamant det første billede, der dukker op. Fra de første facetter med ’17 
digte’ (1954) blev afsløret, stod det klart, at det var det, det drejede sig 
om: en slags poesiens Koh-i Noor, der med hver nysleben facet, hvert nyt 
værk, kom til at lyse rigere. 
</p><p>
Jeg kender ingen anden digter fra vor tid, som fra udgivelsen af sine første 
digte i den grad syntes at love, at et stort værk var på vej, og med hver ny 
digtsamling levede op til sit uskrevne løfte«. 
</p><p><b>Pia Tafdrup, dansk digter: </b></p><p>
»Jeg sad i dag i en tempelhave i Kyoto og tænkte på Tomas Tranströmer. Et 
sted, der stemningsmæssigt svarer til hans digte. Han nåede som digter ikke 
bare sine landsmænd, der elskede ham, men også om på den anden side af 
kloden. I Kina havde hans digte længe været udsolgt, men jeg husker, at 
kineserne ikke lod sig stoppe af den grund, de fotokopierede hans digte og 
tolkede dem på livet løs.
</p><p>
Han var værdsat af dem, som de priste H.C. Andersen og Søren Kierkegaard. 
Noget nær samme status, som de to danske forfattere har verden over, har 
Tomas Tranströmer i mange lande. Det er de færreste, der opnår det. Tomas 
Tranströmers poesi er værd at vende tilbage til igen og igen. Den er smuk, 
tænksom og yderst givende. Der er meget at sige tak for«. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/kultur/ECE2608582/den-graa-stemme-forstummer-ikke/">Den grå stemme forstummer ikke</a></p><p><b>Lea Marie Løppenthin, dansk digter:</b></p><p class=" bl-elem">
»’Østersøer’ (1974) er min favorit. Men på tværs af alle digtsamlingerne 
mærker man en interessant tysthed, en lavmælt undren over sprogets måde at 
reagere på. Tranströmer minder mig om Paul Celan, men med et håb. Han 
repræsenterer en tradition, vi for tiden har glemt i Danmark: at jeg’et i et 
digt ikke er den biografiske person, men tilhører digtet«. 
</p>	
</div>
</div></body></html>
