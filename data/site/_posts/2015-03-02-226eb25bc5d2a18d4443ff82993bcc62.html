---
layout:     post
title: 	    "Gennemsnitsdanskeren i år 2050 er tyk, berømt og næsten helt glat"
post_author:	    
post_date:	    Mon, 02 Mar 2015 20:10:40 +0100
post_site:	    politiken.dk 
post_link:	    http://politiken.dk/bagsiden/ECE2570366/gennemsnitsdanskeren-i-aar-2050-er-tyk-beroemt-og-naesten-helt-glat/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
1) På hovedet. Kasketten vender omvendt i 2050. Frem til 2020 er den vendt 
ligeud, fra 2020 til 2035 er den på sned. Derefter altså omvendt; ingen 
vender den dog lige bagud - det ville simpelthen være for plat, som der står 
i Euroman. I 2050 hedder magasinet dog blot Man, fordi præfikset euro- går 
af mode, når eurosamarbejdet ophører i 2016. 
</p><p>
2) Økonomi. MobilePay er retrosmart, men kun få ejer en mobiltelefon. Det er 
faktisk kun i Maribo, folk gør det, og det er, fordi Maribo er det nye 
Stavanger, som var det nye Turku, som var det nye Växjö, som var det nye 
Ulm, som var det nye Berlin. Alle andre betaler med dna, konkret ved at 
spytte på forretningers dna-skannere. 
</p><p><span class="img-contimg-fl-right"><img class="image inlineLightBox" src="http://multimedia.pol.dk/archive/00917/DanskerNY_917579b.jpg" alt="Gennemsnitsdanskeren. Her er Kim Nielsen, 45 år, fra Ikast. Hr. Nielsen ser ud, som de fleste af os vil gøre i midten af indeværende århundrede. Der er noget at se frem til. Tegning: Philip Ytournel" border="0"/><span class="caption"><span class="f-img-caption">Gennemsnitsdanskeren. 
</span>Her er Kim Nielsen, 45 år, fra Ikast. Hr. Nielsen ser ud, som de fleste af os vil gøre i midten af indeværende århundrede. Der er noget at se frem til. Tegning: Philip Ytournel</span></span></p><p>
3) Energi. Al personlig elektronik drives af kinetisk energi omsat til 
elektrisk energi, som oplagres i nanobatterier, der bliver indopereret i <i>medulla 
oblongata</i> ved 2-års-alderen. Hos drengebørn af jøder og muslimer 
erstatter nanobatterierne den fjernede forhud. Opsparet energi, som ikke er 
brugt inden solnedgang, kan sælges til det Goldman Sachs-ejede 
energiselskab, tidligere kendt som Dong. De mange ubevægelige danskere kan 
købe strøm af selskabet. En kilowatttime koster 60.000 kroner. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/oekonomi/2050/analyse/ECE2569052/2050-ny-sektion-guider-dig-om-fremtiden/">2050: Ny sektion guider dig om 
fremtiden</a></p><p>
4) Genkendelse. Alle danskere er kendte, fordi de har været i tv eller er 
blevet stjerner på nettet. Undtagen en lille flok danskere på Endelave, der 
derimod er vildt kendt for ikke at være kendt fra tv. Det vil de dog helst 
ikke interviewes om. For Kim Nielsens vedkommende opstod berømmelsen efter 
programmet 'AntikBrother', hvor danskere med hang til loppemarkeder blev 
låst inde på Dragsholm Slot i tre måneder, kiggede på rustninger og skabe og 
blev filmet undervejs. 
</p><p>
5) Køn. Det må helst ikke fremgå, hvilket køn et menneske er af. Efter svensk 
model bærer de fleste kvinder mindre penisattrapper, og mange mænd lader 
mellemkødet operere, således at man ved første øjekast kunne tilhøre begge 
køn. De nonbinære genderqueer ikke-kønnede danskeres forening forsøger op 
gennem 2030’erne at modsætte sig denne udvikling, fordi det fratager 
medlemmerne deres unikke stilling i samfundet, men da medlemstallet aldrig 
overstiger 15, får den ikke rigtig succes med sit forehavende. Kim Nielsen, 
45 år, fra Ikast, er selv en 'hen'.
</p><p>
6) Transport. Danmarks titel som verdens fremmeste cykelnation brænder til 
aske i ilden fra de små benzindrevne Segways til montering på fødderne. Den 
billige og bekvemme transportform kommer til landet i 2028, og derefter er 
det kun reaktionære venstrefløjspolitikere, der insisterer på at mærke 
jorden under foden. Opfindelsen medfører, at fedmeepidemien rigtig får tag i 
danskerne, som bliver kontinentets fedeste befolkning. 
</p><div class="art-quote article-box">
<p class="quote"/>
<blockquote>
<p class="quote-txt">
Det glatte look slår igennem omkring 2041, i forbindelse med at landbruget 
sikrer sig retten til at bruge plantemidler og antibiotika helt ind i folks 
private hjem
</p>
</blockquote>
</div><p>
Firmaet bag transportrevolutionen ejes i øvrigt af en international 
kapitalfond, der igen er ejet af Frank Aaen. </p><p>
7) Behåring. Skæg er noget så uinteressant i 2050. Det er i det hele taget 
umoderne at have for meget hår. Det glatte look slår igennem omkring 2041, i 
forbindelse med at landbruget sikrer sig retten til at bruge plantemidler, 
kunstgødning, zink og antibiotika helt ind i folks private hjem. Udviklingen 
medfører, at de fleste danskere mister evnen til at gro hår. 
</p><p>
8) Buksemode. Det højtaljede look er in. Det vender tilbage i 2033, hvor 
håndværkerrevnen igen bliver betragtet som vulgær. 
</p><p>
9) Religion. For ikke at støde nogen indfører statsminister Henrik Dahls anden 
regering i 2024 polyreligiøsitet, så det er tilladt at følge flere 
trosretninger samtidig. Det bliver straks udnyttet af gymnasieelever, der 
bekender sig til jødedom, islam, kristendom, asatro, mormonisme, scientology 
og hinduisme på samme tid. Det sikrer en statistisk set stærk mulighed for 
at have valgt den rigtige gud at tro på, men den egentlige årsag er, at de 
snedige flergudsdyrkere i de fleste undervisningsuger har undervisningsfri 
alle dage, da fredag, lørdag og søndag er helligdage for hhv. muslimer, 
jøder og kristne, og der næsten altid er en eller anden religiøs højtid at 
højtideligholde. Det være sig rath yatra, yom kippur, Kristi himmelfartsdag, 
forårsjævndøgn, L. Ron Hubbards fødselsdag eller laylat al-qadr. 
</p><p>
Grundlovsdag er dog kun en halv fridag, men idet der er indført mulighed for 
flerdobbelt statsborgerskab, kan mange også få fri til at fejre nationaldag 
17. maj og uafhængighedsdag 4. juli. 
</p><p class=" bl-elem">
10) Miljø. Danskernes lyst til søde sager går ud over det nordiske birketræ, 
hvis sødlige saft bliver et supplement til det hyggelige slik, vi nu ikke 
længere kun hygger med i weekenden. Begrebet fredagsslik forsvinder, og 
birkerovet udrydder på få år alle de karakteristiske træer i landets haver 
og skove. Samtidig betyder den omfattende urtesamlingstrang langs de danske 
kyster som følge af den nordiske madbølge – især salturt og havtorn 
forsvinder lynhurtigt – at kysten bogstaveligt talt mister sin rodfæstning. 
Møns Klint opsluges af det stigende hav, og saltvandets avancement i 
kystnære områder får mange til at søge mod bakker og højderygge. Huspriserne 
omkring Jyske Ås stiger i en sådan grad, at størstedelen af Danmarks 
velhavere i 2050 bor i Østervrå. 
</p>	
</div>
</div></body></html>
