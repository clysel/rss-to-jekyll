---
layout:     post
title: 	    "Turist ville se solformørkelse - blev angrebet af isbjørn i sit telt"
post_author:	    
post_date:	    Thu, 19 Mar 2015 20:25:34 +0100
post_site:	    politiken.dk 
post_link:	    http://politiken.dk/udland/ECE2595735/turist-ville-se-solformoerkelse----blev-angrebet-af-isbjoern-i-sit-telt/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4 class="fallback">fakta</h4>
<h5>
Dødelige Isbjørneangreb på Svalbard siden 1971</h5>
<div class="fakta-body" data-buildingblock="embedded_factboxlink">
<p>
Fem mennesker er blevet dræbt af isbjørne på Svalbard siden 1971.
</p><p>
I 2011 mistede en 17-årig britisk skoleelev livet, da en bjørn angreb den 
lejr, han befandt sig i. Tre personer kom til skade ved angrebet.
</p><p>
I 1995 døde to mennesker i to forskellige isbjørne-angreb.
</p><p>
I 1972 døde en østrigsk studerende, da han var på klatretur.
</p><p>
I 1971 blev en meteorologassisten dræbt af en isbjørn.
</p><p class=" bl-elem"><i class=" bl-elem">Kilde: Aftenposten.no</i></p>
</div>
</div><p>
Han var taget til Svalbard for at nyde fredagens solformørkelse på så nært 
hold som muligt. Og sådan set også for at se isbjørne. 
</p><p>
Men tidligt i morges blev den 37-årige tjekke Jakub Moravecs drøm om at opleve 
begge ting forvandlet til et mareridt. 
</p><p>
For mens han og rejsekammeraterne sov i deres telte, havde en isbjørn gravet 
sig under sikkerhedsafspærringen rundt om lejren og gik til angreb på den 
intetanende mand. 
</p><p>
»Jeg vågnede ved, at isbjørnen kom brasende ind i teltet. Den havde revet 
teltdugen op. Bjørnen bed fast i min arm og trak mig ud, mens jeg stadig lå 
halvvejs nede i soveposen«, siger Jakub Moravec fra sin sygeseng på 
hospitalet i Longyearbyen til Aftenposten. 
</p><h3>
»Skrækken kom først bagefter«
</h3><p>
Tjekken har adskillige synlige spor efter mødet med den store isbjørn. 
</p><p>
Højre underarm er pakket ind i bandage, og han har skræmmer og flænger i både 
ansigtet, på brystkassen, halsen, skulderen og på ryggen. 
</p><p>
»Jeg har været heldig. Da isbjørnen fik fat i mig, tænkte jeg kun på at slås 
for mit liv. Skrækken kom først bagefter«, siger han. 
</p><p><span class="img-contimg-fl-right"><img class="image inlineLightBox" src="http://multimedia.pol.dk/archive/00922/Norway_Polar_Bear_922227y.jpg" alt="" border="0"/></span></p><p>
Og det kunne i den grad være gået endnu værre, hvis ikke hans rejsekammerats 
mor, der sov i et andet telt, havde handlet hurtigt og resolut. 
</p><p>
Hun havde indtil klokken 05.00 været isbjørnevagt og havde derfor gruppens 
medbragte gevær hos sig. En halv time efter afslutningen på hendes vagt slog 
isbjørnen til. 
</p><p>
»De to andre i Jakubs telt råbte 'bjørn, bjørn'. De kom ikke forbi isbjørnen, 
men de fik vækket os i det andet telt«, siger Zuzana Hakova, der sidder 
sammen med Jakub Moravec på hospitalet. 
</p><p>
Det var hendes mor, der greb geværet og skød den angribende bjørn. Tre skud 
skulle der til, før isbjørnen løsnede taget og flygtede. 
</p><p><b class="ext-link">HER KAN DU OPLEVE SOLFORMØRKELSEN</b><a class="embeddedlink" href="http://politiken.dk/ibyen/guider/ECE2593175/guide-9-steder-hvor-du-kan-se-solformoerkelsen/">9 steder 
hvor du kan se solformørkelsen</a></p><p>
Senere fandt og dræbte redningsmandskab den skadede isbjørn ikke langt fra 
tjekkernes lejr. 
</p><p>
»Vi ønskede selvfølgelig at se en isbjørn. Men ikke på så tæt hold«, siger 
Moravec 
</p><h3>
Borgmester advarede i sidste uge folk om at komme til Svalbard 
</h3><p>
Jakub Moravec og hans gruppe overnattede uden for, fordi der ikke er nogen 
ledige hotelværelser på Svalbard i øjeblikket. 
</p><p>
Turister fra hele verden er valfartet til den norske ø i Nordishavet for at se 
fredagens solformørkelse. 
</p><p><b class="ext-link">VILDT</b><a class="embeddedlink" href="http://politiken.dk/rejser/temarejser/ECE2593352/solformoerkelse-saetter-gang-i-thorshavn-foerste-hotelseng-blev-booket-i-1999/">Solformørkelse sætter gang i Thorshavn: 
Første hotelseng blev booket i 1999</a></p><p>
Til hverdag bor der cirka 2.500 mennesker, og med udsolgte hoteller havde 
borgmesteren i hovedbyen Longyearbyen allerede i sidste uge advaret 
solformørkelsesturister om at beslutte sig for en sidste minuts tur til 
Svalbard. 
</p><p>
»Sikkerheden kommer først, selv under en solformørkelse. Vi må passe på folk. 
Det er frygtelig koldt i marts, og vi har også problemer med isbjørne«, 
sagde Christin Kristoffersen ifølge Ritzau allerede 13. marts. 
</p><p>
I morges blev den udtalelse skræmmende relevant. 
</p><p class=" bl-elem"><b class="ext-link">DMI</b><a class="embeddedlink" href="http://politiken.dk/indland/ECE2594627/dmi-om-solformoerkelse-havde-det-bare-vaeret-i-dag/">DMI om solformørkelse: »Havde det bare været 
i dag...«</a></p>	
</div>
</div></body></html>
