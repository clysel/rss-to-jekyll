---
layout:     post
title: 	    "Uagtsom læge koster dansker en voldsom tur i asfalten"
post_author:	    
post_date:	    Wed, 29 Apr 2015 20:00:34 +0200
post_site:	    politiken.dk 
post_link:	    http://politiken.dk/sport/cykling/ECE2648838/uagtsom-laege-koster-dansker-en-voldsom-tur-i-asfalten/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>Stribevis af voldsomme styrt har præget den indledende fase af cykelsæsonen, og flere af dem har været af så opsigtsvækkende karakter, at det har skabt heftig diskussion om, hvorvidt der tages tilstrækkelig hensyn til rytternes sikkerhed.</p><p>Et af de barske uheld, som den implicerede aktør i hvert fald var fuldstændig uden skyld i, indtraf på dagens 2. etape i WorldTour-løbet Tour de Romandie, og det gik ud over Tinkoff-Saxos Jesper Hansen.</p><p>Den 24-årige dansker var cirka. 25 km fra mål på den 168 km lange færd fra Apples til Saint-Imier sakket lidt agterud, da en holdkammerat umiddelbart inden var involveret i et større styrt.</p><h3>Lægen smækkede fordør direkte op i dansker</h3><p>Løbets lægebil stoppede i venstre side af vejen – alle ledsagende vogne skal efter reglerne holde ind til højre, når de standser – og i bestræbelserne på hurtigst muligt at tilse de tilskadekomne, smækkede lægen uden at se sig for den højre fordør op.</p><p>Det betød, at Jesper Hansen, der bugserede op gennem bilkortegen, ramlede direkte ind i døren og brat blev væltet om kuld. Umiddelbart så det sindsoprivende ud, men heldigvis var den unge dansker forholdsvis hurtigt på benene uden tilsyneladende at havde lidt alvorlig overlast, og han gennemførte i den sidste gruppe med et minus på 15.13 minutter. </p><p>Der er imidlertid næppe tvivl om, at situationen giver anledning til yderligere indskærpelse af, at chauffører og passagerer i de ledsagende køretøjer udviser den optimale forsigtighed.</p><h3>Punktering betød farvel til førertrøjen</h3><p>Også sportsligt tog Tour de Romandie en dramatisk vending, da indehaveren af den gule førertrøje, waliseren Geraint Thomas (Team Sky) blev sat ud af spillet på grund af en punktering, næsten samtidig med at ovennævnte episode udspillede sig, og netop som det for alvor begyndte at gå løs på den sidste af dagens stigninger Col La Vue des Alpes.</p><p>Det britiske mandskab, der har de seneste to års sejrherre Chris Froome som kaptajn, valgte kun at sende Peter Kennaugh ned for at hjælpe Thomas.</p><p>Kennauigh formåede imidlertid ikke at yde megen støtte, og hurtigt var Thomas ene Sky-rytter i selskab med en række rivaler, der bestemt ikke havde i sinde at hjælpe ham.</p><p>Trods ihærdig fight var Thomas chanceløs, og i mål noteredes han for et minus på 4.12 minutter og er dermed hurtigere end ventet tilbage i sin vante rolle som Froomes assistent.</p><h3>Schweizer blev dagens store triumfator</h3><p>Dagens store triumfator blev schweizeren Michael Albasini (Orica-GreenEdge), der fik maksimal oprejsning efter den enorme skuffelse på 1. etape.</p><p>Der måtte Albasini se førertrøjen forsvinde i absolut 11. time, da Team Sky som det sidst startende mandskab i holdtidskørslen besejrede Orica-GreenEdge med 66 hundrededele af et sekund.</p><p>I dag fik ingen lov til at spolere Albasinis jubel, for han susede over stregen som sikker spurtvinder foran colombianeren Jarlinson Pantano (IAM) og franskmanden Julian Alaphilippe (Etixx-Quick Step), da 49 ryttere nåede samlet til mål i første gruppe.</p><p>Det betød, at Alabasini i kraft af bonussekunder overtog førertrøjen fra Geraint Thomas.</p><h3>Chris Anker og Fuglsang i første gruppe</h3><p>Med blandt de 49 var også Chris Froome, men med ireren Nicolas Roche som eneste holdkammerat, samt løbets to andre varme bud på podiepladserne i årets Tour de France colombianeren Nairo Quintana (Movistar) og italieneren Vincenzo Nibali (Astana).</p><p>Sidstnævntes kasakhiske manbdskab var i front desuden repræsenteret af Jakob Fuglsang, estlænderen Rein Taaramäe og italieneren Michele Scarponi.</p><p>Også sidste års polske Tour de France-bjergkonge Rafal Majka befandt sig i dette selskab lesaget af Tinkoff-Saxo-holdkammeraterne Chris Anker Sørensen og kroaten Robert Kiserlovski..</p><h3>Fuglsang er nr. 14 sammenlagt</h3><p>Albasini, der sidste år vandt tre e3taper i Tour de Romandie, men i dag noteredes for sæsonens første gevinst, fører nu sammenlagt 10 sekunder foran sin italienske holdkammerat Ivan Santaromita, Froome og den engelske Orica-GreenEdge-rytter Simon Yaftes.</p><p>Nibali og Fuglsang avancerede en halv snes pladser og er nu nr. 13 og 14 med minus på 27 sekunder.</p><p class=" bl-elem">Andre interessante placeringer: 9. Simon Spilak (Katusha) 15 sekunder, 11. Rigoberto Uran (Etixx-Quick Step), 22. Thibaut Pinot (FDJ) 32, 28. Quintana 50, 32. Rui Costa (Lampre-Merida) 52, 35. Majka 1.05 minut, 37. Chris Anker Sørensen 1.05, 43. Jurgen Van den Broeck (Lotto Soudal) 1.22, 46. Romain Bardet (Ag2r-La Mondiale) 1.32, 47. Jean-Christophe Peraud (Ag2r) 1.32, 64. Thomas 4.22, 89. Christopher Juul-Jensen (Tinkoff-Saxo) 8.03, 101. Dan Martin (Cannondale-Garmin) 9.54, 136. Jesper Hansen 16.18.</p>	
</div>

</div></body></html>
