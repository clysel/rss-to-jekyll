---
layout:     post
title: 	    "Spørg Scientariet: Hvorfor skratter min DAB-radio, når jeg tænder lyset?"
post_author:	    Mie Stage
post_date:	    Sat, 02 May 2015 08:00:10 +0000
post_site:	    ing.dk 
post_link:	    http://ing.dk/artikel/spoerg-scientariet-hvorfor-skratter-min-dab-radio-naar-jeg-taender-lyset-175811
---
<html><body><div><section class="body">
			<p>Vores læser <strong>Michael Ravnsø</strong> skriver:</p>
			<p>Kære Ingeniøren. Jeg er stor fan af jeres avis og synes, at I tager mange spændende emner og spørgsmål op. Jeg har erfaret en ting, som jeg håber, at I kan bekræfte/forklare:</p>
			<p>I køkkenet har jeg en DAB+ radio, og mellem den og vinduet hænger tre lamper med hver en 600 lumen LED-pære. DAB-radioen virker normalt fint, men i samme øjeblik jeg tænder lyset, forstyrres signalet, så der kun fremkommer nogle høje pive/skrattelyde. Min påstand er nu, at LED-lyset på en eller anden måde forstyrrer signalet!</p>
			<p>Kan I evt. bekræfte dette og give en videnskabelig begrundelse? Jeg ser frem til at høre fra jer.</p>
			<p><strong>Henry Galle Stech</strong>, civilingeniør i Erhvervsstyrelsen svarer:</p>
			<p>Det er ganske givet korrekt, at det kan være de tre LED-lamper, der forstyrrer modtagelsen af DAB-radio i den opstilling, som er beskrevet.</p>
			<p>Når LED-lamperne bliver tændt udsender de lidt radiostøj. Dette er helt normalt og kan ikke undgås. Alle typer af LED-lamper til belysningsformål vil udsende lidt radiostøj, når de bliver tændt. Radiostøjen skabes af særlige styringskredsløb, der er bygget ind i LED-lamperne.</p>
			<p>Der er udarbejdet fælleseuropæiske EMC-standarder med grænseværdier for den uønskede udsendelse af radiostøj, som eksempelvis den støj som disse LED-lamper udsender. Da det er konstateret, at de omhandlede LED-lamper forstyrrer modtagelsen af DAB-signalet på radioen, så kunne man forledes til at konkludere, at LED-lamper netop ikke opfylder de pågældende grænseværdier. Altså populært sagt, at LED-lamperne er ulovlige. Men det er langt fra sikkert, at det forholder sig sådan.</p>
			<p>En radiomodtager bliver nemlig ikke forstyrret, blot fordi den bliver udsat for noget radiostøj fra eksempelvis en LED-lampe. En forstyrrelse vil først opstå, når feltstyrken af det ønskede DAB-signal (med eksempelvis DR P4) er af samme størrelsesorden som feltstyrken af radiostøjen fra dine LED-lamper.</p>
			<p>Altså sagt med andre ord: Hvis DAB-radioen modtager et godt og kraftigt DAB-signal, så vil DAB-radioen være meget immun over for radiostøjen fra LED-lamperne, og en forstyrrelse vil ikke optræde. Og omvendt, hvis DAB-radioen modtager et meget svagt DAB-signal, så vil DAB-radioen nemt kunne blive forstyrret af selv den svage radiostøj fra LED-lamperne.</p>
			<p>Derfor kunne det undersøges, om der er et godt DAB-signal i det omhandlede køkken. Og er DAB-radioen placeret et godt sted (med et kraftigt DAB-signal)? De fleste DAB-radioer kan vise signalkvaliteten i radioens display. Ved de bedste anlæg vises kvaliteten som et tal fra 0 til 100. Faktisk i procent af optimal kvalitet. Så 100 (%) er optimal kvalitet. DAB-radioen bør placeres, hvor displayet viser 100 – uden selv kortvarige dyk ned til lavere værdier.</p>
			<p>Hvis der er et tilstrækkeligt DAB-signal i køkkenet, og forstyrrelsen fortsætter, selv når DAB-radioen flyttes væk fra LED-lamperne, så er det dermed stadigvæk ikke bevist, at LED-lamperne ikke opfylder de fælleseuropæiske EMC-standarder.</p>
			<p>Rent faktisk kan en LED-lampe, der netop opfylder de fælleseuropæiske EMC-standarder godt forstyrre en DAB-radio, der befinder sig i en afstand på 4-5 meter væk fra LED-lampen, hvis DAB-radioen (i det samme rum) netop modtager et rimeligt (altså ikke godt) DAB-signal. Hvis der er en ydermur mellem en LED-lampe og en DAB-radio, så vil forstyrrelsesafstanden blive reduceret til ca. 1 meter.</p>
			<p>De fælleseuropæiske standarder er opstillet med henblik på at give en rimeligt beskyttelsesgrad i forhold til nabobrugere. I det ovennævnte eksempel, så ville en LED-lampe i en lejlighed med en høj grad af sandsynlighed ikke kunne forstyrre en DAB-radio i en nabolejlighed. Ikke med absolut sikkerhed, men højst sandsynligt.</p>
			<p>Hvorfor har man ikke valgt at stramme de pågældende standarder, så forstyrrelser (også i det samme køkken) ikke længere ville være mulige? Det er et simpelt spørgsmål om økonomi.</p>
			<p>Det er naturligt muligt at skærpe grænseværdierne, og det ville også være (teknisk) muligt at producere LED-lamper, der kunne overholder de pågældende, skærpede grænseværdier, men LED-lamperne ville blive meget, meget kostbare.</p>
			<p>Som så meget i den praktiske verden, så er de nuværende grænseværdier et godt kompromis.</p>
		</section>
		  </div></body></html>
