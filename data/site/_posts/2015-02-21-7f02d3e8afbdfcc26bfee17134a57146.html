---
layout:     post
title: 	    "Elektronisk bamse søger job som velfærdsteknolog"
post_author:	    Anne Marie Lykkegaard
post_date:	    Sat, 21 Feb 2015 13:00:09 +0000
post_site:	    ing.dk 
post_link:	    http://ing.dk/artikel/elektronisk-bamse-soeger-job-som-velfaerdsteknolog-174225
---
<html><body><div><section class="body"><p>Robotstøvsugeren er et godt eksempel på et simpelt stykke velfærdsteknologi, der herhjemme bliver brugt som en hjælpende hånd i stort set alle kommuner.</p>
			<p>I fremtiden kan vi dog ifølge den japanske it-virksomhed Fujitsu forvente, at velfærdsteknologierne bliver noget mere avancerede. De har nemlig gennem to forskningsprojekter udviklet en bamse og en stok, der tager begrebet velfærdsteknologi op på et helt andet niveau.</p>
			<p>Bamsen er udstyret med en lang række sensorer, der eksempelvis kan måle hjerterytme og tilkalde hjælp, hvis en person falder om. Stokken, der er udviklet til mennesker med begyndende demens, kan ud over at være en støtte også guide personen hjem via en GPS og et LED-display, hvis uheldet er ude.</p>
			<p>Glen Koskela er chief technology officer hos Fujitsu Nordic i Finland, og ifølge ham skal teknologierne bruges til at give et billede af, hvordan det står til med livskvaliteten hos den enkelte bruger, og hvordan den kan øges.</p>
			<p>»De data, der bliver indsamlet fra eksempelvis stokken eller bamsen, kan bruges til at give et billede af, om denne persons livskvalitet er god nok, og hvordan den kan blive bedre,« siger han.</p>
			<p><figure class="plugin right zoomable"><img data-original-image="http://ing.dk/sites/ing/files/velfaerdsteknologier.png" src="http://ing.dk/sites/ing/files/styles/w1120_media_right/public/velfaerdsteknologier.png?itok=7H1XTHu_" alt=""/></figure></p>
			<h2>Tilpasning til danske forhold</h2>
			<p>Herhjemme har vi måske ikke velfærdsteknologier, der er lige så avancerede som Fujitsus to eksempler. Men selv en tilsyneladende enkel ting som en støvsuger kan være svær nok at få tilpasset, forklarer Jonas Holsbæk, der selv forsker i brugen af velfærdsteknologier.</p>
			<p>»At få en robot til at støvsuge er faktisk en kompleks ting, og det er tit problemet med de nye teknologier, at de ikke er tilpasset til opgaven eller behovet,« siger Jonas Holsbæk, der er lektor ved Det Sundhedsfaglige og Teknologiske Fakultet på ergoterapeutuddannelsen i København.</p>
			<p>Han fortæller, at Designskolen i Kolding for nogle år siden udviklede en blindestok med en indbygget GPS, som kunne guide den svagt­seende ned til eksempelvis supermarkedet. Ideen var ifølge Jonas Holsbæk rigtig god, men stokken var alt for tung at arbejde med og kunne derfor ikke løse opgaven godt nok. Og det er tit et problem, når man afprøver nye teknologier.</p>
			<p>»Man skal være opmærksom på, at når de teknologier afprøves på en gruppe mennesker, så fjerner man noget andet, og tit forventer man den samme kvalitet eller bedre, og det er ikke sikkert, at det altid sker,« siger han.</p>
			<p>Selvom Fujitsu har to gennemtestede produkter, er hensigten da heller ikke at indgå salgsaftaler med de danske regioner i morgen. Ifølge Glen Koskela er ideen med projekterne derimod at vise, hvor langt vi er med teknologierne og derigennem inspirere industrien.</p>
			<p>»Vi skal vise, hvilke teknologier der er til rådighed, og så håber vi, at industrien vil tage imod dem og udvikle produkter inden for dette område,« siger han.</p>
			<h2>Følg med stokken hjem</h2>
			<p>For Glen Koskela er nøgleordet for begge de to projekter at øge livskvaliteten. Det kan den nyudviklede stok gøre for mennesker med demens, fordi de får en mulighed for at komme udenfor uden nødvendigvis at skulle have assistance. Og det giver dem en større frihed, forklarer Glen Koskela:</p>
			<p>»De ældre kan med stokken være i stand til at leve hjemme eller på et plejehjem uden at være låst inde. Måske har de et område, hvor de sagtens kan finde rundt uden assistance, men hvis de kommer uden for det område, kan de måske ikke finde tilbage. Her kan stokken så vise dem vej tilbage til dette område eller den rute, som personen gerne ville gå,« siger han.</p>
			<p>Bamsen kan på sin side øge livskvaliteten hos ældre, mener han, fordi den helt præcis ved, hvordan de har det. Den er udstyret med en lang række sensorer, der blandt andet kan observere hjerterytme, søvn, bevægelse, og hvad personen siger. Disse data kan læger få gavn af, fordi de kan observere personens fysiske tilstand, mens pårørende måske vil være mere interesseret i at se og høre, hvad deres familiemedlem har lavet de seneste dage.</p>
			<p>»Bamsen er blevet testet på omkring 2.000 personer – både børn og ældre med eksempelvis Alz­heimers, som kan have svært ved at give udtryk for, hvordan de reelt har det. Det skyldes, at de måske glemmer de spørgsmål, der bliver stillet, eller ikke kan huske, hvordan de havde det i går. Her kan bamsen være en hjælp, fordi den ‘ved’, hvordan personen har haft det,« fortæller Glen Koskela.</p>
			<h2>Danmark bliver ikke som Japan</h2>
			<p>Japan, hvor Fujitsu hører hjemme, er langt fremme med udviklingen af velfærdsteknologier, fordi en stor del af deres befolkning hører til den ældre generation. Men ifølge Jonas Holsbæk skal vi ikke forvente, at Danmark pludselig vil erstatte mennesker med robotter.</p>
			<p>»Vi har ikke den her kultur eller forventning om, at der kommer en robot ind og udfører en lang række opgaver. Det har de i Japan en større kultur for, hvor vi i Danmark hellere vil have små ting som en robotstøvsuger eller lignende,« siger han og uddyber, at han bestemt ikke ser robotterne eller velfærdsteknologierne som en trussel.</p>
			<p>»Robotter kan lave mere og mere komplekse processer, men der er langt til, at de kan overtage store opgaver. Vi tager teknologierne ind i vores hverdag, men jeg ser dem ikke som en trussel,« siger han.</p>
		</section></div></body></html>
