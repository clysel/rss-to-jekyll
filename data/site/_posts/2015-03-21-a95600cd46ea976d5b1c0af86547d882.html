---
layout:     post
title: 	    "Mesteren af det iscenesatte fotografi på Louisiana"
post_author:	    admin
post_date:	    Sat, 21 Mar 2015 15:00:09 +0000
post_site:	    ing.dk 
post_link:	    http://ing.dk/artikel/mesteren-af-det-iscenesatte-fotografi-paa-louisiana-174868
---
<html><body><div><section class="body"><p>Kustoden, der står her i Louisianas sydfløj, er glad. Omsider er Olafur Eliassons værk Riverbed væk. Det var det kunstværk, hvor enorme bunker af sten og grus var kørt ind i udstillingssalene, for så at danne et islandsk landskab med rindende vand i museumsrammer. Nu er støvet og publikums gentagne spørgsmål om, hvor stenene nu skal hen, også væk.</p>
			<p>I stedet kan kustoden stå og kigge på den canadiske fotograf Jeff Walls lyskasser med diapositiver. De skinner som lysreklamer fra væggene, og som han siger:</p>
			<p>»I billeder som disse kan jeg blive ved med at finde noget, jeg ikke har set før.«</p>
			<p>Man bliver nu ikke sådan lige inviteret ind i Jeff Walls billeder. Man skal give dem tid til at danne en historie, for der er ingen leflen for følelserne eller beskueren her. Det er ikke som hos den tyske fotokunstner Andreas Gursky, der udstillede på Louisiana for tre år siden (også omtalt i Ingeniøren). Hans lige så store sammensatte fotografier af vand, floder og dybe skove fascinerer med det samme.</p>
			<h2>Tilbagetrukket iagttager</h2>
			<p>Jeff Walls linse fornemmer man til gengæld næsten ikke. Som iagttager er han helt tilbagetrukket, og beskueren bliver det med ham. Nogle af motiverne er grænsende til det kedelige: En indgang til en park med sportsanlæg på en regnfuld efterårsdag. Et vejsving i sommerskumringen. Bagsiden af et friluftsteater med nogle parkerede biler foran. Foden af et træ omkranset af en firkant af asfalt. En tilsyneladende beskidt vaskeklud, der er blevet taget op af vaskemaskinen. Sidstnævnte har titlen ’Just washed’.</p>
			<p>Dertil kommer, at de personer, Jeff Wall har valgt på sine billeder, som regel vender ryggen til. Der er ingen øjenkontakt på nogen af disse billeder. Det billede, der åbner mest op til tilskueren, er af nogle kvinder, der står og plukker fjerene af fjerkræ i noget, der ligner et stort udhus. Den ene af kvinderne griner som en flækket træsko.</p>
			<p>De fotografier, der virker stærkest, er mættede af detaljer. Som billedet ‘After ‘Invisible Man’ by Ralph Ellison, the Prologue’, der er konstrueret ud fra romanen af samme navn. Det viser en mand i sin ‘hule’. Loftet er tæt af lyspærer, og her bor eller opholder en sort mand sig. Eller det næsten sorte billede, ‘Night’. Man skal lede godt efter detaljerne her, for det er nærmest sort i sort. I hjørnet sidder en kvinde, der ligner en hjemløs narkoman. Ved siden af hende ligger en sort hund og en mand.</p>
			<p>Jeff Wall (f. 1946) regnes for en af de største nulevende kunstfotografer og har sammen med andre toneangivende navne som Cindy Sherman og Duane Michals været med til at sætte nye standarder for kunstfotografiet. Det særlige ved Jeff Walls billeder er, at de er konstruerede. Der er altså ikke tale om, at han fanger et tilfældigt øjeblik.</p>
			<h2>Ventende mænd hyret til at vente</h2>
			<p>Som billedet ‘Men waiting’. I Vancouver, hvor Jeff Wall er født, opvokset og stadig bor, er der et gadehjørne, hvor mænd, der leder efter forefaldende arbejde, kan stille sig op. Jeff Wall tænkte, at han gerne ville fotografere det, men han kunne ikke lide stedet. Bygningerne bag egnede sig ikke til det fotografi, han havde i tankerne. Så han hyrede de 22 mænd – de ledte jo alligevel efter arbejde – og nu betalte han dem for det, de alligevel gjorde: at vente. Eller se ud, som om de ventede. Han bad dem stille sig op på en location, Jeff Walls havde valgt. Er det så ‘fake’, spurgte han ved den artist talk, der var samme dag, som udstillingen åbnede. For hvilken historie er sand, og hvad er virkeligt? Hvor meget af historien udspiller sig allerede i beskuerens hoved?</p>
			<p>Jeff Wall vil hellere have, at man danner sig sine egne fortællinger, når man ser hans billeder. Derfor er titlerne også sparsomme. Og sandt nok: Da denne journalist først så billedet ‘War Game’, så hun en fortælling om en fattig, afrikansk familie, der måtte slå sig ned på en byggetomt, fordi de ikke havde noget andet sted at bo. Men efter Jeff Wall havde fortalt, hvad det reelt var, ændrede historien sig: Han havde bedt nogle skoledrenge lege krig på et stykke græs i Vancouver. Og så tog han billedet.</p>
			<p>Således også for kustoden. Han ser nye historier hver dag.</p>
			<p><em>Jeff Wall, ‘Tableaux Pictures Photographs – Værker fra 1996-2013’.  Indtil 21. juni 2015, Louisiana  Museum of Modern Art, Humlebæk.</em></p>
		</section></div></body></html>
