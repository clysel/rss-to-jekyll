---
layout:     post
title: 	    "Kosmologi og kærlighed – ny film fortæller historien om Stephen Hawking"
post_author:	    Henrik Bendix
post_date:	    Sun, 22 Feb 2015 15:00:09 +0000
post_site:	    ing.dk 
post_link:	    http://ing.dk/artikel/kosmologi-og-kaerlighed-ny-film-fortaeller-historien-om-stephen-hawking-174232
---
<html><body><div><section class="body"><p>Man finder næppe en nulevende fysiker, der er mere berømt end den nu 73-årige englænder Stephen Hawking. Selvfølgelig måtte der komme en film, der beskriver hans ret fantastiske liv, og lad det være sagt med det samme: ‘Teorien om alting’ er en rigtig dejlig film.</p>
			<p>Vi kommer hurtigt ind i Haw­kings univers. I løbet af filmens første få minutter introduceres vi for den fysikstuderende Stephen, den kommende kæreste og hustru Jane og ikke mindst den invaliderende sygdom amyotrofisk lateral sklerose (ALS), som hovedpersonen begynder at få symptomer på som ganske ung.</p>
			<p>Allerede som 21-årig fik Stephen Hawking konstateret ALS, og på det tidspunkt gav lægerne ham kun et par år mere at leve i. Men sådan skulle det ikke gå, og Stephen Haw­king har ikke blot bidraget væsentligt til den teoretiske fysik, ikke mindst hvad angår forståelsen af sorte huller, han har også formået at skrive fremragende populærvidenskabelige bøger om kosmologi. Specielt den første bog, ‘A Brief History of Time’, blev en overraskende stor succes og er solgt i over 10 millioner eksemplarer.</p>
			<p><figure class="plugin right zoomable"><img data-original-image="http://ing.dk/sites/ing/files/stephen_with_eddie_and_felicity.jpg" src="http://ing.dk/sites/ing/files/styles/w1120_media_right/public/stephen_with_eddie_and_felicity.jpg?itok=lD-xWOvj" alt=""/><figcaption>Skuespillerne Felicity Jones og Eddie Redmayne, der spiller hhv. Jane og Stephen Hawking i ‘Teorien om alting’, ses her sammen med Stephen Hawking inden indspilningen af filmen. (Foto: Universal Pictures) </figcaption></figure></p>
			<p><aside class="plugin right box">
			  Teorien om alting</aside></p>
			<p>Filmen om Stephen Hawkings liv er baseret på bogen ‘Travelling to Infinity: My Life with Stephen’, som er skrevet af Stephen Hawkings første kone, Jane.</p>
			<p>De to blev gift i 1965 og fik tre børn i henholdsvis 1967, 1970 og 1979. De blev separeret i 1990 og skilt fem år senere.</p>
			<p>I 1999 udgav Jane Hawking sin selvbiografi under titlen ‘Music to Move the Stars: A Life with Stephen’. Den blev i 2008 genudgivet i den opdaterede form, der nu ligger til grund for filmen.
			</p>
			<p>I ‘Teorien om alting’ er skuespillet helt i top, og især Eddie Redmayne i rollen som Stephen Hawking spiller formidabelt. Han rammer den lidt kejtede, højt begavede og humoristiske fysiker på kornet, også rent fysisk. Det er en stor præstation, og når Daniel Day-Lewis fik en oscar for bedste mandlige hovedrolle i ‘Min venstre fod’, bliver det svært at komme uden om Eddie Redmayne ved næste oscar-uddeling. Han er da også blevet nomineret for rollen.</p>
			<h2>Ikke meget om fysikken</h2>
			<p>Der bliver ikke brugt lang tid på at forklare fysikteorier, men vi hører da lidt om Hawkings største opdagelse: at sorte huller faktisk ikke er helt sorte. I teorien udsender de nemlig energi i form af fotoner – Hawking-stråling – og fordamper stille og roligt. Det er endnu ikke lykkedes Hawking at finde en teori om alting, hvilket er fysikkens endelige mål, men han har bragt os et stykke på vejen imod det.</p>
			<p>I filmen bruges der langt mere krudt på at beskrive Stephen Haw­kings forhold til Jane, og vi følger deres liv sammen, mens de får tre børn, og Stephens tilstand forværres, til han er lænket til en kørestol og ikke længere kan tale. Filmen mister lidt pusten i midten, hvor et ganske udramatisk trekantsdrama får plads til at udspille sig, men den kommer godt igen og kan kun anbefales.</p>
			<p><em><a href="http://www.kino.dk/film/t/te/teorien-om-alting">‘Teorien om alting’</a> (originaltitel: ‘The Theory of Everything’), instruktion: James Marsh, med bl.a. Eddie Redmayne og Felicity Jones. Dansk premiere 26. februar.</em></p>
		</section></div></body></html>
