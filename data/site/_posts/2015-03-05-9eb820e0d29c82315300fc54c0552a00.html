---
layout:     post
title: 	    "Nu skal skilsmissens betændte byld trykkes ud for åben skærm"
post_author:	    
post_date:	    Thu, 05 Mar 2015 13:05:40 +0100
post_site:	    politiken.dk 
post_link:	    http://politiken.dk/magasinet/feature/ECE2574764/nu-skal-skilsmissens-betaendte-byld-trykkes-ud-for-aaben-skaerm/
---
<html><body><div><div class="art-body"><p>
Skilsmisser er åbne sår. Og sår er som bekendt ulækre og deprimerende at kigge 
på, men flertallet af danskere får dem som enten barn eller voksen – mere 
eller mindre helede. Så mens dansk tv gladelig skildrer parforhold (eller 
den fortvivlede jagt på samme), mangler der i påfaldende grad billeder på de 
mindst lige så vigtige (men ofte ubehagelige) eksforhold. 
</p><p>
»Vi er stolte over overfladen«, sagde en kollega om (eks)forholdet til sine 
børns far, »men lige under den overflade ligger en kæmpe lort, som vi 
gladelig ignorerer«. 
</p><p>
Udfordringen er så, hvordan den slags billeder kan se ud. 
</p><h3>
Sprøjtende sår 
</h3><p>
I USA har man gjort en tv-dyd ud af at grave den lort op. Verdens ældste 
eksempel på <i>court television</i> (pseudoretssals-tv), ’Divorce 
Court’, har i 15 år afgjort konflikter mellem overophedede ægtepar, ført an 
af dommer Lynn Toler, der som det rationelle overjeg skælder og smælder på 
de skrigende (eks)par – oftest sorte fra underklassen. Her skal vi som seere 
se blodet sprøjte lystigt fra skilsmissens betændte sår: se sorg, hævn og 
egoisme eksplodere for åben skærm og derigennem få forløsning for vores egne 
undertrykte følelser plus smykke os med svalende bedrevidenhed. 
</p><p>
Nu kan man så på dansk tv se to variationer af ’skilsmissetainment’: Kanal 4 
sender reportageserien ’Nyskilt’, og Kanal 4 er allerede i fuld gang med 
realityshowet ’EX’ernes kamp’. 
</p><p>
’EX’ernes kamp’ ligner på overfladen samme type underholdning som ’Divorce 
Court’: En flok ekspar, der deler børn, har meldt sig til at dyste mod andre 
par. De er her ikke for fis og ballade, forstår vi på den dødsensalvorlige 
grimasse, som vært Pelle Hvenegaard tager på, når han forklarer showets 
præmis: »Det vindende par kan rejse hjem til deres børn med 1 million 
kroner, så man må i den grad sige, at der er noget på spil«. 
</p><p>
Vi påmindes løbende om den dårlige samvittighed, som voksne bør føle ifølge 
programmets logik, hvor en pengepræmie skal virke som kompensation for svig: 
»Det eneste, der kørte rundt i hovedet, var: Malou, Malou, Malou ...«, siger 
Malous far efter en særlig svær fysisk anstrengelse. 
</p><h3>
Bøvl og teambuilding 
</h3><p>
Konkurrencen har altså potentiale til at blive en slags (skilsmissemoralsk) 
domstol, der samtidig fremprovokerer dramaet. Det hele er endda produceret 
med iscenesættelse, lyd og dramaturgi, der blander ’Robinson Ekspeditionen’ 
med ’Paradise Hotel’. Men deltagerne skal dyste i fysiske, ikke psykiske, 
udfordringer, som snarere bliver en opvisning i pragmatisk samarbejdsvilje 
tilsat lidt bøvlet teambuilding. Der er lidt mundhuggeri (»Jeg gider ikke at 
diskutere med dig på åbent tv, det er helt sikkert«), men ellers blot 
billeder på det parsamarbejde, som deleforældre bliver nødt til at lære at 
etablere. 
</p><p>
’EX’ernes kamp’ dyrker og demonstrerer voksenanstændighedens 
kraftanstrengelse. Kanal 4’s reportageserie ’Nyskilt’ viser derimod de 
friske sår hos mødre, hvis ægteskaber for nylig er blevet smadret af alt fra 
praktisk hverdagspis over hustruvold og utroskab til spirituel 
selvrealisering. 
</p><p>
»Mine ’voksenvenner’, som jeg kalder dem, de sidder jo ikke på Facebook her 
fredag aften. De sidder og hygger sig inde i sofaen og er sammen om at være 
sammen«, siger Laila. 
</p><p>
Hun er for nylig flyttet fra sin kronisk utro mand i Nordsjælland og ind i en 
lejlighed i Nordvest. Hun foretrækker at købe ind i Rema 1000 for at slippe 
for alle de glade par fra middelklassen og deres oksebøffer og gode flaske 
rødvin. Når børnene er hos faren fredag aften, spiser hun skyr natural til 
middag foran sin computer. Inden for hendes logik er skilsmissezonen en 
ubelejlig undtagelsestilstand, et trist, nærmest barnagtigt ikkenoget. 
Ægteskabslivet er den ægte og meningsfulde og ’voksne’ menneskelige 
tilstand. Det destruktive selvbillede siger i sig selv noget om, hvordan 
samfundet oftest skildrer normalitet. 
</p><p>
Samtidig er programmer som ’Nyskilt’ og ’EX’ernes kamp’ med til at fikse noget 
af den repræsentationsmangel med sin insisteren på, at alle forskellige 
former for ny- og fraskilte relationer også skal skildres. 
</p><p class=" bl-elem"><i class=" bl-elem">Publiceret 7. marts 2015</i></p>	
</div>
</div></body></html>
