---
layout:     post
title: 	    "Omstridt københavnsk luftplan sendt til EU"
post_author:	    Christian Østergaard
post_date:	    Tue, 07 Apr 2015 03:00:10 +0000
post_site:	    ing.dk 
post_link:	    http://ing.dk/artikel/omstridt-koebenhavnsk-luftplan-sendt-til-eu-175199
---
<html><body><div><section class="body">
			<p>Københavns Kommune, interesseorganisationer og borgere har længe efterspurgt en mere ambitiøs renluftplan for de københavnske gader. Men vi skal ikke forvente fremskridt i den retning lige nu, fordi regeringens plan “Ren luft til danskerne” nu bliver sendt til EU-kommissionen. Det sker, fordi regeringen frygter et sagsanlæg fra EU-kommisionens side for overskridelse af NO2-niveauet på H.C. Andersens Boulevard i København.</p>
			<p>Borgere, kommunen og interesseorganisationer har generelt set efterlyst en mere ambitiøs plan. Men man har også kritiseret, at en del af planen går ud på at rykke en målestation længere væk fra vejen, hvor den vil måle lavere værdier. Begge typer klager er afvist af miljøstyrelsen, der altså nu har sendt den færdige renluftplan til EU-kommissionen.</p>
			<p>Regeringen har samtidig med den nye plan droppet den renluftzone efter tysk forbillede, som den frem til sommeren 2014 ellers havde planer om.<br/>
			<figure class="plugin right zoomable"><img data-original-image="http://ing.dk/sites/ing/files/images/59988.jpg" src="http://ing.dk/sites/ing/files/styles/w1120_media_right/public/images/59988.jpg?itok=Yzt6LKyC" alt=""/><figcaption> De større byer har i dag en miljøzone, der stiller krav til lastbilers forureningsgrad. Regeringen har tidligere haft planer om at lade byerne udvide deres miljøzoner til at omfatte person- og varebiler, men miljøministeren droppede for nylig planerne endegyldigt. </figcaption></figure></p>
			
			<p>Årsagen til denne kovending, forklares på denne måde: ‘Beregninger viser, at der er en større effekt over tid ved at sætte rensesystemer på busserne fremfor at indføre renluftzoner, som f.eks. i Berlin,’ skriver Miljøminister Kirsten Brosbøl (S) blandt andet i sin følgeskrivelse til den endelige version af planen.</p>
			<p>Planen er målrettet den sundhedsskadelige NO2-gas, der særligt udledes gennem dieseludstødning.</p>
			<p>Det er ifølge beregninger fra Nationalt Center for Miljø og Energi (DCE) på Aarhus Universitet ganske vist sandt, at bybusserne vil betyde mere for NO2-niveauet lige akkurat i nærheden af målestationen på H.C. Andersens Boulevard end en tysk miljøzone ville gøre. Men det gælder imidlertid ikke, når vi taler om den generelle forurening længere væk fra målestationen, viser selvsamme beregninger.</p>
			
			<h2>Grænseværdien er målet</h2>
			<p>Ministerens svar læner sig op af beregninger fra en rapport, som DCE udgav i 2012. Her konkluderer forskere, at målingerne på H.C. Andersens Boulevard vil kunne mindskes med 1,8 mikrogram pr. kubikmeter luft, når bybusserne får installeret SCR-katalysatorer. En miljøzone, som efter tysk forbillede forbød ældre person-og varebiler, ville til sammenligning kun have nedbragt forureningen med 1,5 mikrogram pr. kubikmeter.</p>
			<p>Begge indsatser vil ifølge beregninger fra DCE skære omkring 8 - 9 pct. af NOX-udledningen, herunder NO2-udledningen på selve H.C. Andersens Boulevard. Men når man ser på den *generelle *NOX-udledning i København, er der væsentlig forskel på de to tiltag. Her vil regeringens bus-initiativ kun kunne skære 3 pct. af NOX-udledningen i København mens miljøzonen vil skære hele 13 pct. af udledningen.</p>
			
			<p>»Tiltaget over for busserne har effekt i de gader, hvor der er busser. Men over hele byen er det klart, at en miljøzone ville have større effekt. Det problem man gerne vil løse er overskridelsen, og det gøres cirka lige godt med de to tiltag,« siger en af forfatterne bag undersøgelserne fra DCE, seniorforsker Steen Solvang Jensen.</p>
			<p>Når indsatsen over for busserne slår specifikt ned på NO2 og særligt har effekt på H.C. Andersens Boulevard er det ikke en tilfældighed. Formålet med planen er netop at leve op til EU’s grænseværdi, forklarer funktionsleder Carsten Mølberg Larsen fra Miljøstyrelsen.</p>
			<p>»Vi gør det primært for at slå ned på NO2, fordi vi gerne vil overholde grænseværdien på HC Andersens Boulevard« siger han.</p>
			<h2>Miljøzone bedre for folkesundhed</h2>
			<p>En miljøzone efter tysk forbillede ville overordnet set fjerne mere NO2 og flere partikler fra byluften og dermed være bedre for folkesundheden. Men den ville ikke nødvendigvis bringe NO2-niveauet lige så langt ned på H.C. Andersens Boulevard.</p>
			<p>Tilsammen betyder de effekter, at en miljøzone havde sparet danskerne for 29 gange så mange kroner i sundhedsudgifter som bybus-initiativet vil gøre. Det kunne Ingeniøren skrive på baggrund af DCE-beregninger, da ministeren første gang fremlagde sin plan i sommeren 2014.</p>
			
			<p>Det skyldes især, at helbredsomkostningerne hænger meget tæt sammen med de forskellige tiltag og deres effekt over for partikelforurening, som er en langt større sundhedsmæssig synder end NO2-forurening.</p>
			<p>»Tiltaget over for busserne gør kun en lille smule for partikler mens en renluftzone er målrettet partikler, ikke NO2. Regeringen har i stedet besluttet at bruge 75 mio. kr til en anden indsats målrettet partikelforurening,« siger Carsten Møberg Larsen.</p>
			<p>Det understreger ifølge Steen Solvang Jensen pointen om, at tiltaget ikke skal løse helbredsproblemer, men primært problemet med grænseværdien på H.C. Andersens Boulevard.</p>
			
			<p>»Man er meget fokuseret på NO2, men der er væsentligt større risiko ved partikler. Hvis man havde det udgangspunkt, at det var folkesundheden man ville gøre noget ved, så ville man reducere partikeludledningen,« påpeger han.</p>
			<p>Omkring halvdelen af NO2-indholdet i luften på de mest trafikerede gader stammer fra trafikken, mens omkring en fjerdedel er transporteret af vinden fra andre steder i byen og den sidste fjerdedel er såkaldt baggrundsforurening, der også er at finde uden for byerne.</p>
		</section>
		  </div></body></html>
