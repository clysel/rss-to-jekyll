---
layout:     post
title: 	    "Danmark mindes 4. maj: Der er en grund til, at vi lever, som vi gør"
post_author:	    
post_date:	    Mon, 04 May 2015 23:51:08 +0200
post_site:	    politiken.dk 
post_link:	    http://politiken.dk/indland/ECE2654923/danmark-mindes-4-maj-der-er-en-grund-til-at-vi-lever-som-vi-goer/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
»Kan du se noget? Jeg kan kun se en blå hat.«
</p><p>
På en dag, der så udpræget står i glædens tegn, er en smule skuffelse 
alligevel ikke til at komme helt udenom. Fremmødet til aftenens 
mindehøjtidelighed for Danmarks befrielse den 4. maj 1945 er nemlig så 
massivt, at både syn og hørelse bliver sat på prøve for en ganske 
betragtelig del af de fremmødte. 
</p><p><b class="ext-link">SKOLEELEVER </b><a class="embeddedlink" href="http://politiken.dk/indland/ECE2654023/skoleelever-mindes-frihedskaempere-de-har-ofret-saa-meget-alle-dem-der-ligger-her/">»De har ofret så meget, alle dem, der 
ligger her«</a></p><p>
Særligt udtalt er iveren efter et blik igennem menneskemylderet, da dronning 
Margrethe klædt i optimistiske lyseblå farver fra top til bund ærer de 
faldne frihedskæmpere ved lundens store monument "For Danmark / 
Moderen med den dræbte søn". 
</p><p>
70 år er gået siden det, mangt en dansk søn mistede livet for, blev en 
realitet. Nemlig det fri Danmark, der blev rullet ud i takt med, at de 
berømte hvide busser rullede ind fyldt med danske og norske fanger fra de 
tyske koncentrationslejre. 
</p><p><b>Glæde, sorg... og tennis</b></p><p>
»Jeg er med for første gang. Det er jo interessant, fordi det er 70 års 
dagen«, fortæller historielærer Jacob Toksvig, der mest er med for 
nysgerrighedens skyld, men alligevel må erkende, at følelserne nemt kravler 
ud på den udvendige side af tøjet til et arrangement af så stor værdi for så 
mange mennesker. 
</p><div class="art-quote article-box">
<p class="quote"/>
<blockquote>
<p class="quote-txt">
Når man har oplevet sin familie blive skudt ned den 9. april, så er det noget, 
der sætter sig.
</p>
<p class="sender">
Lis Juul 
</p>
</blockquote>
</div><p/><p>
Den tendens synes at herske i det meste af mindelunden i aften. Grunden til 
glæde er stor og lejlighederne til klapsalver mange, da først dronning 
Margrethe og siden statsminister, Helle Thorning-Schmidt (S), træder op for 
at hylde Danmarks frihed og de, der gjorde den mulig. Alligevel er klappene 
stumme og snakken respektfuldt dæmpet hele seancen igennem. 
</p><p><b class="ext-link">BAGGRUND </b><a class="embeddedlink" href="http://politiken.dk/forbrugogliv/ECE2653581/derfor-saetter-vi-lys-i-vinduerne-4-maj/">Derfor sætter vi lys i vinduerne 4. maj</a></p><p>
Lis Juul var på vej hjem fra tennis, da hun så jublende danskere strømme ud på 
gaderne den historiske maj-morgen i 1945. Glæden hænger stadig ved 70 år 
senere, men blandes samtidig af sorgen over de tabte liv, der gik forinden. 
</p><p>
»Når man har oplevet sin familie blive skudt ned den 9. april, så er det 
noget, der sætter sig. Følelserne er svære at beskrive. Men jeg glæder mig 
alligevel altid til at mindes befrielsen. Her er en speciel, dejlig 
stemning, man sjældent oplever. Det er på en måde meget roligt«, fortæller 
hun. 
</p><p><b>Dagens Danmark er ikke kommet af sig selv</b></p><p>
Det er så symbolsk, at det nærmer sig en kliché, da et ellers tæt skydække 
viger pladsen for en varm aftensol, netop som Frihedskampens Frednings- og 
Mindefond sammen med Kammeraternes Hjælpefond indleder mindehøjtideligheden. 
Naturens mørklægningsgardiner trækkes fra som danskerne for 70 år siden trak 
deres fra vinduerne. Det er næsten for meget. Men også kun næsten, på en dag 
af så betydningsfuld og følelsesladet karakter. 
</p><p>
Betydningen er til at mærke, både i kraft af det overvældende fremmøde i sig 
selv, og i kraft af de mange forskellige mennesker, der udgør det. På et 
tæppe midt i mylderet sidder en børnefamilie uden den mindste relation til 
krigen; to meter derfra en mand og hans 91-årige far, der har trodset den 
svigtende muskulatur og fra en medbragt taburet mindes glæden fra dengang, 
hans hjemland atter blev et frit sted. 
</p><p><b class="ext-link">HISTORIKER </b><a class="embeddedlink" href="http://politiken.dk/tv/kultur/ECE2654517/historiker-gaden-regerede-i-befrielsens-dage-for-70-aar-siden/">Gaden regerede i befrielsens dage for 
70 år siden</a></p><p>
Christian Thorsøe er gymnasieelev, og han besøger hvert år mindelunden med sin 
familie. Han ser som mange andre unge danskere til mindehøjtideligheden god 
grund til at hylde sine forfædres kamp og det resultat, de skabte. Et 
resultat, han selv nyder godt af i dag. 
</p><p class=" bl-elem">
»Den måde vi lever på i dag er ikke kommet af sig selv. Man skal huske, at det 
er sådan af en grund. Alle bør vide, at det er fordi, hvor hårdt nogen har 
kæmpet for at befri Danmark fra nazismen«, forklarer han. 
</p>	
</div>

</div></body></html>
