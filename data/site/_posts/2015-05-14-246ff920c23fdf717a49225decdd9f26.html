---
layout:     post
title: 	    "LHC observerer partikelhenfald der er mere sjældne end Higgsbosonen"
post_author:	    Jens Ramskov
post_date:	    Thu, 14 May 2015 03:00:12 +0000
post_site:	    ing.dk 
post_link:	    http://ing.dk/artikel/lhc-observerer-partikelhenfald-der-er-mere-sjaeldne-end-higgsbosonen-176051
---
<html><body><div><section class="body">
			<p>Kombination af måledata fra to detektorer ved Large Hadron Collider ved Cern bekræfter, at meget sjældne henfald af såkaldte strange B-mesoner til myoner forløber på samme måde, som partikelfysikkens <a href="http://da.wikipedia.org/wiki/Standardmodellen">Standardmodel</a> forudsiger.</p>
			<p><figure class="plugin right zoomable"><img data-original-image="http://ing.dk/sites/ing/files/b-meson_henfald.jpg" src="http://ing.dk/sites/ing/files/styles/w1120_media_right/public/b-meson_henfald.jpg?itok=-BJVYn4e" alt=""/><figcaption> Når to protoner støder sammen med høj energi kan dannes B-mesoner, som i sjældne tilfælde kan henfalde til myoner. Hyppigheden for disse henfald er nu bestemt ved at kombinere data fra to LHC-detektorer. Observationer er sammenlignet med beregninger baseret på partikelfysikkens Standardmodel. (Grafik: Nature) </figcaption></figure></p>
			<p>Tilsvarende endnu mere sjældne henfald af såkaldte neutrale B-mesoner giver dog en lille antydning af, at ny fysik uden for Standardmodellen muligvis kan være på spil.</p>
			<p>Det fremgår af en videnskabelig artikel i <a href="http://nature.com/articles/doi:10.1038/nature14474">Nature</a> fra forskerne bag CMS og LHCb-detektorerne og en kommentar til disse målinger fra Daria Zieminska fra Indiana University i USA.</p>
			<p>Data for undersøgelsen er opsamlet i 2011 og 2012. LHC er netop genåbnet efter en længerevarende opgradering til højere energi, og nye data vil i fremtiden give mere præcise værdier for henfaldene af B-mesoner, der vil indgå i jagten på ny fysik udover Standardmodellen.</p>
			
			<p>Daria Zieminska gør opmærksom på, at processen for disse henfald er sværere at se end Higgsbosonen. Derfor vil den højere energi få stor betydning for studiet af disse henfald.</p>
			<h2>Kombination af data</h2>
			<p>CMS og LHCb har tidligere hver især offentliggjort deres måledata. Men det er først efter, de har kombineret deres data, at de med den fornødne statistiske sikkerhed kan give en værdi på henfaldet af strange B-mesoner til myoner.</p>
			<p>En strange B-meson består af en strange kvark og en bottom antikvark. Disse partikler kan dannes i proton-proton-sammenstødende i detektorerne.</p>
			<p>Strange B-mesoner er ustabile, og de kan henfalde på flere måder. Henfaldet til to myoner (en myon og antimyon) kan beregnes efter kvantekromadynamikken til at ske lidt under under fire gange (mere præcist 3,66) ud af en milliard hændelser. I Standardmodellen er myoner en slags tungere storebrødre til elektroner.</p>
			<p>Data fra CMS og LHCb giver nu med meget høj statistisk sikkerhed en værdi på 2,8 ud af en milliard hændelser for dette henfald.</p>
			<p>Hvis der findes endnu uopdagede supersymmetriske partikler, som ikke er omfattet af Standardmodellen, ville man forvente, at henfaldet til myoner ville være større end beregninger fra kvantekromadynamikken forudsiger.</p>
			<p>Daria Zieminska noterer derfor, at målinger af henfaldet af stange B-mesoner til myoner er godt nyt for Standardmodellen og dårligt nyt for ‘ny fysik’.</p>
			<h2>Henfaldet af neutrale B-mesoner skal underøges nærmere</h2>
			<p>Forskerne ved CMS og LHCb har også observeret det endnu sjældnere henfald af fra såkaldte neutrale B-mesoner bestående af en down kvark og en bottom antikvark til myoner - b'et i LHCb henviser netop til bottom kvark (også kaldet beauty kvark), som <a href="http://home.web.cern.ch/about/experiments/lhcb">LHCb</a> er specielt velegnet til at studere.</p>
			<p>De teoretiske beregninger forudser, at dette henfald skal sker i 0,1 tilfælde ud af en milliard. Målingerne viste, at det skete i 0,4 tilfælde.</p>
			<p>Det statistiske grundlag er dog ikke tilstrækkeligt til, at man kan drage en endelig konklusion om henfaldet af neutrale B-mesoner til myoner.</p>
			<p>Forskerne konkluderer derfor selv, at deres observationer er kompatible med Standardmodellens forudsigelser.</p>
			<p>Men Daria Zieminska gør opmærksom på, at nye data for henfaldet af neutrale B-mesoner vil være interessant at følge de kommende år.</p>
			<p>Med den højere energi i acceleratoren vil antallet af B-mesoner blive fordoblet i forhold til situationen før opgraderingen.</p>
		</section>
		  </div></body></html>
