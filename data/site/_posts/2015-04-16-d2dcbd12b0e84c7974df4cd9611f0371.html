---
layout:     post
title: 	    "En ekstra chance har vendt røde lamper til grønne blandt offentlige it-projekter"
post_author:	    Jesper Stein Sandal
post_date:	    Thu, 16 Apr 2015 09:46:39 +0000
post_site:	    www.version2.dk 
post_link:	    http://www.version2.dk/artikel/offentlige-it-projekter-faar-en-chance-til-komme-paa-ret-kurs-141121?utm_medium=feed&utm_source=version2.dk&utm_campaign=it_nyheder
---
<html><body><div><section class="body">
    <p>I andet halvår af 2014 var der blot ét af de store statslige it-projekter, som fik en rød advarselslampe fra Statens It-projektråd. En række andre projekter, som tidligere har været i rødt, har fået en chance for at komme på ret kurs. Sådan en ekstra chance kommer imidlertid ikke gratis.</p>

<p>»Hovedreglen er, at man maksimalt kan få en ny baseline én gang, og der skal være et projektfagligt grundlag,« siger kontorchef Morten Ellegaard fra Ministeriernes Projektkontor, der fungerer som sekretariat for Statens It-projektråd, til Version2.</p>

<p>En ny baseline indebærer, at der lægges en ny tidsplan, budgettet justeres, og omfanget af projektet bliver måske ændret.</p>



<p>Syv af de projekter, som Statens It-projektråd i øjeblikket overvåger, har i løbet af deres levetid fået lagt en ny plan, og fem af projekterne har fået en ny baseline. Et enkelt projekt, Digitaliseringen af Selskabsskatten (DIAS), har fået en ny baseline to gange.</p>



<p>DIAS er gået i rødt to gange og har altså fået to chancer for at begynde på en frisk. Projektet er forsinket, hvilket ifølge Skat skyldes, at det er meget komplekst.</p>

<p>Et andet projekt, som har været i rødt to gange, men nu har fået en ny baseline, som foreløbig holder, er Miljøstyrelsens digitalisering af miljøgodkendelser, som nu ser ud til at blive afsluttet i år.</p>

<p>I den forrige rapport fra Statens It-projektråd var fem projekter i rødt og yderligere fem i gult. To projekter var stadig i vanskeligheder efter at have fået en ny baseline. Det ene var DIAS, mens det andet var Geodatastyrelsens Datafordeler. Sidstnævnte blev forsinket på grund af, at styrelsen måtte ud i et nyt udbud.</p>



<p>Selvom et it-projekt kommer bagud i forhold til tidsplanen eller skal ændres undervejs, så skyldes det ikke altid dårlig projektledelse, tekniske problemer eller andet, der har med selve udførelsen af projektet at gøre.</p>

<p>»Der kan eksempelvis være sket en udbudsfejl, som forsinker projektstarten i ni måneder. Den forsinkelse kan de jo aldrig indhente. Skal projektet så være i rødt resten af tiden?« siger Morten Ellegaard.</p>

<p>Andre projekter kan være låst fast på visse af de parametre, man normalt kan justere på i et projekt. En række offentlige it-projekter hænger sammen med indførelsen af ny lovgivning og skal således kunne noget meget bestemt til et helt præcist tidspunkt.</p>

<p>Sådanne projekter kan have en fast deadline, hvor et direktiv eksempelvis træder i kraft. Det ses også hos Skat, som årligt har en række store it-projekter for eksempelvis Forskudsopgørelsen, hvor der skal implementeres nye skatteregler inden en bestemt dato.</p>



<p>»Der er det svært at skrue op og ned på kravene eller tidsplanen, og så er der kun budgettet tilbage, hvilke ikke altid er muligt eller tilstrækkeligt« forklarer Morten Ellegaard.</p>

<p>Statens It-projektråd blev oprettet i 2011, og det er op til de enkelte myndigheder hvert halve år at rapportere status for it-projekter med budgetter på mere end 10 millioner kroner. Hovedformålet er at undgå, at et stort it-projekt kuldsejler og må opgives efter mange spildte millioner og flere års forsinkelse. Projektrådet skal hjælpe med at få projekterne på sporet, før det for alvor går galt.</p>

<p>Hvert medlem af rådet vurderer et projekt, og hvis projektet står til at gå i rødt, tager rådet kontakt til den pågældende myndighed. På baggrund af møder med myndigheden kan rådet anbefale et review, hvor en ekstern rådgiver giver en detaljeret risikovurdering af projektet som det ser ud på det pågældende tidspunkt. På den baggrund bliver der lavet en handlingsplan for gennemførelsen af den resterende del af projektet.</p>

<p>Projektrådet sidder med i forbindelse med reviewet, og processen skal munde ud i, at projektet kommer tilbage på sporet. Det kan for eksempel ske ved at droppe funktioner i systemet, der ikke er kritiske og giver for store problemer.</p>

<p>»Der er selvfølgelig en risiko for, at man rescoper så meget, at man ødelægger en god business case for et projekt. Men generelt anbefaler vi, at man minimerer scope mest muligt, da man derved også eliminerer risici,« siger Morten Ellegaard.</p>

<p>I de første par af år af projektrådets levetid har rådet især fokuseret på at komme i dialog med topledelsen i myndighederne om projekterne.</p>

<p>»Her er vi kommet langt, og projektgrupperne er også blevet dygtigere. Men vi er ikke helt i mål endnu. Det er fortsat svært for mange myndigheder at gennemføre digitaliseringsprojekter,« siger Morten Ellegaard.</p>

<p>En af de konkrete erfaringer, som rådet også arbejder videre med, og som også kendes fra projekter i den private sektor, er at holde projekterne små og køre kortere forløb, eventuelt mere eller mindre agilt.</p>

<p>»Det kan være svært at nedbryde projekterne, men hvis man tænker for stort, så ender projektet også med at løbe over for lang tid. Og der er en signifikant sammenhæng mellem varigheden og omfanget af et projekt og hvor vellykket det bliver,« siger Morten Ellegaard.</p>
  </section>

  
      </div></body></html>
