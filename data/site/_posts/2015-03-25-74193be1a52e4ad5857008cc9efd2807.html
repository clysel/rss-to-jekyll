---
layout:     post
title: 	    "Succesforretningen Lene Kaaberbøl Inc."
post_author:	    
post_date:	    Wed, 25 Mar 2015 14:59:26 +0100
post_site:	    politiken.dk 
post_link:	    http://politiken.dk/magasinet/portraetter/ECE2603113/succesforretningen-lene-kaaberboel-inc/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Der er børnebøger, der er så godt fortalt, at børn husker figurerne og vil 
have historien igen og igen. Og så er der de få bøger, hvor børnene også 
husker, om forfatternavnet bag er Andersen, Lindgren eller Rowling. 
</p><p>
Nå ja, eller Kaaberbøl. 
</p><p>
»Lene Kaaberbøl er en af de meget få forfattere, som børnene selv vælger, 
samtidig med at hun bliver læst i skolen«, siger Nina Christensen, der er 
centerleder og lektor ved Center for Børnelitteratur på Aarhus Universitet. 
</p><p>
Hun kalder den danske fantasyforfatter bag succeser som Skammer-, Vildheks- og 
W.I.T.C.H.-serierne for et varemærke – hvis seneste afkast er den 
filmatisering af ’Skammerens datter’, som har biografpremiere i morgen. I 
Sverige har anmeldere hyldet Kaaberbøl for at »forfine ungdomslitteraturens 
moralske og kunstneriske instrumenter«, og i Norge, hvor Lene Kaaberbøls 
bøger også sælger stort, sammenligner børnebogsanmelder på Bergens Tidende 
Guri Fjeldberg Kaaberbøls bøger med gigasuccesen Harry Potter. 
</p><div class="art-fakta article-box">
<header><h4 class=""/><p/>
<p>
blå bog 
</p>

<h5>
Lene Kaaberbøl </h5>
</header><div class="fakta-body" data-buildingblock="embedded_factboxlink">
<p><span class="img-contimg-fl-right"><img class="image inlineLightBox" src="http://multimedia.pol.dk/archive/00923/_____Intet_navn_____923564w.jpg" alt="" border="0"/><span class="caption"><span class="f-img-caption">Tegning: 
</span>Mette Dreyer</span></span></p><p><b>Lene Kaaberbøl</b><i>,</i> født 1960 i København, har udgivet omkring 
50 bøger, siden hun debuterede som 15-årig med ’Den første bog om Tina og 
hestene’ (1975). 
</p><p>
Hun har solgt mere end<b> 2 mio. bøger</b> på verdensplan og er oversat 
til mere end 30 sprog. Hendes krimier til voksne er solgt til eller udgivet 
i bl.a. det meste af Europa, i USA, Japan, Korea, Taiwan, dele af Kina og 
Brasilien. 
</p><p><b>Hun har </b>modtaget en lang række priser for sine bøger – blandt andet <b>Best 
Disney Novel Writer of the Year</b> (2002) og Orla-prisen (2007 og 2012). 
</p><p class=" bl-elem"><i class=" bl-elem">Research: Politikens Bibliotek</i></p>
</div>
</div><p/><p/><p>
»I Norge er Kaaberbøl nok den mest kendte fantasyforfatter efter J.K. Rowling. 
Og jeg synes på mange måder, at man sagtens kan sammenligne deres niveau«, 
siger hun. 
</p><h3>
Branding uden branding 
</h3><p>
Der er da også flere lighedspunkter mellem de to forfattere. 
</p><p>
De startede begge med at skrive deres fantasysucceser om trolddom og 
middelalderuniverser i en tid, hvor børnelitteratur helst skulle være så 
socialrealistisk som muligt. Begge forfattere begyndte også skriverierne ved 
siden af deres job som engelskundervisere – Kaaberbøl på et gymnasium på 
Frederiksberg, J.K. Rowling i Portugal. 
</p><p>
Kaaberbøl kommer dog trods alt ikke i nærheden af J.K.Rowlings gigantiske 
millionoplag og milliarder i indtjening – ligesom markedsføringen af de to 
forfatterskaber adskiller sig fra hinanden. 
</p><p>
»Lene Kaaberbøl er en af meget, meget få moderne forfattere, der har haft held 
til bare at være forfatter«, siger brandingekspert Julia Lahme, der kalder 
Kaaberbøl-brandet »stærkt og personligt«. 
</p><p>
Hun har arbejdet som markedsføringskonsulent i forlagsbranchen for blandt 
andre Rosinante, hvor hun har hjulpet en lang række forfattere med at sælge 
sig selv og dermed deres bøger bedre. 
</p><p>
»Lene Kaaberbøl er ikke en af dem, der særlig tydeligt viser offentligheden, 
hvem hun er. Der adskiller hun sig meget fra J.K. Rowling, fordi hendes 
historie fra start har været bygget op om, hvordan hun som enlig mor nærmest 
skrev Harry Potter på en serviet og tjente penge for at kunne holde varmen«, 
siger Julia Lahme. 
</p><p>
Når Lene Kaaberbøl taler i interviews, hører man oftest historien om hendes 
skriveprocesser, hendes karakterer og hendes kreativitet, der er størst med 
computeren i sengen fra morgenstunden. Enkelte gange optræder historien om 
Kaaberbøls ikke altid lige sjove barndom, hvor hun blev drillet i skolen, 
fordi hun var mere end almindeligt klog – og om hendes dagligdag på øen Sark 
i Den Engelske Kanal, hvor hun har boet i de seneste to år. 
</p><p>
»Lene Kaaberbøl har overhovedet ikke brandet sin karriere gennem sin egen 
person, og alligevel er hendes navn blevet et brand. Det er virkelig godt 
gået. Især når hun skriver til et publikum, der konstant vokser fra hende, 
når de fylder 14-16 år. Hun skal altså ikke bare elskes af sine læsere, hun 
skal også være elsket af bibliotekerne og skolebibliotekarer«. 
</p><p>
Selv om ingen kalder Kaaberbøl hverken sky eller reserveret, har forfatteren 
ifølge sin kollega, forfatter Mette Finderup holdt sig så privat, at den 
offentlige interesse har handlet om litteraturen. 
</p><p>
»Noget af det, der er spændende med brandet Lene Kaaberbøl, er jo, at det 
kommer indefra«, siger Mette Finderup, der sammen med Lene Kaaberbøl og 
Merlin P. Mann var idémænd bag TV 2-julekalenderen ’Jul i Valhal’ fra 2005. 
</p><p>
»Det er ikke kommet ved, at der sidder marketingfolk og lægger en strategi. 
Det er kommet, fordi hun er skidedygtig«. 
</p><h3>
Det stærke barn 
</h3><p>
Siden debuten som 15-årig har Lene Kaaberbøl udgivet mere end 50 bøger, 
herunder en lang række børne- og ungdomsbøger. 
</p><p>
’Skammerens datter’, der er første bind i Skammer-serien, blev opført som 
musical på Østre Gasværk i 2012, hvor den solgte mere end 50.000 billetter 
og blev efterfulgt af en 2’er året efter. Nu er historien aktuel som 
spillefilm med manuskript af Anders Thomas Jensen og instruktion af Kenneth 
Kainz. Filmen, der er lavet for godt 50 millioner kroner, er solgt til 
adskillige lande. 
</p><p>
Forklaringen bag Kaaberbøls succes handler ifølge iagttagere især om 
Kaaberbøls karakterer, de stærke børn, som læserne kan relatere til. Godt 
nok lever de ofte i fantasiverdener med trolddom og dragejagt, men deres 
hverdag handler også om forældres skilsmisse og mobning i pigegruppen. 
</p><p>
Resultatet er med Kaaberbøls egne ord en slags »socialrealisme med drager«, 
siger Anna Skyggebjerg, der forsker i børnelitteratur ved Aarhus 
Universitet. 
</p><p>
»Børnene føler sig taget alvorligt, når de læser Lene Kaaberbøl«, siger hun. 
</p><p>
»Hun er tydeligt præget af den angelsaksiske tradition med forfattere som 
Tolkien, men samtidig har hun en klart dansk litteraturtradition med sig, 
blandt andet i bogen ’Skyggeporten’, der åbenlyst refererer til H.C. 
Andersens ’Skyggen’ og ’Snedronningen’«. 
</p><p>
Ifølge Guri Fjeldberg fra Bergens Tidende er Lene Kaaberbøl også populær, 
fordi hun ikke er bange for at tage tunge emner op. Kaaberbøls bøger kan 
sagtens handle om vold og ondskab, selv om målgruppen typisk er de 
10-12-årige, men volden og uhyggen er altid brugt pædagogisk og ikke blot 
som greb til at chokere eller fastholde læseren. Guri Fjeldsted fremhæver 
blandt andet en scene i den tredje bog fra Skammer-serien, hvor bogens helt, 
Davin, er taget til fange. Over to og en halv side beskriver Kaaberbøl tre 
piskeslag, og tilbage står ifølge Fjeldberg en effektiv skildring 
af, hvor grusomt et diktatur kan være. 
</p><div class="art-quote article-box">
<p class="quote"/>
<blockquote>
<p class="quote-txt">
Nogle forfattere er bange for at vise onde mennesker, men ondskab findes, og 
det lykkes Lene Kaaberbøl med. Hun balancerer mellem at være troværdig og 
realistisk, og samtidig er hun meget etisk bevidst
</p>
<p class="sender">
Guri Fjeldsted, børnebogsanmelder, Bergens Tidende 
</p>
</blockquote>
</div><p/><p/><p>
»Nogle forfattere er bange for at vise onde mennesker, men ondskab findes, og 
det lykkes Lene Kaaberbøl med. Hun balancerer mellem at være troværdig og 
realistisk, og samtidig er hun meget etisk bevidst«, siger Guri Fjeldberg. </p><h3>
Forlagschef og krimiforfatter 
</h3><p>
Ud over rollen som forfatter og idékvinde til flere projekter har Lene 
Kaaberbøl etableret sit eget forlag. Hun ved godt, hvad der skal stå i en 
kontrakt, har hun selv sagt, så da hun ikke kunne blive enig om en økonomisk 
aftale med sit gamle forlag, etablerede hun i 2002 forlaget Phabel og Plott 
med sig selv som direktør. 
</p><p>
Forlaget nåede at udgive mere end 100 børne- og ungdomsbøger – både Kaaberbøls 
egne og nye, opdyrkede talenters – inden ArtPeople overtog forlaget. Ifølge 
Mette Finderup var etableringen af forlaget et naturligt biprodukt af 
Kaaberbøls forfatterskab. 
</p><p>
»Jeg tror egentlig ikke, at hun har gjort det for at tjene penge, men fordi 
hun var nysgerrig på at lave det gode børnebogsforlag«, siger hun. 
</p><p>
Det ændrer dog ikke ved Kaaberbøls status som en af landets bedst sælgende 
forfattere. Sidste år lå hun igen på top-10 over modtagere af 
biblioteksafgift, og dertil kommer bogsalget, videresalg af rettigheder med 
mere. 
</p><p>
»Der er stadig en idé om, at rigtige forfattere skal være sådan nogle 
kunstnertyper, der sidder oppe på tagkammeret og arbejder i kulden. Den 
historie er hun – rimeligt nok – med til at udfordre som en af de relativt 
få forfattere af børnelitteratur, der kan leve af at skrive«, siger Nina 
Christensen fra Center for Børnelitteratur. 
</p><p>
Seneste skridt i karrieren har været en række krimisucceser for det voksne 
publikum. 
</p><p>
Sammen med journalist Agnete Friis har Lene Kaaberbøl skrevet de fire krimier 
om Røde Kors-sygeplejersken Nina Borg. Den første bog ’Drengen i kufferten’ 
røg i 2008 på bestsellerlisten hos New York Times og er blevet udgivet i det 
meste af Europa, i USA, Japan, Korea, Taiwan, dele af Kina og Brasilien. 
Kaaberbøl og Friis ligger nu i forhandlinger med en amerikansk producent, 
der vil købe rettigheder til en filmatisering af bogen. 
</p><p>
I mellemtiden skriver Kaaberbøl videre på sin egen, og lige så roste, 
krimiserie om retsmedicineren Albert Karnos datter, Madeleine, hvis tredje 
bind, ’Blodets gåde’, forventes at udkomme til efteråret. 
</p><p>
Om de voksenlitterære succeser har fået Lene Kaaberbøl til at tænke på at 
glemme børnene? 
</p><p>
Næppe. 
</p><p>
Med en krimi giver man en voksen en god oplevelse, så længe det tager at læse 
bogen, har Lene Kaaberbøl sagt i flere interviews. Men med en børnebog kan 
man sætte gang i et barns læselyst og i bedste fald ændre et liv. 
</p><p class=" bl-elem"><i class=" bl-elem">Publiceret 25. marts 2015</i></p>	
</div>
</div></body></html>
