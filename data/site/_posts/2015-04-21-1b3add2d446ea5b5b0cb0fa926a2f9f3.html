---
layout:     post
title: 	    "Biogeokemikere: Mangel på næringsstoffer sætter fart på den globale opvarmning"
post_author:	    Jens Ramskov
post_date:	    Tue, 21 Apr 2015 10:29:48 +0000
post_site:	    ing.dk 
post_link:	    http://ing.dk/artikel/biogeokemikere-mangel-paa-naeringsstoffer-saetter-fart-paa-den-globale-opvarmning-175578
---
<html><body><div><section class="body">
			<p>Hovedparten af klimamodellerne, der ligger til grund for den seneste IPCC rapport om klimaet, forudser, at planter i det 21. århundrede vil øge optaget af kulstof fra atmosfæren og dermed være med til at lægge en dæmper på den globale opvarmning.</p>
			<p>Sådan kommer det næppe til at gå, skriver biogeokemikeren William Wieder fra National Center for Atmospheric Research i Boulder, Colorado, USA sammen med tre kolleger i en artikel i <a href="http://nature.com/articles/doi:10.1038/ngeo2413">Nature Geoscience</a>.</p>
			<p>Det mest sandsynlige er i virkeligheden, at den mængde kulstof, der er bundet i planter vil være mindre ved udgangen af dette århundrede, end den er i dag.</p>
			<p><figure class="plugin right"><img src="http://ing.dk/sites/ing/files/styles/w1120_media_right/public/Plant_P1017589_300.jpg?itok=1pjihT28" alt=""/><figcaption> Hvor meget kulstof kan træer og andre planter optage i fremtiden? Mindre end man hidtil har formodet, mener amerikanske forskere. (Foto. Will Wieder) </figcaption></figure></p>
			<p>Den korte forklaring er, at det er mangel på næringsstofferne nitrogen og fosfor, der ikke muliggør det optag, som de fleste klimamodeller har indregnet.</p>
			<p>Når man medtager disse forhold, kommer Wieder og Co. frem til, at der ved udgangen af dette århundrede vil være bundet 140 petagram kulstof mindre i planter end i dag. Det svarer  nogenlunde 14 års menneskeskabte udledninger på det nuværende niveau, skriver forskerne.</p>
			<h2>Store forskelle mellem modellerne</h2>
			<p>Det er dog værd at notere, at de enkelte klimamodeller har meget forskellige bud på, hvordan meget kulstof der i dag og i fremtiden vil være bundet i planter.</p>
			<p>Gennemsnitsværdien for 2004 lyder på 1.873 petagram, men de enkelte modeller giver værdier på mellem 956 Pg og 3.334 Pg.</p>
			<p>Gennemsnitsværdien for 2100 under et scenario, hvor CO2-udledningen gennem hele dette århundrede fortsætter på samme måde som tidligere, lyder på 1.998 Pg.</p>
			<p>Dette scenario kaldes af IPCC for <a href="http://en.wikipedia.org/wiki/Representative_Concentration_Pathways">RCP 8.5</a> og vurderes at medføre en temperaturstigning på 3,7 grader på et tidspunkt mellem 2081 og 2100.</p>
			<p>Forskerne har nu gennemregnet alle modeller med de begrænsninger, der kendes for nitrogen og fosfor, og er derved kommet frem til, at gennemsnitsværdien i stedet under dette scenario er 1.717 Pg.</p>
			<p>Usikkerheden på tallene er dog så stor, at inden for standardafvigelsen kan der lige så vel være tale som et lille ekstra optag af kulstof i planter i forhold til i dag som en endnu mindre bundet mængde kulstof.</p>
			<p>William Wieder er dog ikke bleg for at <a href="https://www2.ucar.edu/atmosnews/just-published/15225/curbing-carbon-not-enough-plant-food-go-around">konkludere</a>, at planter ikke kan holde trit med de øgede udledninger af CO2.</p>
			<p>I en artikel i <a href="http://news.sciencemag.org/climate/2015/04/plants-may-not-protect-us-against-climate-change">Science</a> får forskerne ros af økologen Chris Field fra Carnegie Institution for Science i Californien for et veludført forskningsprojekt, mens biogeokemikeren Eric Davidson fra University of Maryland advarer om, at det er stor usikkerhed om, hvordan næringsstofferne påvirkningen væksten i skove.</p>
			<p>Han mener, det er nødvendigt at få bedre kendskab til dette, selv om det er både vanskeligt og dyrt at skaffe mere viden på dette område.</p>
		</section>
		  </div></body></html>
