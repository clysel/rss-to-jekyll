---
layout:     post
title: 	    "Maise Njor alene på charter: Kan man blive tynd og mystisk på en uge?"
post_author:	    
post_date:	    Wed, 08 Apr 2015 11:47:30 +0200
post_site:	    politiken.dk 
post_link:	    http://politiken.dk/rejser/sologstrand/ECE2613273/maise-njor-alene-paa-charter-kan-man-blive-tynd-og-mystisk-paa-en-uge/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-quote article-box">
<p class="quote"/>
<blockquote>
<p class="quote-txt">
</p><p class=" bl-elem">Jeg kan mærke de stride hår på overlæben, og jeg er begyndt at føle mig som Asterix</p>

</blockquote>
</div><p>
Lejligheden i Las Palmas er stor og fin, og jeg ruller straks yogamåtten ud, 
men altanen trækker: Den vender ud mod promenaden ved Las Canteras-stranden, 
og livet nedenfor er bedre end tv. 
</p><p>
De unge drenge spiller strandfodbold, mens de spænder i deres sixpacks. Så 
kommer nogle ældre herrer i stråhat og cubaskjorter og spiller med, mens de 
ryger cigarer. De har opgivet sixpacks og er ligesom gået mere over til 
fustage-formen, men det ser ikke ud til at genere deres koner, som står i 
grupper og snakker. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/rejser/sologstrand/ECE2520925/maise-njor-tester-alene-paa-charter/">Maise Njor tester: Alene på 
charter</a></p><p>
Jeg lakerer tånegle, mens jeg beundrer de ældre spanske damer. Er det kosten, 
der får dem til at se så lækre ud, og hvorfor har de alle sammen disse store 
torpedo-babser? De er tykke på den dejlige måde, hvorimod vi danske kvinder 
ofte er tykke på den ... tykke måde. 
</p><p>
Min alder snerrer. Det er, som om jeg har købt en forkert størrelse, og jeg er 
taget en uge væk for at forsøge at forlige mig med den og samtidig gøre 
noget ved den krop, som følger med. Jeg trænger til at blive genstartet og 
forestiller mig, hvor betaget kæresten bliver, når jeg kommer hjem fra Gran 
Canaria om en uge, og han henter mig: 
</p><p><i class=" bl-elem">Han står der, når jeg kommer ud af glasdørene i Kastrup. Først smiler han, 
og så giver hans krop en mærkelig rystelse, han bryder sammen i gråd. 
Flæben, vistnok, fordi jeg er blevet så smuk. Uudgrundelig smuk og gådefuld. 
Og på en sær måde også viis og klog. Og langbenet.</i></p><h3>
Ulysses og dameskæg 
</h3><p>
Rejser handler om drømme. Drømme om at se et bestemt sted eller at være en 
bestemt person – måske den, man ikke kan finde ud af at være til daglig. 
Nogle gange skal man ud for at kunne komme hjem som den bedste version af 
sig selv, også fysisk. Hvor svært kan det være? 
</p><p>
Første løbetur rundt i Las Palmas giver mig allerede blod på tanden. Eller i 
hvert fald blodsmag i munden ... Tilbage i lejligheden spiser jeg salat med 
uhyggeligt meget hvidløg fast besluttet på, at jeg i en uge skal undgå hvede 
og sukker. Det går sgu meget godt. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/rejser/temarejser/ECE2439674/maise-njor-tager-paa-cruise-og-genoplever-blandt-andet-vagn-med-de-tre-ben/">Maise Njor tager på cruise og 
genoplever blandt andet Vagn med de tre ben</a></p><p>
Men man bliver jo ikke tynd og mystisk kun af hvidløg. Og der er noget, jeg 
har prøvet i årevis, og nu skal det være: ’Ulysses’. Angiveligt verdens 
sværeste bog. Tænk, hvor opgraderet jeg bliver, hvis jeg kan sige, at jeg 
har læst den! »Stately, plump Buck Mulligan came from the stairhead, bearing 
a bowl of lather on which a mirror and a razor lay crossed«, begynder jeg, 
men det minder mig bare om, at jeg skal barbere ben ... Derefter skal 
dameskægget falde. Det er godt nok lyst, men jeg kan mærke de stride hår på 
overlæben, og jeg er begyndt at føle mig som Asterix. At fjerne dem med 
pincet gør så afsindigt ondt, at jeg må stoppe. Problemet er, at jeg kun har 
taget højre side. 
</p><p>
»Nåh, du får nok ikke lov til at sidde alene på en spansk cafe ret længe«, har 
alle sagt. Til det er der kun at sige, at spanske mænd ikke er, hvad de <i>har</i> 
været. Eller også hænger det sammen med, at jeg på min første Spanienstur 
gik med bluser, der bestod af 2 kvadratcentimeter stof, og i øvrigt lignede 
en bolledukke, nogen havde pustet for ivrigt op. Når man er teenager, er man 
hverken barn eller voksen. Det er næsten det samme, når man er 46 – man er 
hverken almindelig voksen eller gammel. Man er der bare. 
</p><p>
Jeg tænker tilbage på dengang, hvor man så sig i spejlet og tænkte: ’Ej, det 
er næsten også synd for verden, hvis ikke jeg går ud og begejstrer den med 
mit ansigt’ … »Who chose this face for me?« spørger Stephen i ’Ulysses’. Jeg 
går ud på badeværelset og stiller mig selv det samme spørgsmål. Det var nok 
bare livet, der gjorde det… Og jeg beslutter at affarve håret. Det giver 
sådan en fin kulør til ansigtet. Måske kan jeg slippe af sted med at sige, 
at det var solen, der blegede det, at det er ægte. 
</p><p>
Nu jeg er i gang, farver jeg også mine øjenbryn mørkere. Og mens jeg læser 
videre i ’Ulysses’, gør kemikalierne deres job. Resultatet er ikke helt som 
ønsket. Medmindre jeg ønskede at ligne en, der serverer krebinetter på 
Swinoujscie-færgen. 
</p><p><i class=" bl-elem">Han gyser, når jeg kommer ud af svingdørene. Det gør de andre ventende i 
Kastrup også, og jeg kan se, at et par af mændene ville ønske, at det var 
mig, de skulle hente ... Det samme gør et par af kvinderne. Og deres børn ...</i></p><h3>
Bloom og bygkorn 
</h3><p>
Mr. Bloom køber ting på apoteket til sin elskede: »Looking at me, the sheet up 
to her eyes, Spanish, smelling herself ...«. 
</p><p>
Det er meget svært at forstå et klap af ’Ulysses’ og lettere at tænde for 
tv’et, hvor ’Venner’ taler spansk. 
</p><p>
»Do I need a new walk?« spørger Joey; det ved jeg, fordi jeg har set det 
afsnit så mange gange. Det er jo det, der skal til! Jeg har brug for en ny 
gang! For mange år har jeg gået skrutrygget pasgang, og det er på tide at 
svinge med hofterne. Der er jo alligevel ingen, der kender mig nede på 
promenaden, så jeg afprøver min swingende latinogang – og det virker! Måske 
er det det, de spanske damer kan. De kan svinge den røv, selv om den er nok 
så stor, og de kan gå med schwung og værdighed, så hele pakken ligner noget, 
man bare <i>må</i> eje. 
</p><p>
Jeg har kun brugt min nye gang få hundrede meter, før en spansk mand stopper 
mig for at spørge, om jeg vil med en tur op i bjergene. Jeg siger pænt nej 
tak, mens jeg trækker vejret indad for ikke at afsløre, at jeg har levet af 
hvidløg i flere dage. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/rejser/sologstrand/ECE1121107/tag-paa-charterferie-uden-charterturister/">Tag på charterferie uden 
charterturister</a></p><p>
Det med hvidløgsånden er blevet så voldsomt, at jeg vækker mig selv om natten, 
og selvom det er gået fint med at leve af salat med tun og æg, så har jeg 
det efterhånden, som om jeg spiser på recept. Udrensningen har på den 
positive side gjort, at jeg faktisk ser slankere ud, men min krop har 
besluttet sig for at skille sig af med affald i form af et kæmpestort 
forkølelsessår på overlæben og et bygkorn, der lukker for synet på højre 
øje. Det ser ud, som om jeg har et syltet kirsebær som en monokel, og jeg 
må, som Mr. Bloom, på apoteket. 
</p><p>
Bagefter går jeg tur i den gamle bydel Vegueta og op på gågaden Triana. 
Tilbage på strandpromenaden, som er 3 kilometer lang, svanser jeg med min 
nye gang. Jeg passerer damer, der er ligesom mig – dem, der også tror, at en 
uge væk kan ændre dem for bestandig. To svenske damer går målrettet kapgang 
i nedringede hawaiikjoler, som de garanteret aldrig har på hjemme i Umeå, og 
to danske veninder har skruet sig ned i neongule hotpants og sidder på en 
cafe og knevrer med ansigterne vendt opad som solsikker. 
</p><p><i class=" bl-elem">»Hvad er der dog sket? Du er blevet så tynd og ... mystisk. Og sikke lange 
ben, du har«.</i></p><h3>
Hvede-odyseen 
</h3><p>
»I munched hum un thu Unchster Bunk un Munchday«. 
</p><p>
O.k. Jeg giver op. Jeg er for uvidende til Ulysses, forstår ingenting og 
vurderer, at jeg ikke kan nå at blive klogere, inden jeg skal med flyet hjem 
i morgen. Og nu er jeg så sulten efter hvede, at jeg er rasende, så jeg må 
ned og have en croissant, men der er fem for 1 euro og en for 45 cent ... 
</p><p>
Tilbage på hotellet tilbyder jeg en croissant til den søde dørvagt, men han 
mimer, at han er på kur. Jeg mimer, at det er jeg ikke længere ... Og spiser 
alle fem som en form for madføljeton og går ud og shopper. Hvis jeg ikke kan 
nå at blive tynd og mystisk, kan jeg i det mindste købe noget tøj, der 
dækker det værste. 
</p><p>
I shoppingcenteret Las Arenas er der både Mango, Zara og Primark. Og penge 
brugt i udlandet er som bekendt ikke penge, der bliver trukket på ens danske 
konto (og momsen på Gran Canaria er lavere end i andre dele af EU). 
Spanierne er heldigvis glade for alt britisk, så de har både Clarks sko og 
Marks &amp; Spencer, og den slags chancer skal man ikke lade gå fra sig, 
så jeg køber et par sko og alt muligt, som jeg ville købe, hvis jeg var i 
London. 
</p><p>
Ret smart at have en storby ved stranden … 
</p><p><b class="ext-link">LÆS OGSÅ</b><a class="embeddedlink" href="http://politiken.dk/rejser/sologstrand/ECE1671927/undgaa-disse-feriesteder-hvis-du-ikke-vil-moede-din-nabo/">Undgå disse feriesteder, hvis 
du ikke vil møde din nabo</a></p><p>
Stiller poserne og hopper i vandet. Min krop findes! Den er ikke bare et 
stativ for hovedet, den kan mærke bølgerne og solen, og en brusende glæde 
går igennem den. Og hvad så hvis den er lidt for tyk, hvad så hvis man kan 
se på ansigtet, at det har levet? Jeg fik aldrig brugt yogamåtten, jeg fik 
ikke en ny krop, jeg blev ikke mystisk og belæst, og jeg må erkende, at jeg 
ikke har nogen rygrad som sådan. 
</p><p>
Klokken 21.49 er der stadig folk ude og løbe på promenaden, de unge fyre med 
sixpack og de ældre herrer med cigarer spiller stadig strandfodbold. 
</p><p>
Jeg er vred på mig selv over, at jeg ikke gider at løbe en sidste tur, før jeg 
skal hjem i morgen. 
</p><p>
»Men så kan du jo bare gøre det«, siger jeg til mig selv. Men det vil jeg 
ikke. Hold da kæft, det er kommet så langt ud, at jeg nu har skænderier med 
mig selv. Som straf må jeg ikke spise chokolade før efter kl. 22. Men jeg 
gør det alligevel. 
</p><p>
Han står der i lufthavnen. Han ser på mig (kan jeg se med det øje, der stadig 
kan åbnes), og siger: »Hej, skynd dig lidt, det er vildt dyrt at parkere«. 
</p><p class=" bl-elem"><i class=" bl-elem">Politiken var inviteret af Star Tour.</i></p>	
</div>

</div></body></html>
