---
layout:     post
title: 	    "Mahler og Mozart bød på vrinskede violiner, skingre blæsere og uspoleret skønhed"
post_author:	    
post_date:	    Tue, 28 Apr 2015 12:54:05 +0200
post_site:	    politiken.dk 
post_link:	    http://politiken.dk/kultur/musik/koncertanmeldelser/ECE2644714/mahler-og-mozart-boed-paa-vrinskede-violiner-skingre-blaesere-og-uspoleret-skoenhed/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Han er efter eget udsagn besat af opera, 32-årige Robin Ticciati, der lørdag 
fortolkede den vidt forskellige musik i Mozarts femte violinkoncert og 
Mahlers fjerde symfoni med DR SymfoniOrkestret. Ikke kun opera i teatret, 
men nok så meget de musikdramaer, 1800-tallets komponister skabte i deres 
symfoniske musik. 
</p><div class="art-fakta article-box">
<h4 class="">
Koncertanmeldelse</h4>
<h5>
Klassisk</h5>
<div class="fakta-body" data-buildingblock="embedded_factboxlink">
<div class="clearfix m-top5 m-bottom5">
<img class="pol-rating-img" src="http://politiken.dk/graphics/ratings/4_hjerter_red.png" alt="Politiken synes"/>
</div>
<p>
Eric Silberger (violin), Henriette Bonde-Hansen (sopran) og DR 
SymfoniOrkestret. 
</p><p>
Dir.: Robin Ticciati. DR Koncerthuset. 
</p><p class=" bl-elem">
Lørdag. Sendes på P2 i aften kl. 19.20. 
</p>
</div>
</div><p>
Ticciatis bekendelse om opera faldt til magasinet Gramophone sidste år, men 
passede perfekt til hans fortolkning af Mahlers store symfoni i DR. Hvor det 
lykkedes ham at forme en arena med plads til alle de mange individuelle 
stemmer blandt orkestrets blæsere og strygere og fortælle en fængende 
historie som en lille times udsnit af virkeligheden. </p><p>
Mozarts violinkoncert med den unge violinsolist Eric Silberger lå ellers 
ligefor som aftenens højdepunkt. Ticciati er chefdirigent for Det Skotske 
Kammerorkester, der virkelig dyrker wienerklassisk musik. Men der var noget, 
der gjorde opførelsen mere ærbødig, end godt var. 
</p><h3>
Vrinskende violiner og eksplosiv sidesats 
</h3><p>
Silberger, der er midt i 20’erne og meget omtalt for sin usvigelige teknik, 
spillede så respektfuldt og klart i de første to satser, at man dårligt 
kunne mærke, hvilken violinist han var. Og orkestret lagde sig nænsomt 
under. Først i den eksplosive sidstesats, den med støvletramp og den 
vrinskende violin som eksotiske effekter, viste Silberger for alvor vilje 
til at skabe kontraster og udfordre Mozarts helt enkle noder. 
</p><div class="art-quote article-box">
<p class="quote"/>
<blockquote>
<p class="quote-txt">
Folkesang og vuggende dans blandede sig med skingre træblæsere, hidsige 
violiner og militærsignaler som billeder af dagligdag med lurende katastrofer
</p>
</blockquote>
</div><p>
Det kan godt være, at Silberger kunne flytte fingrene fantastisk hurtigt i sin 
vanvittige Paganinivariation, der fungerede som ekstranummer. Men de få 
noder i Mozarts musik krævede noget andet. Ekstranummeret dedikerede 
Silberger til sin mentor Lorin Maazel, der døde sidste år, men som skulle 
have dirigeret koncerten i forbindelse med sin post som jurypræsident i 
Malko Konkurrencen, der begynder i morgen. </p><p>
Afløseren Ticciati formede til gengæld de fire satser i Mahlers timelange 
symfoni til en helhed, hvor der konstant var noget at blive overrasket over. 
Musikken var fyldt med lyde og melodier, der gled ud og ind mellem at være 
noget, der mindede om virkelighedens lyde – og så være en del af et stykke 
kunstmusik. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/musik/koncertanmeldelser/ECE2608418/sjaeldent-rekviem-fyldte-koebenhavns-domkirke-med-liflige-melodier/">Sjældent rekviem fyldte 
Københavns Domkirke med liflige melodier</a></p><p>
Som en rød tråd gennem de mange scener gled der en kane, kendetegnet ved sine 
karakteristiske bjælder og vippende klarinetter, og overalt dukkede der nye 
stemmer frem. 
</p><p>
Folkesang og vuggende dans blandede sig med skingre træblæsere, hidsige 
violiner og militærsignaler som billeder af dagligdag med lurende 
katastrofer. I andensatsen skiftede koncertmester Johannes Søe Hansen 
violinen til en med alt for hårdt spændte strenge som instrument for en besk 
og bitter monolog. I en sats, hvor solospillerne i orkestret strittede ud 
fra musikken som rejste pigge på et pindsvin. 
</p><h3>
Uspoleret glæde med hop og dans i skyerne 
</h3><p>
Det var en underlig fornemmelse af musik som en tilstand, hvor der objektivt 
set skete noget hele tiden, men hvor intet rigtig flyttede sig. Pindsvinet 
forsvandt til fordel for en tredjesats af ren idyl. 
</p><p>
Med renskuret strygerklang som et kollektiv af stemmer i fuld bredde med en 
enkelt smuk melodi ovenpå. Med noget gruopvækkende under overfladen, ja, men 
så tæt på lykke, som Mahler kunne komme. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/musik/koncertanmeldelser/ECE2643572/copenhagen-phil-kaempede-forgaeves-med-1800-tallets-nationalromantiske-folkloristik/">Copenhagen Phil kæmpede 
forgæves med 1800-tallets nationalromantiske folkloristik</a></p><p>
Alt dette som forløber for symfoniens klimaks. Fjerdesatsen, hvor Henriette 
Bonde-Hansen med sin perlende, klare stemme agerede barnet, der med en naiv 
og bizar sang om livet i himlen viste kontrasten til jordelivets fortættede 
kompleksitet. En sang om uspoleret glæde med hop og dans i skyerne, mens 
Sankt Peter ser på, og englene bager brød. Så smukt, at det blev troværdigt 
– og så langt fra musikken i resten af symfonien, at det blev uvirkeligt. 
</p><p class=" bl-elem">
Ticciati gav plads til det hele og samlede hver eneste lille menneskelig 
stemme op undervejs. 
</p>	
</div>

</div></body></html>
