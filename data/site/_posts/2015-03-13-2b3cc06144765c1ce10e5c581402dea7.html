---
layout:     post
title: 	    "Ægtefæller er usikre på pensioner"
post_author:	    
post_date:	    Fri, 13 Mar 2015 17:33:56 +0100
post_site:	    politiken.dk 
post_link:	    http://politiken.dk/oekonomi/privatoekonomi/ECE2586304/aegtefaeller-er-usikre-paa-pensioner/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Hvert år bliver knap 30.000 danskere gift og bliver dermed åndeligt, juridisk 
og økonomisk forbundne med hinanden. 
</p><p>
Men hver tredje af dem aner ikke, om deres ægtefælle indbetaler til en 
pensionsordning. Det viser en ny undersøgelse, som Opeepl har foretaget på 
vegne af Forsikring &amp; Pension. 
</p><p>
Samtidig er lige knap halvdelen usikre på, om der overhovedet er dækning, hvis 
den bedre halvdel skulle blive ramt af sygdom eller død, og fire ud af ti 
kender ikke til det eventuelle beløbs størrelse. Og det kan have store 
konsekvenser for den efterladte, lyder det fra forsikrings- og 
pensionsselskabernes brancheorganisation. 
</p><div class="art-quote article-box">
<p class="quote"/>
<blockquote>
<p class="quote-txt">
</p><p>Har man overhovedet råd til at sidde i sit hus, hvis den anden falder </p><p>fra og ikke har sikret ægtefællen godt nok ved sin død? </p><p/><p class=" bl-elem"/>

<p class="sender">
</p><p>Anne Seiersen,</p><p class=" bl-elem">Forsikring &amp; Pension</p> 

</blockquote>
</div><p/><p>
»Det kan for eksempel betyde, at den ene ægtefælle bliver tvunget til at sælge 
huset, hvis den anden dør. For har man overhovedet råd til at sidde i sit 
hus, hvis den anden falder fra og ikke har sikret ægtefællen godt nok ved 
sin død?«, siger Anne Seiersen, underdirektør i Forsikring &amp; 
Pension, og tilføjer: 
</p><p>
»Det ville chokere mange, at de ved så lidt, hvis de var klar over, hvilke 
konsekvenser det kan have«. 
</p><h3>
Skilsmissen kan give problemer 
</h3><p>
Formanden for Danske Familieadvokater, Lone Brandenborg, nikker genkendende 
til undersøgelsens resultater. Hendes erfaring er, at folk i det hele taget 
ved for lidt om deres pensioner. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/privatoekonomi/ECE2295089/to-maader-saadan-undgaar-du-at-din-pension-bliver-udhulet/">To måder: Sådan undgår du, at 
din pension bliver udhulet</a></p><p>
»Det er noget, vi ser meget ofte. Ægtefæller giver udtryk for, at de ikke 
kender den anden ægtefælles pensioner særligt dybdegående. De ved måske, at 
der er pensioner, men ikke hvilken type. Mange er endda også i tvivl om, 
hvilken type pension, de selv har«, siger Lone Brandenborg. 
</p><p>
Undersøgelsen kommer som led i en temauge, Finansbranchen har døbt ’Tid til 
Penge’, hvor de vil lære danskerne om privatøkonomi. Her deltager 
organisationer som Finansrådet, Forbrugerrådet TÆNK, LO og Skat, og der 
afholdes gratis arrangementer i store dele af landet. 
</p><p>
Baggrunden for temaugen er, at flere undersøgelser peger på, at alt for få 
danskere sætter sig godt nok ind i deres egne økonomiske forhold. 
</p><h3>
Svært at overskue ved skilsmisse 
</h3><p>
Den manglende viden kan i særdeleshed blive problematisk, hvis parret skal 
skilles. Det kan nemlig være svært at overskue, hvordan pensionen kan 
fordeles. For i dag har man mulighed for at dele sin rate- og 
kapitalpension, men man kan ikke aftale at dele sine livrenter. 
</p><p>
»Den helt store udfordring er, at der i 2007 kom en ny lov, som sagde, at 
ægtefællerne modtager egne ’rimelige pensioner’. Det betyder som 
udgangspunkt, at det, man sparer op via sit arbejde, ikke kan deles med den 
anden. Men det, man sparer op ekstra, kan deles. Mange ved det ikke, og det 
skaber store problemer for dem, der gerne vil dele«, siger Lone Brandenborg. 
</p><p>
De ’rimelige pensioner’ er den arbejdsmarkedspension, som svarer til det 
beløb, andre mennesker i samme faggruppe indbetaler. Hvis man indbetaler 
mere end det, vil det overskydende beløb i princippet kunne deles mellem 
parterne. 
</p><p class=" bl-elem">
Til de godt to millioner gifte mennesker i Danmark er rådet fra Forsikring &amp; 
Pension meget enkelt: Kig hinanden i kortene, og få styr på hinandens og 
fælles pensionsforhold. 
</p>	
</div>
</div></body></html>
