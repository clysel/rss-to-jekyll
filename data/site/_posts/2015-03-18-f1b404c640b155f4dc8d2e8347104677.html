---
layout:     post
title: 	    "Henrik Palle undersøger: Hvad kræver det at være en ægte skurk?"
post_author:	    
post_date:	    Wed, 18 Mar 2015 16:51:04 +0100
post_site:	    politiken.dk 
post_link:	    http://politiken.dk/kultur/boger/ECE2588354/henrik-palle-undersoeger-hvad-kraever-det-at-vaere-en-aegte-skurk/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4 class="">
Krimi, krimi, krimi</h4>
<div class="fakta-body" data-buildingblock="embedded_factboxlink"><p>
I anledning af </p><a href="http://krimimessen.dk/">krimimessen i Horsens </a><p>lørdag 
21. marts og søndag 22. marts sætter Politiken fokus på genren, vi ikke kan 
få nok af.
</p></div>
</div><p>
Da Bo Tao Michaëlis og undertegnede for snart et decennium siden tog de første 
spæde skridt i retning af en egentlig skurkologisk videnskab og siden 
formulerede os om dette under rubrikken ’Omkring skurkologiens 
grundlæggelse’, havde vi ingen anelse om, hvilken forunderlig rejse vi var 
på vej ud på. 
</p><p>
Vi var blot optagne af at udbrede os om de erkendelser, vi havde gjort med 
henblik på at opfordre til en øget interesse for og forskning i alskens 
fiktive skurkagtigheder. 
</p><p>
Og lad det indledningsvis være gentaget: Skurkologien interesserer sig ikke 
for virkelighedens misdædere, ugerningsmænd og forbrydere. Hvad enten det er 
Amagermanden, Peter Lundin, gebyrgribbe eller andre platugler, rager de 
skurkologien en nyudsprunget forglemmigej. 
</p><p>
Vores videnskabelige udgangspunkt er den avancerede tekstteori, og vor 
erkendelsesinteresse befinder sig alene i fiktionens verden. 
</p><h3>
Ingen entydige svar 
</h3><p>
Skurkologiens objekt er således alt lige fra bøhmænd til bajadser, forudsat at 
disse forefindes i litteraturens, filmens eller teatrets verden. 
</p><p>
En videnskabelig skurkologi er blandt meget andet interesseret i at afdække, 
om tøffelhelten Macbeth fra Shakespeares ikoniske tragedie kan kvalificere 
til ødipal samspilsramt skurk, eller om han blot er at regne for offer for 
strukturelle omstændigheder affødt af den elizabethanske selvforståelses 
signifikant statiske karakter. 
</p><p>
Hvad er vel en skurk, spurgte vi dengang. Og det gør vi stadig. For trods 
intensive undersøgelser af ondskabens mest eklatante repræsentanter er der 
ikke fundet frem til noget entydigt svar på, om der eksisterer immanent 
nederdrægtighed. Vi ved det ej. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/kultur/filmogtv/ECE2557820/hollywood-har-lagt-opskriften-paa-den-klassiske-terrorist-paa-hylden/">Hollywood har lagt opskriften 
på den klassiske terrorist på hylden </a></p><p>
Og derfor kan vi ikke med nogen form for eftertryk sige, om den klejne kong 
Joffrey Baratheon i ’Game Of Thrones’ er ond, fordi han er et produkt af 
incest, fordi han er opvokset med en fraværende og fordrukken faderfigur, 
eller fordi han er flasket op med et skævvredent selvbillede og for megen 
moderlig eftergivenhed. 
</p><p>
Men psykoskurkologien gør sig sine tanker om sådanne forhold, selvfølgelig med 
solid opbakning fra sin visuelt orienterede slægtning cinematoskurkologien, 
hvis storsyntagmatiske tilgang til ondskabens fortællinger allerede har 
fejret triumfer. Ikke mindst er udforskningen af de klippemæssige og 
narrative aspekter bag gestaltningen af den sundhedsfaglige superskurk Nurse 
Ratched i Milos Formans ’Gøgereden’ fra 1975 bredt anerkendt som 
skelsættende. 
</p><h3>
Uddannelsesnievau og etnisk herkomst 
</h3><p>
Kortlægningen af de skurkagtiges kompetencer har også optaget 
uddannelsesskurkologer i en rum tid. Thi hvornår går almindeligt drilleri 
over i egentlig mobning og terror, og er det en tillært egenskab at yppe kiv 
og yde nid? 
</p><div class="art-quote article-box">
<p class="quote"/>
<blockquote>
<p class="quote-txt">
Således er forekomsten af skurke med norsk baggrund så godt som ikke 
eksisterende
</p>
<p class="sender">
Henrik Palle 
</p>
</blockquote>
</div><p>
Visse forskere peger på, at et højt uddannelsesniveau er forudsætningen for 
egentlig skurkagtighed, men samtidig underbygger andre iagttagelser, at også 
geografisk og etnisk herkomst bør beagtes.</p><div class="art-fakta article-box">
<h4 class="">
SEKS STYGGE SKURKE</h4>
<div class="fakta-body" data-buildingblock="embedded_factboxlink">
<p><b>Kain </b></p><p>
Den bibelske brodermorder er indbegrebet af tillidsbrud og skuffede 
forventninger. Dertil omsorgssvigtet. 
</p><p><b>Lektor Blomme</b></p><p>
Sadistisk børneplagerisk gymnasielærer, der kompenserer for sin manglende 
seksuelle forløsning med uregelmæssige latinske verber. 
</p><p><b>John Doe </b></p><p>
Bibelsk inspireret seriemorder i David Finchers ’Seven’, som i kraft af sit 
navn alluderer til ondskaben i os alle. <i>Nous sommes tous John Doe</i>. 
</p><h3><b>Professor Moriarty </b></h3><p>
Det megalomane geni der efterstræber Sherlock Holmes på livet og ønsker sig 
verdensherredømmet. 
</p><p><b>Herman fra City Bilen</b></p><p>
Indbegrebet af det lokalt onde i tv-serien Taxa. Med sin iskolde kussestemme 
forkynder han telefonisk sit ønske om konkurrentens undergang, så det blodet 
isner i årerne. 
</p><p><b>Kaptajn Klo</b></p><p class=" bl-elem">
Krigsinvalideret sørøver, der er misundelig på Peter Pans vigør og erotiske 
kraft. Et typisk eksempel på en kastreret skurk. Bitter smølf. 
</p>
</div>
</div><p>
Således er forekomsten af skurke med norsk baggrund så godt som 
ikke-eksisterende, mens germanere med angelsaksiske universitetsgrader og 
lydefrit engelsk sprog de facto er overrepræsenteret blandt de sofistikerede 
skurke. </p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/filmogtv/tvanmeldelser/ECE2584238/skaberen-af-breaking-bad-foelger-op-med-karikeret-krimi-komik/">Skaberen af 'Breaking Bad' 
følger op med karikeret krimi-komik</a></p><p>
Det er således en basal socioskurkologisk konklusion, at opvækst i små kår 
ikke nødvendigvis giver samme næring til den klassiske skurks megalomane 
selvbillede, som en mere pekuniært polstret position præsenterer. 
</p><h3>
Metaskurkologisk fiktion 
</h3><p>
Skurkagtighedens anamnese har selvsagt været genstand for en del opmærksomhed. 
Og selv om det ikke er lykkedes at opnå konsensus omkring en skematiseret 
socialisationssyntaks for skurke, er der tilslutning til antagelsen af det, 
man omtaler som ’skurkeknækket’, altså det forhold, at individer på et 
tidspunkt begynder at pille vingerne af insekter og udføre socialt 
tabuiserede handlinger. 
</p><p>
Der er empirisk belæg for at kæde det sammen med anatomisk disfiguration, 
enten medfødt eller erhvervet, men der er også uforklarlige eksempler på 
kropsligt normale skurke med samme hævnpotentiale som eksempelvis 
ansigts-arrede, halte eller enarmede skurke. Og dette peger atter på, at man 
ikke kan udelukke immanent ondskab som fænomen. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/filmogtv/ECE2317678/game-of-thrones-slutter-saesonen-med-chok/">Game of Thrones slutter 
sæsonen med chok</a></p><p>
Hvorom alting er, vil skurkologien også fremover fortsætte med at gøre nye 
landvindinger. I alle fald er der ingen tegn på, at mængden af 
forskningsmateriale tørrer ud. 
</p><p>
Tværtimod peger en metaskurkologisk fiktion som ’Breaking Bad’, der jo 
tematiserer skurkagtighedens frembrud i et ellers dybt normaliseret individ, 
på andre skurkologiske former og tilegnelsesprocesser. 
</p><p class=" bl-elem"><i class=" bl-elem"><b>Mød skurkologerne Henrik Palle og Bo Tao Michaëlis på Krimimessen i 
Horsens 21.-22. marts. Læs mere på www.krimimessen.dk</b></i></p>	
</div>
</div></body></html>
