---
layout:     post
title: 	    "Martin Henriksen finder danskheden i Tyskland, men ikke på Nørrebro"
post_author:	    
post_date:	    Sun, 19 Apr 2015 20:05:56 +0200
post_site:	    politiken.dk 
post_link:	    http://politiken.dk/magasinet/interview/ECE2633409/martin-henriksen-finder-danskheden-i-tyskland-men-ikke-paa-noerrebro/
---
<html><body><div><div class="art-body"><p>
På Nørrebro hylder man det, som Martin Henriksen begræder. Vi går forbi Den 
Røde Plads på Nørrebrogade, som Københavns Kommune har ladet opføre med 
inspiration fra kvarterets »etniske diversitet«, som Politiken skrev i sin 
rosende arkitekturanmeldelse. Her er picnicborde fra Armenien, 
basketballkurve fra Mogadishu og kloakdæksler fra Zanzibar. Det er 
’multikulti’, så det basker, og Martin Henriksen fnyser om kap med den 
spanske metaltyr, som arkitekterne også har fundet plads til. 
</p><p>
»Det pudsige ved det ’fantastiske’ multikulturelle samfund er jo, at folk 
lever opdelt. Det er ikke sådan, at vi kommer hinanden ved på kryds og på 
tværs. Prøv at køre rundt på Nørrebro, så kan du jo se, at i dén boligblok, 
der bor danskerne, og i dén boligblok, der bor indvandrerne. Det kan man 
ikke komme uden om, fordi man har lavet en fin plads«. 
</p><p>
Martin Henriksen startede sin politiske karriere i Nørrebro Lokaludvalg, der 
også har kontor på Den Røde Plads. Han husker det, som om man besluttede at 
bygge en basketballbane, hver gang der var problemer med unge 
andengenerations indvandrere. 
</p><p>
Men sådan løser man ikke de grundlæggende problemer med integrationen, mener 
Martin Henriksen. Han opfordrer alle til at forholde sig til realiteterne. 
»De kolde fakta«, som han siger med henvisning til statistikker, han kan 
udenad. Tal om øget kriminalitet og arbejdsløshed blandt indvandrere og 
efterkommere. Tal om årlige milliardudgifter til ikke-vestlig indvandring. 
Tal om befolkningstilvæksten, som viser, at andelen med ikke-vestlige 
oprindelse stiger hastigt. 
</p><h3>
Konsekvenser for demokratiet 
</h3><p>
Man fornemmer, at Martin Henriksen synes, at tallene taler for sig selv. At 
alle ville mene som han, blot de kendte disse tal. 
</p><p>
Hvis vi ikke gør noget ved antallet af indvandrere og flygtninge, så får vi 
mindre og mindre til fælles med hinanden, og det får konsekvenser for vores 
demokrati, advarer Martin Henriksen. Og for opbakningen til vores 
velfærdssamfund. 
</p><p>
»Hvorfor skal man betale så høj en skat, når man kan se, at der bliver 
overført midler til mennesker, som man ikke har specielt meget tilfælles 
med, ud over over at man bor på den samme geografiske enhed? Det kan fjerne 
noget af lysten til at betale til fællesskabet. Det, synes jeg, er trist«, 
siger Martin Henriksen. 
</p><p>
Vi er nået op ved Assistens Kirkegård. På den anden side af vejen er der en 
butik, hvor man kan sende penge til andre lande. Isoleret set »gik det 
såmænd nok«, siger Martin Henriksen. Men der er mange af den type butikker 
på Nørrebro. 
</p><p>
»Det understreger, at der er nogle familiemæssige tilknytninger til nogle af 
de lande der. Og så understreger det jo også, hvis man skal være lidt fræk, 
at vi er lidt generøse med vores sociale ydelser«, siger Martin Henriksen og 
skynder sig at tilføje, at han jo ikke ved, om dem, der sender penge hjem, 
er på offentlig forsørgelse. 
</p><p>
På den ene side skyer Martin Henriksen ikke de kontroversielle udtalelser om 
udlændinge. På den anden side er han yderst bevidst om, at der er en grænse, 
som det er skadeligt for en fremtrædende DF’er at overtræde. Det sker 
sjældent efterhånden, men han er da blevet sat på plads af partitoppen nogle 
gange. For eksempel, da han som nyslået medlem af Folketinget beskrev islam 
som en »terrorbevægelse«, der lå på lur for »overtage og infiltrere vores 
demokratiske institutioner«. 
</p><h3>
Antallet er et problem 
</h3><p>
Balanceakten gælder ikke mindst, når talen falder på islam og muslimer. 
Kristian Thulesen Dahl kaldte for nogle år siden Dansk Folkeparti for et 
antimuslimsk parti, men trak det siden tilbage. I dag slår DF-toppen med 
Kristian Thulesen Dahl i spidsen ofte fast, at det ikke er muslimer generelt 
eller islam som sådan, der skaber problemer i det danske samfund. Det er 
islamismen og ekstremistiske udøvere af islam. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00929/Martin_Henriksen_p__929298" data-id="929298" data-imgtype="jpg" data-caption="Det er antallet af muslimer, der er problemet, mener Martin Henriksen. Foto: Anders Rye Skjoldjensen"/><p><i class=" bl-elem">Har du noget imod muslimer?</i></p><p>
»Jeg har noget imod, at antallet er så stort i Danmark«, svarer Martin 
Henriksen. 
</p><p><i class=" bl-elem">Men hvordan er Dansk Folkepartis holdning til islam som sådan?</i></p><p>
»Det hele kommer tilbage på antallet. Ville islam være et problem i Danmark, 
hvis den muslimske minoritet ikke var så stor? Næ, det tror jeg egentlig 
ikke. Hvis du kigger på islam, så er der også nogle mekanismer, som jeg ikke 
bryder mig om. Der er det her med at dele ting op i rent og urent og lade 
religionen bestemme, hvem man må gifte sig med og være omkring. Det tror jeg 
er med til at cementere, at der er dem, og så er der os. Men jeg har da 
kendt mennesker med muslimsk baggrund, som jeg har haft det mægtigt sjovt 
sammen med«. 
</p><p><i class=" bl-elem">Der er vel også en forskel på islam og på islamisme?</i></p><p>
»Skillelinjen er svær. Du kan ikke adskille islam fra islamisme. Når jeg taler 
om islamister, så er det Grimhøjmoskeen, Islamisk Trossamfund, 
Hizb-ut-Tahrir og Dansk Islamisk Råd. Derudover har du nogen, som jeg tror, 
mange vil betegne som moderate, men som alligevel har en forventning om, at 
hvis deres børn går i folkeskolen, så må den institution også tilpasse sig 
de muslimske helligdage og traditioner og så videre. De er jo ikke 
islamister. Det vil jeg ikke kalde dem for. Men de har en forventning om, at 
samfundet indretter sig efter, hvad de synes, der er rigtigt, og det er jo 
også et problem, synes jeg«. 
</p><p><i class=" bl-elem">Hvor stor en del af muslimer i Danmark har det, du vil betegne som 
problematiske holdninger?</i></p><p>
»Det er jo svært at sige. Jeg tror for eksempel, at når du kigger på 
Hizb-ut-Tahrir, så begår vi en fejl ved at sige, at det er et lille 
mindretal«, siger Martin Henriksen, der dog anerkender, at der også findes 
små positive bevægelser i muslimske miljøer. 
</p><p>
»Der er jo også nogle, der, selv om de har muslimsk baggrund, gerne vil være 
en del af samfundet. Den bevægelse er der jo også i de muslimske miljøer. 
Jeg tvivler på, hvor stor den er, men den er der i hvert fald. Og hvis vi 
skal hjælpe dem og give dem et rygstød og sørge for, at de, der er her, også 
er blevet præget af, hvordan Danmark er, så skal vi stoppe op og kigge på 
antallet«, siger Martin Henriksen. 
</p><p>
Mens vi går på Nørrebrogade, overhaler Helle Thorning-Schmidt os flere gange. 
Statsministeren hænger på plakater på de gule busser og lover: ’Stramme 
asylregler og flere krav til indvandrere’. 
</p><p>
Martin Henriksen fnyser og siger, at han er mere interesseret i reklamerne bag 
på busserne med løfter om røverkøb af maling. Højredrejningen er alene 
retorisk, mener han. 
</p><p>
»Når man går op til et folketingsvalg, så lyder næsten alle som DF’ere, og 
efter et valg, når vi skal til at forhandle, så lyder de fleste som 
radikale«. 
</p><p><i class=" bl-elem">Så dine politiske kolleger fra andre partier er kynikere, der siger noget, 
de ikke mener, alene for at tiltrække stemmer?</i></p><p>
»Det element er der. Det kommer man slet ikke uden om«. 
</p><p>
Hvis den blå blok som forudset i meningsmålingerne vinder valget, så kommer vi 
til at høre meget mere om, hvordan Dansk Folkeparti vil begrænse 
tilstrømningen af mennesker med ikke vestlig baggrund. Vi kommer nemlig 
aldrig til at se bedre integration af udlændinge i Danmark, hvis de hele 
tiden »bliver suppleret op udefra«, som Martin Henriksen siger. Detaljerne 
vil Martin Henriksen ikke ud med endnu, men Dansk Folkeparti vil blandt 
andet begrænse tilstrømningen af asylmodtagere, gøre det sværere at få 
familiesammenføring, sværere at få opholdstilladelse, gøre det nemmere at 
udvise udlændinge og desuden indføre optjeningsprincipper for 
velfærdsydelser. 
</p><h3>
Menneskelige omkostninger 
</h3><p>
Da Dansk Folkeparti sidst var parlamentarisk grundlag for en blå regering, var 
aviser og tv-udsendelser fyldt med artikler og indslag om de såkaldte 
menneskelige omkostninger ved en stram udlændingepolitik. Altså konkrete 
eksempler på mennesker, der skulle udvises som følge af de politiske 
stramninger. Og sådan vil det blive igen efter valget, erkender Martin 
Henriksen. 
</p><p>
»Man skal ikke være blind for, at hvis man fører en stram udlændingepolitik, 
så vil man en gang imellem komme til at ramme nogle, hvor jeg selv også 
sidder og siger: ’Arhj, det var ikke så godt, det der’. Man skal ikke sige 
noget andet til folk, for det vil ikke være rigtigt. Så skal man også bare 
huske på, at når man går ind og lemper nogle regler, fordi der har været en 
sag i TV-avisen eller i Politiken, så lemper man for en række personer, som 
ikke kommer i medierne. Og det betyder jo, at indvandringen fra 
ikke-vestlige lande vil vokse sig større igen«. 
</p><p><i class=" bl-elem">Så laver du den afvejning, at ja, det har menneskelige omkostninger for 
visse personer, men det må vi leve med, fordi det tjener en højere sag?</i></p><p>
»Ja. Og så skal man også huske på, at en meget stor indvandring også har 
menneskelige omkostninger. Altså for folk, der bor i Danmark i forvejen. Det 
skal man også huske på. Når du ved, at visse dele af indvandringen medfører 
højere kriminalitet. Den kriminalitet går jo ud over nogle mennesker i 
Danmark«. 
</p><p>
Vi har nu travet hele Nørrebrogade igennem. Mange har kigget efter Martin 
Henriksen og hvisket om ham, men vi har ikke oplevet noget ubehageligt. Vi 
går til sidst forbi Blågårdsgade med dens arabiske specialforretninger og 
bevidst upyntede cafeer. Her boede Martin Henriksen et års tid. Det kunne 
han ikke lide. Nørrebro er en del af Danmark, men det er »absurd«, at man 
ikke altid kan mærke det, siger Martin Henriksen, der affejer, at beboernes 
mange nationale særpræg har været med til at forme en ny slags danskhed. 
</p><p>
»Hvis man accepterer den præmis, at det her også er danskhed, så er alt jo 
dansk, og alt kan være danskhed. Dermed så ophæver det sig selv. Så bliver 
det meningsløst«, siger Martin Henriksen. 
</p><h3>
Oldermanden 
</h3><p>
I den offentlige debat er Martin Henriksen ofte imod noget, men han vil gerne 
vise, at han også er for noget. Derfor har vi talt om at supplere gåturen på 
Nørrebro med et besøg på et sted i Danmark, som Martin Henriksen sætter pris 
på. Efter noget tid kommer han på et sted, som symboliserer den kamp for 
danskhed, han ser som sit politiske projekt. 
</p><p>
Stedet ligger godt nok i Tyskland, men Martin Henriksen lokker med, at stedet 
oser af historie. Så et par dage efter turen til Nørrebro mødes vi igen. I 
Flensborg hos Sankt Knudsgildet. En slags loge bestående af retskafne danske 
mænd, som har eksisteret siden 1170. 
</p><p>
Den barnlige begejstring lyser ud af Martin Henriksen, da gildets leder, 
oldermanden Karl Heinz Rudebeck, møder os ved den lysegule bygning St. 
Knudsborg fra 1844. På Nørrebro var det meste »trist«. Her er det meste 
»glimrende«. 
</p><p>
Vi bliver vist rundt ovenpå, hvor de 79 brødre holder deres forsamlinger. Der 
er langborde og mørke, tunge stole i forskellige størrelser, hvor navne, 
titler og årstal er skåret ind i træet. Og der hænger to store danske flag 
fra den ene væg. Oldermanden fortæller, at når de lejer lokalet ud, så er 
det en betingelse, at de danske flag bliver hængende. Nogle har bedt om at 
få dem taget ned, men det kan ikke komme på tale. 
</p><p/></div></div></body></html>
