---
layout:     post
title: 	    "Grækenland overlever 120 dage mere - men landet er stadig i stykker"
post_author:	    
post_date:	    Sat, 21 Feb 2015 07:05:11 +0100
post_site:	    politiken.dk 
post_link:	    http://politiken.dk/oekonomi/gloekonomi/ECE2556706/graekenland-overlever-120-dage-mere---men-landet-er-stadig-i-stykker/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Eurolandene har i sidste øjeblik reddet sig selv og Grækenland fra det kaos, 
som en græsk exit fra eurosamarbejdet vil forårsage. 
</p><p>
En aftale om fire måneders forlængelse af Grækenlands lånepakke blev 
præsenteret fredag aften i Bruxelles, hvor de 19 eurolande var samlet for at 
finde en løsning på Grækenlands gældsproblemer. 
</p><p>
Den nye, midlertidige løsning kommer ikke til at binde den græske regering til 
at lave alle de nye, hårde nedskæringer, som ellers var lagt frem. På 
nærmest alle andre områder har den nye græske regering måttet fravige 
valgløfter om at trodse de krav, eurogruppen har stillet til landet for at 
få forlænget lånene. 
</p><h3>
Grækerne må rulle valgløfter tilbage 
</h3><p>
Blandt andet lægger aftalen op til, at Grækenland skal overholde tidligere 
regler om, at den ikke må sætte landets finansielle stabilitet yderligere 
over styr. Flere eksperter pegede i aftes på, at det vil give den græske 
regering meget svært ved at gennemføre forhøjelse af mindstelønnen og 
garantier om, at boligejere ikke går på tvangsauktion, sådan som den ellers 
havde lovet vælgerne. 
</p><p>
Grækerne skal mandag aften fremlægge en detaljeret plan for, hvordan de vil 
komme landets mange problemer med blandt andet skatteunddragelse til livs. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/gloekonomi/ECE2556830/foreloebig-aftale-om-gaeld-graekerne-faar-forlaenget-laan-med-fire-maaneder/">Foreløbig aftale om gæld: 
Grækerne får forlænget lån med fire måneder</a></p><p>
Med en midlertidig løsning undgår Europa en uforudsigelig periode med sårbar 
økonomi. Og Grækenland slipper ikke mindst for, hvad der formentlig ville 
have været ren ruin for det gældstyngede land ved månedens udgang. 
</p><p>
Men selv om de intense forhandlinger om at redde Grækenland har varet i ugevis 
og handlet om mange, mange milliarder euro, har man ikke løst nogen 
egentlige problemer. Grækenland er stadig et land, hvor økonomien ikke 
hænger sammen. 
</p><p>
Grækernes gældsproblemer stammer fra en lang periode, hvor landet har levet 
over evne og dækket over det. Private investorer og andre eurolandes 
regeringer har i årevis givet grækerne billige lån at køre videre på i en 
tro på, at ingen eurolande kunne komme i rigtig uføre. 
</p><p>
Ingen af de problemer er løst for nogen af parterne med en aftale, som den, 
der i skrivende stund tegner sig. 
</p><h3>
Skatteproblemer tårner sig stadig op 
</h3><p>
»For det første, fordi Grækenlands økonomi stadig ikke hænger sammen. Især 
fordi mange grækere – specielt de mest velhavende – slipper af sted med 
simpelthen ikke at betale skat«, siger seniorøkonom Tina Winther Frandsen 
fra Jyske Bank. 
</p><p>
Dette ødelæggende fænomen af systematisk snyd og korruption har talrige 
regeringer lovet at gøre op med, uden at der af den grund er kommet gang i 
skatteindtægterne. I de seneste målinger er grækernes skattebetalinger endda 
faldet yderligere, så der i januar manglede over en femtedel af de i 
forvejen beskedne indtægter, som den græske regering havde budgetteret med. 
</p><p>
For det andet står eurolandene stadig med et valutasamarbejde, hvor man godt 
nok har fået reddet nogen fra at ryge ud, men hvor de grundlæggende 
problemer stadig tårner sig op. Samarbejdet blev i stor udstrækning anlagt 
på, at landenes økonomier svinger i takt, og at arbejdsstyrken i de 
forskellige lande vil rejse til andre medlemslande for at søge arbejde, hvis 
der kommer stor arbejdsløshed i deres eget. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/gloekonomi/ECE2555234/det-risikerer-graekerne-ingen-loen-banker-uden-penge-og-ingen-sociale-ydelser/">Det risikerer grækerne: Ingen 
løn, banker uden penge og ingen sociale ydelser</a></p><p>
I tilfældet Grækenland er økonomien imidlertid svunget helt af led, og 
grækerne har vist sig langt mindre mobile i forhold til at finde arbejde 
andre steder. 
</p><p>
I løbet af forhandlingerne har flere talt for muligheden for at rive alle 
problemerne op med rode ved at lade Grækenland forlade eurosamarbejdet. Godt 
nok ville det gøre ondt på alle, men så ville grækerne kunne gøre, som de nu 
ville, og eurosamarbejdet ville kunne køre videre uden sit svageste led. 
</p><p>
I Bruxelles har analytikere og embedsfolk kaldt denne fremgangsmåde for ’det 
amputerede bens taktik’, hvor man skærer det blodforgiftede ben af, for at 
resten af kroppen kan leve videre. 
</p><h3>
Eurolande frygtede dominoeffekt ved græsk exit 
</h3><p>
Problemet med den taktik har imidlertid været, at samme sygdomme anes i en 
række andre eurolande. Og hvis man tillod, at Grækenland faldt ud af euroen, 
ville investorerne spørge sig selv, hvornår det næste land ville falde ud af 
eurosamarbejdet. 
</p><p>
Når det kunne ske for Grækenland, vil det vel også kunne ske for Spanien, 
Portugal og måske ligefrem Italien, som alle døjer med økonomiske kvaler af 
forskellig slags. En dominoeffekt ville risikere at rulle gennem Europa, som 
man så det under finanskrisen i 00’erne, hvor den amerikanske regering lod 
banken Lehman Brothers gå ned – hvorefter kaos brød ud. 
</p><p>
Den bitre erkendelse af, at der ingen gode løsninger er, har bragt både 
Grækenland og de andre eurolande i den ubehagelige situation, som det er at 
forhandle om en redning helt ind til, man står på kanten til afgrunden. Når 
det er endt der, skyldes det først og fremest, at den græske befolkning har 
været syg og træt af nedskæringer. I frustration har de stemt et nyt parti 
til magten, som gik til valg på at gøre op med de udmarvende sparekrav, 
eurolandene lagde ned over landet som modydelse for redningspakkerne. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/gloekonomi/ECE2555924/overblik-alle-de-andre-landes-syn-paa-graekenland---i-n-oversigt/">Overblik: Alle de andre landes 
syn på Grækenland - i én oversigt</a></p><p>
Forhandlingerne har vist imidlertid vist, at de mest magtfulde kræfter i 
eurosamarbejdet har stået stejlt på, at grækerne ikke måtte kunne true sig 
til en bedre løsning. Heller ikke selv om den nyvalgte græske regering har 
spillet både hårdt og højt spil for at tvinge eurolandene til at give dem 
friere tøjler. 
</p><p>
Når det for alt i verden ikke må virke, som om grækerne får nogen nemme 
løsninger, skyldes det i mindre grad, at eurolandene ikke har råd til at 
give Grækenland indrømmelser. Det handler i langt højere grad om at holde 
EU-skeptiske partier nede i deres egne hjemlige parlamentsvalg. 
</p><p>
I flere lande har EU-skeptikere rost Grækenland for at forsøge at give EU 
fingeren og undgå sparekravene. 
</p><h3>
Store lempelser til grækerne ville give andre problemer 
</h3><p>
»Disse skeptikere har i nogle lande så stor medvind i meningsmålingerne, at de 
siddende regeringer ikke tør lade dem få den trumf, at EU gav efter for 
deres søsterparti i Grækenland«, siger Tina Winther Frandsen. 
</p><p>
Det gælder især i Spanien, hvor den siddende borgerlige regering er presset af 
et Syriza-lignende parti ved navn Podemos, som står til 25 procent af 
stemmerne. Men også i selveste Tyskland mærker den borgerlige kansler Angela 
Merkel presset fra partiet Alternative für Deutschland, og i lande som 
Frankrig og Irland ses samme tendenser. 
</p><p>
Fremgangen for de kræfter, der ønsker et opgør med EU’s hårde linje over for 
gældsplagede lande, kan altså paradoksalt nok have medvirket til, at 
Grækenland er blevet mødt med en hårdere linje end ellers – simpelthen, 
fordi de siddende regeringer i de andre eurolande har villet gardere sig mod 
angreb i deres hjemlige politiske debatter. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/gloekonomi/ECE2556380/graekerne-er-vilde-med-deres-regering/">Grækerne er vilde med deres 
regering</a></p><p>
Nu har den græske regering fået endnu en kassekredit til at betale af på sine 
andre lån. De mest ubehagelige beslutninger om at skære i pensionerne og 
fyre folk er udskudt en smule, men meget få lempelser vil formentlig være 
tilladt. 
</p><p>
Det forventede flere i aftes, at den græske regering vil forsøge at sælge som 
Davids sejr over Goliat til sine vælgere. 
</p><h3>
Svær tid for den nye græske regering 
</h3><p>
Men finansminister Yanis Varoufakis sagde i aftes, at det ikke var tiden til 
at fejre noget: 
</p><p>
»Denne aftale er et lille skridt i den rigtige retning«. 
</p><p>
Som en kilde med græsk baggrund siger til Politiken, så får 
Grækenland det så svært i den kommende tid, at det nærmest er umuligt at 
tale om lette løsninger. Grækerne kunne vælge mellem at få tæsk eller mange 
tæsk med hjem. 
</p><p>
Eller som den tyske finansminister Wolfgang Schäuble sagde til Reuters i 
aftes: 
</p><p class=" bl-elem">
»Grækerne vil bestemt få svært ved at forklare aftalen til deres vælgere«. 
</p>	
</div>
</div></body></html>
