---
layout:     post
title: 	    "Ekspert: Krigen om USA's insulin-marked er for alvor igang"
post_author:	    
post_date:	    Thu, 26 Feb 2015 11:26:47 +0100
post_site:	    politiken.dk 
post_link:	    http://politiken.dk/oekonomi/virksomheder/ECE2564262/ekspert-krigen-om-usas-insulin-marked-er-for-alvor-igang/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Novo Nordisks store franske konkurrent Sanofi har fået 
markedsføringstilladelse til sit nye langtidsvirkende insulin Toujeo på det 
amerikanske marked. Lanceringen ventes i begyndelsen af andet kvartal. 
</p><p>
Det fremgår af en meddelelse fra det franske selskab. 
</p><p>
Markedsføringstilladelsen er vigtig for Sanofi, da patentet på selskabets 
nuværende supersællert Lantus udløber senere i år og snart kan få 
konkurrence. Medicinalselskabet Eli Lilly er således på vej med en 
efterligning af Lantus, men er foreløbigt forhindret i at lancere frem til 
midten af 2016, da Sanofi har anlagt sag mod det amerikanske selskab for 
brud på immaterielle rettigheder. 
</p><p>
Med godkendelsen af Toujeo er Sanofi også et skridt foran Novo, der tidligst 
ventes at kunne lancere sit nye langtidsvirkende insulin Tresiba på det 
amerikanske marked i starten af 2016. 
</p><p>
Medicinalanalytiker i Sydbank Søren Løntoft Hansen peger på, at Sanofis 
godkendelse af Toujeo er ventet, og regner på den vis ikke med den store 
kursreaktion i Novo-aktien som følge af godkendelsen. 
</p><p>
»Men man kan sige, at nu begynder krigen om det amerikanske marked for 
langtidsvirkende insulin for alvor«, konstaterer han. 
</p><h3>
Vigtigt opgør 
</h3><p>
Og der er tale om et vigtigt opgør. Det samlede globale insulinmarked er på 
156 mia. kr. Heraf står USA for 110 mia. kr. og omkring halvdelen, eller 
cirka 55 mia. kr., udgøres af langtidsvirkende insulin. 
</p><p>
Novo håber dog inden længe at slå igen. Efter at Novo i februar 2013 fik 
afvist sit nye langtidsvirkende insulin Tresiba i USA med krav om nye 
hjerte-kar-studier, kan det snart være tid til en genindsendelse af 
ansøgningen om markedsføringstilladelse. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/virksomheder/ECE2528677/analytiker-novo-vil-blive-tvunget-til-stoerre-rabatter-paa-insulinmarkedet/">Analytiker: Novo vil blive 
tvunget til større rabatter på insulinmarkedet</a></p><p>
En lille skare Novo-ansatte ventes således meget snart træffe beslutning om, 
hvorvidt det giver mening at indsende de foreløbige resultater af et 
hjerte-kar-studie med Tresiba, så det kan få markedsføringstilladelse i USA. 
</p><p>
»Jeg tror, at Sanofi kan udnytte, at konkurrenterne ikke er kommet på markedet 
med deres nye insuliner. Sanofi er en yderst velsmurt markedsføringsmaskine, 
og jeg tror, at det har ventet på godkendelsen længe og er helt klar til 
lanceringen. Det giver lige Sanofi et halvt til tre kvart år, hvor de kan 
forsøge at vinde markedsandele og også få skiftet nogle af Lantus-brugerne 
over på Toujeo«, siger Søren Løntoft Hansen. 
</p><h3>
Eli Lilly forsinket 
</h3><p>
Amerikanske Eli Lilly meddelte tidligere denne uge, at det er blevet forsinket 
i den kliniske udvikling af sit nye egetudviklede langtidsvirkende insulin, 
basal insulin Peglispro, BIL. 
</p><p>
Lilly havde planlagt at søge om markedsføringstilladelse til insulinet inden 
udgangen af første kvartal, men det forsinkes nu af nye fase 3-studier, der 
skal kaste lys over, om insulinet har negativ indflydelse på leveren. Dermed 
kommer en registreringsansøgning formentlig først på tale efter 2016. 
</p><p>
»Det er faktisk positivt, at Peglispro stadig er spil, for det betyder, at Eli 
Lilly ikke for alvor vil have et incitament til at føre priskrig med sin 
version af Lantus«, vurderer Søren Løntoft Hansen. 
</p><p class=" bl-elem">
Lantus, der sidder på omkring tre fjerdedele af det amerikanske marked for de 
moderne langtidsvirkende insulinanaloger, solgte alene i fjerde kvartal for 
1,2 mia. euro, eller i underkanten af 9 mia. kr. Novo sidder på resten af 
det amerikanske marked for de moderne langtidsvirkende insulin med sit 
middel i klassen, Levemir. Herudover udgøres markedet af de moderne 
insuliners forgængere human insulin. 
</p>	
</div>
</div></body></html>
