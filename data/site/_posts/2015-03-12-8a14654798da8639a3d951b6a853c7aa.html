---
layout:     post
title: 	    "10 gode råd: Sådan undgår du at overtræde persondatalovgivning med din cloudaftale"
post_author:	    Christian Loiborg
post_date:	    Thu, 12 Mar 2015 11:38:39 +0000
post_site:	    www.version2.dk 
post_link:	    http://www.version2.dk/artikel/10-gode-raad-saadan-undgaar-du-overtraede-persondatalovgivning-med-din-cloudaftale-97549?utm_medium=feed&utm_source=version2.dk&utm_campaign=it_nyheder
---
<html><body><div><section class="body"><p>Michael Hopp er advokat og partner i Plesner og har mere end 10 års erfaring med persondatabeskyttelse. Han har netop holdt et oplæg på Version2 Datacenter 2015-konferencen med 10 gode råd til at undgå at overtræde persondatalovgivningen med virksomhedens cloudaftale.</p>



<p>»Det er enormt vigtigt, at virksomheder tager persondataloven seriøst - også af kommercielle grunde. Bøderne kan i fremtiden blive meget høje - op til fem procent af den globale omsætning eller 100 million euro,« siger Michael Hopp.</p>

<p>De højere bødesatser forventes at træde i kraft i 2018, når den nye EU-persondataforordning er færdigforhandlet.</p>

<p>Herunder finder du Michael Hopps ti bud, som han præsenterede på konferencen:</p>

<h2>1: Få en skriftlig aftale</h2>

<p>Når du benytter et datacenter, er der et lovkrav om indgåelse af en skriftlig aftale. Den skal indeholde en række bestemmelser, bl.a. om:
* Hvad må datacentret bruge data til?
* Hvor længe gælder aftalen?
* Overholdeles compliancekrav og sikkerhedskrav?
* Hvad med opfølgning og auditering?
* Underleverandører?</p>

<p>Bl.a. fik <a href="http://www.version2.dk/artikel/datatilsynet-undersoeger-kommuner-efter-version2-afsloering-70414">Glostrup og Brøndby Kommune</a> en løftet pegefinger fra Datatilsynet for ikke at holde tilstrækkeligt tilsyn med personoplysninger.</p>

<h2>2: Få styr på compliance og sikkerhed</h2>

<p>Hvis virksomheden ikke kender kravene til sit eget niveau, kan den ikke vurdere om den kan eller må bruge en databehandler. Og det er et krav, at man foretager en vurdering af compliance og sikkerhed <em>inden</em> man begynder at bruge eksempelvis en cloudtjeneste. Derfor er det vigtigt at få afklaret, om der er styr på forretningen. En start kan være at kigge på ens risikovurdering, bl.a.:
* Complianceprogram: Fx oplysningspligt, behandlingsgrundlag, indsigtsret og slettefrister.
* Sikkerhedsprogram: Ekstern sikkerhed, intern sikkerhed (fx rollestyring).
* Særlige vilkår stillet af Datatilsynet eller af andre myndigheder.</p>

<p>Du skal selv sikre, at leverandøren overholder de danske krav, selv om leverandøren er fra Danmark. Hvis leverandøren er fra udlandet, skal du ud over de danske krav også sikre, at databehandleren overholder sikkerhedskravene i hjemlandet.</p>

<h2>3: Cloud er dødt</h2>

<p>Du skal kende den præcise beliggenhed, altså adresse, på datacenteret. Et servicecenter er også et datacenter - læseadgang svarer nemlig til opbevaring.</p>

<h2>4: Må der bruges en underleverandør?</h2>

<p>Det er et krav, at datacenterkunden ved og godkender brugen af underleverandører, og i det mindste godkender, at det kan ske. Pas på underleverandører uden for Danmark; De skal leve op til alle de formelle krav.</p>

<h2>5: Bliver dine data i EU?</h2>

<p>Hvis dine data skal overføres til lande, der ligger uden for EU eller EØS (Europæisk Økonomisk Samarbejdsområde), kræver det et særligt grundlag. Det er relevant både for data- og servicecentre, men alligevel er der kun få, der har styr på reglerne.</p>

<h2>6: Følg op!</h2>

<p>Kunden skal løbende følge op på aftalen, både i forhold til compliance og sikkerhed. Kontrakten skal give kunden ret til at sende egne eksperter ind på datacentre, og leverandøren - og underleverandører - skal stille alle relevante oplysninger til rådighed for kunden, så kunden kan overholde sine forpligtelser.</p>

<h2>7: Hav styr på myndighedskrav</h2>

<p>Undersøg, om data må forlade Danmark og om leverandøren kan slette data, hvis kunden beder om det. Begge dele er komplicerede, og kræver, at du sætter dig ind i reglerne.</p>

<h2>8: Er der tale om en koncern?</h2>

<p>Mange cloudaftaler indgås af et moderselskab på vegne af hele koncernen. Der er en tendens til at glemme, at danske og udenlandske datterselskaber kan være underlagt andre krav end dem, der gælder for moderselskabet.</p>

<h2>9: Andre forhold</h2>

<p>Der er en lang række andre forhold, du skal overveje. Der er tekniske forhold, forhandling af kontrakten, service levels, ophørsassistance og hvad man gør, hvis udbyderen går konkurs.</p>

<p>Dansk IT og Danske IT Advokater har udgivet en <a href="http://dit.dk/Om_DIT/Organisation/~/media/Files/Publikationer/Gratis_publikationer/CloudComputing_vejledning_final.ashx">vejledning om juridiske, kommercielle og tekniske forhold i aftaler om cloud computing</a> - den er et godt sted at starte.</p>

<h2>10: Tal med din advokat</h2>

<p>Der er mange fordele ved cloud, men det er juridisk og teknisk meget mere komplekst end at have jeres egen server i bygningen. Derfor bør I søge råd hos en it-kyndig advokat.</p>

<p><em>Version2 Datacenter 2015 afholdes i dag i Radisson BLU Falconer Hotel &amp; Conference Center.</em></p>
  </section></div></body></html>
