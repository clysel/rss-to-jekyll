---
layout:     post
title: 	    "Malerier gennemsyret af atmosfæren er en frydefuld og gådefuld oplevelse"
post_author:	    
post_date:	    Sat, 25 Apr 2015 18:06:54 +0200
post_site:	    politiken.dk 
post_link:	    http://politiken.dk/kultur/kunst/kunstanmeldelser/ECE2642749/malerier-gennemsyret-af-atmosfaeren-er-en-frydefuld-og-gaadefuld-oplevelse/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
De skal ses i virkeligheden, Peter Doigs smukke og sære malerier, i stor 
størrelse og med den stoflighed, der ikke trænger igennem i 
reproduktionerne. Det kan man naturligvis sige om alt maleri, men nogle 
gange er forskellen større end andre, og her er den stor. 
</p><div class="art-fakta article-box">
<h4 class="">
Kunstanmeldelse</h4>
<div class="fakta-body" data-buildingblock="embedded_factboxlink">
<div class="clearfix m-top5 m-bottom5">
<img class="pol-rating-img" src="http://politiken.dk/graphics/ratings/5_hjerter_red.png" alt="Politiken synes"/>
</div>
<p>
Peter Doig. 
</p><p>
Louisiana, Humlebæk. 
</p><p>
Ti.-fr. kl. 11-22, lø.-sø. kl. 11-18. Entré: 115 kr. 
</p><p class=" bl-elem">
Til 16. aug. <a class=" bl-elem" href="http://www.louisiana.dk" target="_blank">www.louisiana.dk 
</a></p>
</div>
</div><p>
Det mest slående ved Doigs malerier er deres fortættede atmosfære. Atmosfære 
er i sagens natur noget luftigt noget, men det er egentlig ganske konkret, 
for et billedes atmosfære er stemningseffekten af alle billedets elementer: 
dets motiv, stregen, farverne, kompositionen osv. </p><p>
Alle elementer bidrager til atmosfæren, men nogle elementer er atmosfærisk 
stærkere end andre, og hvis man benytter sig meget af netop disse elementer, 
får man en fortættet atmosfære, som selv en halvsløv sensibilitet må kunne 
mærke. 
</p><h3>
Mærkelige, orignale og forskelligartede 
</h3><p>
Alle må kunne fornemme den meditative stilhed af kanoen på det spejlblanke 
vand. Alle må kunne mærke duften af træerne i sumpen og den dalende sne 
smelte mod huden i andre af Doigs billeder. Selv når man ser en skihopper i 
en helt skæv position på vej ned til, hvad der nok er et styrt, iagttaget af 
en spredt gruppe mennesker på jorden, er der helt, helt stille. 
</p><div class="art-quote article-box">
<p class="quote"/>
<blockquote>
<p class="quote-txt">
Stramt geometriske bygninger, disse hengemte civilisationskasser, der stumt 
lader planterne brede sig - det er sært rørende og rasende godt malet
</p>
</blockquote>
</div><p>
Selv når der undtagelsesvis er mange mennesker på billederne, er perspektivet 
fjernt og ensomt. Og oftere er der ingen eller kun et menneske, omgivet af 
et langt større miljø, nogle gange blot angivet som en skyggeagtig skitse 
eller en refleksion i et vandspejl. </p><p>
Effektjageri kunne man sige, men det er ikke retfærdigt. For nok er der 
stemningseffekter, men billederne er alt for mærkelige, originale og 
forskelligartede til at være overfladisk spekulation. 
</p><p>
Vandspejlet over kanoen kunne lige så vel være en himmel eller en mur. Kanoen 
er en vandret billedskiller, og dem er der mange af hos Doig: mure, rækværk, 
horisontlinjer, fortovskanter og især overgange mellem vand og land. Det er 
aldrig et oprørt hav, men altid roligt flydende vand. 
</p><p><b class="ext-link">LÆS DOIG-FEATURE</b><a class="embeddedlink" href="http://politiken.dk/magasinet/interview/ECE2635739/kunstneren-kanoen-og-andre-mysterier/">Kunstneren, kanoen og andre 
mysterier</a></p><p>
Der breder sig sumpede gevækster, som om civilisationen er faldet i søvn, og 
planterne generobrer deres territorium. Vilde, slyngede og organiske omgiver 
de deres modsætning: stramt geometriske bygninger, disse hengemte 
civilisationskasser, der stumt lader planterne brede sig. Det er sært 
rørende og rasende godt malet. Det er alt sammen mediebilleder – 
fotografier, postkort, filmstills, pladecover – der er malerisk samplet og 
omarrangeret. 
</p><h3>
Betagende gåder 
</h3><p>
Der er ikke postuleret noget autentisk ved deres tilblivelse. Malingen løber 
og figurerne er ofte uskarpe i detaljen, men illusionen lever uundgåeligt og 
tvetydigt. Det er ikke til helt at holde styr på, hvad scenerierne egentlig 
går ud på, selv om de enkelte elementer er genkendelige. Vi bliver drillet 
midt i al stemningsunderet. Især når der indgår billeder i billedet, og 
disse billeder måske er vinduer til virkeligheden, mens væggen, de hænger 
på, er illusionen. 
</p><div class="art-fakta article-box">
<h4 class="">
Blå bog</h4>
<h5>
Peter Doig</h5>
<div class="fakta-body" data-buildingblock="embedded_factboxlink">
<p><b>Billedkunstner.</b> F. 1959 i Skotland. 
</p><p>
Voksede op i Trinidad og Canada. Uddannet på bl.a. Saint Martin’s School of 
Art i London. Flyttede i 2002 tilbage til Trinidad, hvor han stadig bor og 
arbejder. 
</p><p>
Doig blev i 1994 nomineret til den prestigefulde <b>Turner Prize</b>. Hans 
billeder blev for alvor eftertragtede, efter at et af dem, ’White Canoe’, 
blev solgt for ca. 60 mio. kr. 
</p><p class=" bl-elem">
Doig regnes for en af <b>tidens mest betydningsfulde </b>malere. 
</p>
</div>
</div><p>
René Magritte er et af de mere overraskende forbilleder for denne grumsede 
kolorist. En mere oplagt er Edvard Munch, men det er kun i visse billeder. 
Det er disse plasmaagtige former, som i f.eks. ’Echo Lake’, der ellers viser 
en scene fra ungdomsgyserfilmen ’Fredag den 13.’, men hvor træerne, stenene 
og figuren er så Munch-agtige, at det ville være for meget, hvis der ikke 
holdt en amerikansk politibil midt i billedet. Eller det sære ’Moruga’, hvor 
skyerne er rene lavalamper af en trægt flydende substans. </p><p>
Der er kun 2-3 malerier på denne store udstilling, som ikke rammer mig på den 
ene eller den anden måde – værst af alt den sneengel-banale ’Mand klædt ud 
som flagermus’. Resten er betagende gåder, der emmer af medieret 
sanselighed. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/kunst/kunstanmeldelser/ECE2617246/kryptisk-nordmand-udstiller-tildaekkede-malerier-paa-aros/">Kryptisk nordmand udstiller 
tildækkede malerier på Aros</a></p><p class=" bl-elem">
Maleriet har ikke længere en særstatus som indbegrebet af billedkunsten, men 
det skal ikke forhindre malerier i jævnligt at trænge igennem med 
fascinerende og vedkommende billeder. Det gør Peter Doig, også selv om man 
ikke helt ved, hvad der foregår. Eller måske netop derfor. 
</p>	
</div>

</div></body></html>
