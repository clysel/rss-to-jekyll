---
layout:     post
title: 	    "Ny dansk asfalt kan spare 64 mio. liter brændstof årligt"
post_author:	    Mie Stage
post_date:	    Fri, 03 Apr 2015 04:00:11 +0000
post_site:	    ing.dk 
post_link:	    http://ing.dk/artikel/ny-dansk-asfalt-kan-spare-64-mio-liter-braendstof-aarligt-175204
---
<html><body><div><section class="body">
			<p>En ny type vejbelægning sparer 4 procent på brændstoffet uden at ødelægge vejgrebet. Det viser en prøvestrækning på landevej 145 mellem Holbæk og Sorø, hvor det nye asfaltmiks er blevet testet af Vejdirektoratet.</p>
			<p>Effekten er primært opnået ved at benytte mindre sten i den øverste asfalt, og direktoratet anslår, at der er mindst 64 mio. liter brændstof at spare om året, hvis belægningen bliver brugt i hele landet. Desuden vil atmosfæren blive sparet for 160.000 ton CO2 og 76 ton kvælstofoxider (NOx) om året.</p>
			<p>Projektet startede i 2011 i samarbejde med DTU, RUC og NCC, og projektleder Bjarne Schmidt fra Vejdirektoratet sammenligner arbejdet med udfordringen i at blande den rette dej til et brød.</p>
			<p>»Når man bager rugbrød med kerner, gælder det om at finde den helt rigtige fordeling mellem korn, gær og melmasse, så det færdige brød ikke falder fra hinanden. Sådan er det også med asfalt,« siger han til DTU’s avis <a href="http://www.dtu.dk/Om-DTU/Nyheder-og-presse/Dynamo1/2015/03/Ny-vejbelaegning-sparer-braendstof-og-CO2">Dynamo</a>.<br/>
			<figure class="plugin right zoomable"><img data-original-image="http://ing.dk/sites/ing/files/model_0.png" src="http://ing.dk/sites/ing/files/styles/w1120_media_right/public/model_0.png?itok=ud9UysTU" alt=""/><figcaption> Forskerne har brugt en matematisk simuleringsmodel, som viser, hvad der sker, når man ændrer på stenenes form og forholdet mellem de forskellige 'ingredienser'. <cite>Foto: Huan Feng, DTU Byg</cite></figcaption></figure><br/>
			Ingeniøren har tidligere beskrevet de første forsøg med den nye vejbelægning i en artikel fra <a href="http://ing.dk/artikel/danske-forskere-udvikler-ny-asfalt-der-sparer-benzin-millioner-168745">juni 2014</a>, da belægningen gik fra forsøg på mindre veje til at gå i storskala på en større vej. Den gang regnede forskerne med, at der ville være 10 procent at spare på brændstoffet, men den sjællandske landevej har altså foreløbig reduceret fordelen til 3-5 procent.</p>
			
			<p>Bjarne Schmidt understreger dog, at asfalten har fungeret fint og med de samme friktionsegenskaber som ved ’normal’ asfalt.<br/>
			<figure class="plugin right zoomable"><img data-original-image="http://ing.dk/sites/ing/files/asfalt1.jpg" src="http://ing.dk/sites/ing/files/styles/w1120_media_right/public/asfalt1.jpg?itok=46Q-dWDo" alt=""/><figcaption> Udrulning af ny asfalt. <cite>Foto: DTU Byg</cite></figcaption></figure><br/>
			Midlet til den mindre rullemodstand ligger altså i stenstørrelsen i slidlaget, altså den øverste del af vejbelægningen, som forskerne har reduceret fra de gængse 11 mm til en størrelse på 6-8 mm.</p>
			<p>Stenene er herefter blevet blandet med bindemidler som bitumen og mørtel, så stenene er blevet fordelt rigtigt. Det rette miks er blevet fundet primært ved computersimuleringer, hvor professor Jeppe Dyre fra RUC har set på, hvordan bitumenmolekylerne ændrer sig ved forskellig belastning og temperatur, og hvordan de hæfter til stenmaterialet, mens Matteo Pettinari og Huan Feng fra DTU Byg har undersøgt de mekaniske egenskaber ved materialet.<br/>
			<figure class="plugin right zoomable"><img data-original-image="http://ing.dk/sites/ing/files/mikro-meso-makro.jpg" src="http://ing.dk/sites/ing/files/styles/w1120_media_right/public/mikro-meso-makro.jpg?itok=AHRQ30Oq" alt=""/><figcaption> Forskerne har systematisk undersøgt asfaltens mekaniske egenskaber i laboratoriet, før de har testet den nye type belægning på udvalgte vejstrækninger. <cite>Foto: DTU Byg</cite></figcaption></figure><br/>
			Den nye vejbelægning blev først testet i 2012 ved Stensved på Sydsjælland, men ifølge Bjarne Schmidt klumpede filler-materialet sig sammen, og nogle af stenene knækkede.</p>
			<p>»Vi vurderede, at det havde noget med selve udlægningen og valget af stenmateriale at gøre, og i samarbejde med NCC fik vi ændret på blande- og tromlemetoderne. Det forbedrede resultatet på den næste forsøgsstrækning betragteligt,« siger han til Dynamo.</p>
			
			<p>Belægningen vil blive testet i en årrække på landevejen, for noget af det vigtige er naturligvis også holdbarheden, og asfalten skulle gerne kunne holde i mindst 15 år.</p>
			<p>Så længe har Vejdirektoratet dog ikke tænkt sig at vente på at komme videre ud i landet, så direktoratet har nu søgt midler til at fortsætte laboratoriearbejdet og modelleringen. Foreløbig har ansøgningerne ikke båret frugt, så Vejdirektoratet prøver nu selv at komme et stykke af vejen for egen økonomi.</p>
			<p>Bjarne Schmidt ser dog gerne flere forskere og studerende fra universiteter ind over med deres ekspertise, og f.eks. er postdoc Matteo Pettinari fra DTU Byg allerede foran, da han har flere ideer til f.eks. biostofbaserede bindemidler, der kan erstatte det oliebaserede bitumen, skriver Dynamo. Fordelen ville blandt andet være, at det kan udlede mindre CO2 under produktionsprocessen.</p>
		</section>
		  </div></body></html>
