---
layout:     post
title: 	    "DTU-forskere laver verdens hurtigste optiske chip"
post_author:	    Jens Ramskov
post_date:	    Thu, 26 Mar 2015 11:01:40 +0000
post_site:	    ing.dk 
post_link:	    http://ing.dk/artikel/dtu-forskere-laver-verdens-hurtigste-optiske-chip-175080
---
<html><body><div><section class="body"><p>Kresten Ydings forskningsgruppe på DTU Fotonik har fremstillet en chip, der kan konvertere et optisk signal med en hastighed på 1,28 terabit/s fra en bølgelængde til en anden.</p>
			<p>Det er ny verdensrekord. Forskningsresultatet præsenteres i dag på en <a href="http://www.ofcconference.org/en-us/home/">konference</a> i USA, som et såkaldt post-deadline paper, hvortil der stilles ekstra høje krav om nyhedsværdig og relevans.</p>
			<p>Det er afgørende for at kunne øge den samlede kapacitet i optiske kommunikationsystemer, at man kan konvertere signaler fra en bølgelængde til en anden. En lang række forskergrupper verden over arbejder derfor på forskellige teknikker til mest effektivt at lave en sådan bølgelængdekonvertering.</p>
			<p>For tre år siden kunne DTU-forskerne på samme konference præsentere en chip, der kunne konvertere et signal på 640 gigabit/s.</p>
			
			<p>Med den nye chip er de altså nu i stand til at håndtere dobbelt så hurtige signaler.</p>
			<p><figure class="plugin right zoomable"><img data-original-image="http://ing.dk/sites/ing/files/dtu_optisk_chip.jpg" src="http://ing.dk/sites/ing/files/styles/w1120_media_right/public/dtu_optisk_chip.jpg?itok=5euxtYmf" alt=""/><figcaption> Chippen består af AlGaAs placeret på et lag af SiO2 og belagt med HQS (hydrogen-silsesquioxan) som er et almindeligt materiale brugt til chipproduktion. (Grafik: DTU Fotonik) </figcaption></figure></p>
			<p>Den nye chip består af en få millimeter lang bølgeleder af aluminiumgalliumarsenid AlGaAs, der er placeret på et isolerende materiale af siliciumdioxid SiO2. Den svarer dermed til de silicon-on-insulator komponenter, der anvendes i mange kommercielle chips.</p>
			<p>Kresten Yding forklarer, at silicium ikke er et perfekt materiale i forbindelse med de ikkelineære processer, der fører til bølgelængdekonvertering. Derfor er anvendt AlGaAs.</p>
			<p>Ved at styre overfladeruheder i nanometerområdet er chippen designet til at mindske tabene ved multifoton absorptionsprocesser.</p>
			<p>I testopstillingen sendes et signal på 1,28 Tbit/s ved en bølgelængde på 1550 nm ind mod chippen, som samtidig tilføres et kraftigere signal ved 1568 nm.</p>
			<p>Under en ikkelineær proces, der kendes som <a href="http://en.wikipedia.org/wiki/Four-wave_mixing">four-wave-mixing</a>, fører det til, at der dannes et signal med en bølgelængde på 1586 nm.</p>
			<p>Da fotonens energi er omvendt proportional med bølgelængden, er relationen mellem de indgående bølgelængder givet ved ligningen 1/1568 + 1/1568 = 1/1550 + 1/1586.</p>
		</section></div></body></html>
