---
layout:     post
title: 	    "Analyse: Magnussen får svært ved at skabe et brugbart resultat i Melbourne"
post_author:	    
post_date:	    Wed, 04 Mar 2015 11:24:57 +0100
post_site:	    politiken.dk 
post_link:	    http://politiken.dk/sport/formel1/ECE2572398/analyse-magnussen-faar-svaert-ved-at-skabe-et-brugbart-resultat-i-melbourne/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Selv om den dobbelte formel 1-verdensmester Fernando Alonso ifølge den 
lægelige sagkundskab er fuldstændig rask efter sit uheld på Circuit de 
Catalunya 22. februar, kommer spanieren ikke til start ved sæsonpremieren i 
motorsportens fineste klasse 15. marts i Australien. Alonsos egne læger har 
nemlig frarådet ham at stille op, fordi det kan få fatale konsekvenser, hvis 
han pådrager sig en ny hjernerystelse så kort tid efter den seneste. 
</p><p>
Med Alonsos afbud bliver det derfor Kevin Magnussen, som et år efter sin 
sensationelle debut i formel 1 atter sætter sig i McLaren-raceren og sammen 
med sin holdkammerat fra i fjor, briten Jenson Button, skal tage kampen op 
med Mercedes, Red Bull, Ferrari og de andre hold.
</p><p>
Den uventede chance til den 22-årige dansker, der mistede sit faste sæde hos 
McLaren efter blot en sæson til netop Fernando Alonso, kommer på det helt 
rigtige tidspunkt. For i en verden, hvor kørerne kommer og går lige så 
hurtigt, som bilerne kører, er det set fra den unge danskers synspunkt 
vigtigt, at han holder sit navn varmt og viser, at han kan gøre sig gældende 
blandt de bedste.
</p><p><b class="ext-link">LÆS OGSÅ</b><a class="embeddedlink" href="http://politiken.dk/sport/formel1/ECE2571616/magnussen-skal-koere-aarets-foerste-formel-1-loeb/">Magnussen skal køre årets 
første Formel 1-løb</a></p><p>
Når McLaren indkalder Kevin Magnussen som substitut for Alonso, viser det, at 
briterne stoler på ham. Ligesom da han forleden blev indkaldt til 
præsæsonens sidste test i Barcelona, hvor danskeren prompte var på 
omgangshøjde med Jenson Button og faktisk kørte hurtigere end den rutinerede 
brite.
</p><p>
Magnussen kan køre grandprixet i Australien uden det store forventningspres 
hængende over hovedet, men han må også bare erkende, at hans forberedelser 
til løbet i Melbourne langtfra er optimale.
</p><p>
39 omgange blev det til for danskeren ved testen i Barcelona i lørdags, og det 
svarer ikke engang til længden af et grandprix, så hans erfaringer med den 
nye Honda-drevne McLaren er stærkt begrænsede.
</p><p>
Modsat sidste år har Magnussen heller ikke arbejdet med sine egne mekanikere 
og ingeniører over en længere periode – det arbejde har nu været forbeholdt 
Button og Alonso – og det er en klar ulempe for danskeren. Han har ikke det 
samme forhold til Alonsos team, men har været henvist til at følge med fra 
sidelinjen, og det er ikke det samme som at have sit eget mandskab og det 
tætte forhold, sådan et samarbejde giver.
</p><p><b class="ext-link">Manageren:</b><a class="embeddedlink" href="http://politiken.dk/sport/formel1/ECE2571808/manageren-kevin-er-helt-oppe-at-koere/">Kevin er helt oppe at køre</a></p><p>
McLaren har i hele sæsonoptakten haft gigantiske problemer med stabiliteten, 
hvilket ene og alene skyldes skiftet fra Mercedes- til Honda-motorer. Den 
japanske fabrikant har bakset med formel 1-reglementet, og lige så snart en 
fejl er blevet rettet, er en ny opstået.
</p><p>
Derfor vil forventningerne til McLaren og Kevin Magnussen ikke være særlig 
store i det første løb – i virkeligheden kan de kun overraske positivt. 
Derfor vil en gentagelse af sidste års andenplads til danskeren og 
tredjepladsen til Button være vildt overraskende – en plads i den tunge ende 
er mere realistisk, hvis bilerne da overhovedet gennemfører grandprixet. 
</p><p>
Måske er Fernando Alonso i virkeligheden glad for ikke at skulle køre det 
australske grandprix i en upålidelig McLaren, der vil få store klø af de 
andre, og derfor har han nok ikke protesteret vildt og voldsomt mod lægerne, 
der dømte ham ude.
</p><p>
I hvert fald venter der Kevin Magnussen en kæmpe opgave i Australien, og det 
bliver efter al sandsynlighed danskerens eneste løb i denne sæson. McLaren 
meddeler, at Fernando Alonso bliver klar til at køre sæsonens andet 
grandprix i Malaysia 29. marts, og spanieren er allerede begyndt den fysiske 
træning til opgaven.
</p><p class=" bl-elem">
Og Magnussens indsats i Melbourne vil ikke ændre på det faktum, at McLarens 
kørere i denne sæson hedder Jenson Button og Fernando Alonso. Det løb er 
kørt. Men både McLaren og Button/Alonso vil vide, at en topmotiveret dansker 
står klar i pitten, hvis chancen skulle byde sig igen. Så en god indsats i 
Melbourne vil også være en investering i fremtiden og en besked til McLaren 
om, at de skal satse dansk i 2016.
</p>	
</div>
</div></body></html>
