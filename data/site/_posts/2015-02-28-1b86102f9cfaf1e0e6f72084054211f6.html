---
layout:     post
title: 	    "Blog: Romanes eunt DOMUS"
post_author:	    Poul-Henning Kamp
post_date:	    Sat, 28 Feb 2015 19:50:00 +0000
post_site:	    www.version2.dk 
post_link:	    http://www.version2.dk/blog/romanes-eunt-domus-88782?utm_medium=feed&utm_source=version2.dk&utm_campaign=it_nyheder
---
<html><body><div><section class="body"><p>De fleste af jer kender formodentlig bedst ordet "domus" fra den udødelige grafitti i Life of Brian:</p>

<p><figure class="plugin full"><img src="http://www.version2.dk/sites/v2/files/styles/large/public/romans-go-home.jpg?itok=41J6vgiN" alt=""/></figure></p>

<p>Men det er også navnet på operativsystemet på RegneCentralens RC7000 og RC3600 computere: <strong>D</strong>isk <strong>O</strong>perating <strong>M</strong>ultiprogramming <strong>U</strong>tility <strong>S</strong>ystem og dette lille blogindlæg er blot for at vise jer verdens formodentlig sidste DOMUS system:</p>

<p><figure class="plugin full zoomable"><img data-original-image="http://www.version2.dk/sites/v2/files/imag0409.jpg" src="http://www.version2.dk/sites/v2/files/styles/large/public/imag0409.jpg?itok=MH9jSucA" alt=""/></figure></p>

<p>Claus Bruun og jeg har brugt vintertorsdagene på at få dette system stykket sammen og køreklart og med lidt ekstra dage før deadline lykkedes det at have det klar til datamuseum.dk's store COMAL arrangement i dag.</p>

<p>Det eneste der ikke virkede var kortlæseren.  Den virkede igår, men idag læser ét kort og går i baglås.</p>

<p>RC7000 er den første computer <a href="http://datamuseum.dk/wiki/COMAL">Børge Christensen</a> så sine COMAL ideer ført ud i livet på og takket være "Kapacitetsudvalget" også den første computer som mange danskere i min generation fik et førstehåndsindtryk af.</p>

<p>På øjemål var der ca. 100 mennesker til arrangementet idag og de fik fire gode foredrag og en tåre i øjenkrogen ved gensynet med de mange COMAL systemer vi havde fået liv i.</p>

<p>(Jeg tog desværre ikke selv et billede af hele paraden, men når jeg har fået fingre i et kommer det her.)</p>

<p>COMAL var en genistreg, egentlig ikke nogen stor genistreg, men det er hverken længden eller bredden der gør en genistreg til noget særligt.</p>

<p>På det tidspunkt hvor Børge hiver de "moderne" strukturerede koncepter, WHILE ... DO ... DONE,  IF ... THEN ... ELSE ... ENDIF osv. ind i BASIC, har alle pædagogiske kræfter sat deres øjne på PASCAL og andre "rigtige" strukturerede programmeringssprog.</p>

<p>Særligt havde alle fået mere end nok af linienumre, der af mange blev opfattet som helt unødvendige, når man fjernede GOTO.</p>

<p>Men når man står og underviser er linienumre en genistreg af samme årsag som Biblen omhyggeligt udmatrikuleret i vers:  Der er brug for koordinater før man kan tale om specifikke detaljer i teksten.</p>

<p>Det er ulig meget nemmere og hurtigere at sige "Kig på linie 344" end at få en flok 9-klasse elever til at finde "Den anden LET i den IF der kommer efter WHILE ca. midt i"</p>

<p>Linienumre var også utroligt intuitive for eleverne når programmerne skulle rettes.  (Her er det sikkert på sin plads at påpege, for yngre læsere, at dengang kunne man ikke bare flytte cursoren op og rette hvor man havde lyst til, man tastede linier ind som blev fortolket enkeltvis.)</p>

<p>Børges genistreg var simpelthen at lave et sprog med linienumre OG struktureret programmering, midt imellem BASIC og PASCAL.</p>

<p>I to runder var "datalære" tæt på at komme ind i folkeskolens ældste klasser og ungdomsuddannelserne.</p>

<p>Første gang var alt klappet og klart, da regeringsmagten skiftede og den indkommende Hartling regering skiftede "datalære" ud med "fotolære", det lød meget billigere.</p>

<p>I andet forsøg skiftede Schlütter-regeringen på IBM's opfordring "datalære" ud med "tekstbehandling og regneark."</p>

<p>...og dermed tabte Danmark hele den talentmasse på gulvet, som virkelig skulle have kørt med klatten da PC og Internet brød igennem for alvor.</p>

<p>Det fordrag jeg aller helst ville have haft med til sidst idag, skulle have været en forsker der havde forsøgt at udrede COMAL sprogets økonomiske betydning for Kongeriget Danmark.  I den korte periode med datalære "på forsøgsbasis" i midten af firsene blev fundamentet lagt til <em>rigtig</em> mange af nutidens danske IT firmaer.</p>

<p><em>phk</em></p>

<p>PS: Hvis nogen har RBMAT filen med MATRIX modulet til COMAL på RC7000/RC3600 vil vi <em>meget</em> gerne have en kopi.</p>
  </section></div></body></html>
