---
layout:     post
title: 	    "MRSA trives med populært zink-lægemiddel til svin"
post_author:	    
post_date:	    Sat, 28 Feb 2015 22:28:49 +0100
post_site:	    politiken.dk 
post_link:	    http://politiken.dk/forbrugogliv/forbrug/forbrugersikkerhed/ECE2568278/mrsa-trives-med-populaert-zink-laegemiddel-til-svin/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Det hvide pulver kommer i grønne sække med skriften ’Zinkoxid 25 kg’. En sæk 
står ved siden af en maskine, hvor pulveret blandes med grisefoder, inden 
det via et rørsystem føres ud i grisestaldene på Søren Helmers gård. 
</p><p>
»Man har fundet ud af, at zink kan forhindre vækst af colibakterier hos 
smågrise, så de ikke så tit får diarré«, siger han. 
</p><h3>
Overset problem 
</h3><p>
Og zink er populært blandt svineproducenterne. Forbruget af lægemidlet 
Zinkoxid er mere end tredoblet, siden Fødevarestyrelsen begyndte at 
registrere det i 2005. I 2014 steg forbruget til hidtil ukendte højder med 
412,4 tons zink. 
</p><p>
Det viser en ny opgørelse fra Fødevarestyrelsen, som Politiken er i besiddelse 
af. 
</p><p>
Men det stigende zinkforbrug er ikke ufarligt for mennesker. Faktisk giver 
bakteriebekæmpelsen sågar bedre vilkår for den antibiotikaresistente 
bakterie svine-MRSA, der også er resistent over for zink.
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/ECE2408952/danske-bakteriesvin-fodres-med-tungmetaller/">Danske bakteriesvin fodres med 
tungmetaller</a></p><p>
»Når zinken hæmmer væksten af andre bakterier, giver det plads til, at 
MRSA-bakterien trives«, forklarer Henrik Westh, professor ved MRSA 
Videncenter. 
</p><p>
Og det er et overset problem, siger professor i mikrobiologi ved Syddansk 
Universitet, Hans Jørn Kolmos: 
</p><p>
»Zinkforbruget til svin er et stort problem for mennesker, fordi det 
fremelsker MRSA hos grisene, som bliver overført til mennesker og giver 
sygdomme«. 
</p><h3>
Flere resistente bakterier 
</h3><p>
Smågrise risikerer at få diarré, fordi de efter blot fire uger bliver fjernet 
fra soen for at optimere produktionen. Det er i de første 14 dage derefter 
lovligt at blande foderet op med en begrænset mængde Zinkoxid, der 
forebygger diarré. 
</p><p>
Tidligere brugte landmænd også antibiotika som flokmedicinering til at 
forebygge diarré. Det er forbudt i dag. 
</p><p>
»Man har nedbragt antibiotikaforbruget, men skruet op for zinkforbruget. Så er 
vi lige vidt. Det er formentligt derfor, at vi sidder i den her fælde, hvor 
der bliver flere og flere resistente MRSA-bakterier«, siger Hans Jørn 
Kolmos. <br/><br/>
I 2014 steg antallet af registrerede smittede danskere med svine-MRSA til 
1.276, hvilket er tæt på en fordobling fra året før, viser tal fra Statens 
Serum Institut.</p><p><b class="ext-link">LÆS OGSÅ</b><a class="embeddedlink" href="http://politiken.dk/forbrugogliv/forbrug/forbrugersikkerhed/ECE2404754/landbruget-selvfoelgelig-er-der-mere-mrsa-i-koed-naar-flere-svin-er-smittede/">Landbruget: Selvfølgelig er 
der mere MRSA i kød, når flere svin er smittede</a></p><p>
I sommer skønnede eksperter, at det reelle antal danskere med svine-MRSA var 
et sted mellem 6.000 og 12.000, da der kun bliver testet for den 
multiresistente bakterie, når der er begrundet mistanke eller er en 
infektion. 
</p><p>
Hvis en infektion skyldes en MRSA-bakterie, »vil sygdomsforløbet blive mere 
langvarigt og risikoen for død være betragteligt forøget«, fremgår det af en 
rapport fra Fødevarestyrelsen. 
</p><p>
Sidste år fik otte danskere blodforgiftning med svine-MRSA, to af dem døde. 
</p><h3>
Læger: Behandling bliver sværere 
</h3><p>
Formand for Lægeforeningen, Mads Koch Hansen, advarer om, at det høje 
zinkforbrug kan medvirke til, at endnu flere bakterier bliver resistente, så 
det til sidst bliver svært at behandle helt normale sygdomme. 
</p><p>
»Jeg beder til, at man på politisk niveau gør noget aktivt for at forhindre, 
at vi står i et sundhedsvæsen om 5 eller 10 år, hvor vi ikke kan behandle 
patienter for helt banale sygdomme, som eksempelvis lungebetændelse«, siger 
Mads Koch Hansen.
</p><p><b class="ext-link">LÆS OGSÅ</b><a class="embeddedlink" href="http://politiken.dk/debat/profiler/poulaaroee/ECE2409966/multiresistente-bakterier-er-kun-en-forsmag-paa-fremtiden/">Multiresistente bakterier er 
kun en forsmag på fremtiden</a></p><p>
En reduktion af zinkforbruget er ifølge interesseorganisationen Landbrug &amp; 
Fødevarer en dårlig idé, så længe der ikke er et bedre alternativ end 
antibiotika, siger afdelingschef Poul Bækbo. 
</p><p>
Den danske svineproduktion er fra 2005 til 2014 steget med cirka 16 procent, 
hvilket ifølge ham er en del af forklaringen på det stigende zinkforbrug. 
Han peger også på, at landmænd i starten af registreringsfasen havde 
uregistreret zink på lager, der ikke indgår i statistikken. 
</p><p class=" bl-elem">
Svineproducent Søren Helmer ser MRSA som et problem. Men konventionel 
svineproduktion kræver behandling af grise, siger han: »En ting er sikkert, 
hvis jeg ikke må bruge zink, skal jeg bruge mere antibiotika. Jeg vil ikke 
lade være med at behandle mine grise, for så dør de sgu«. 
</p>	
</div>
</div></body></html>
