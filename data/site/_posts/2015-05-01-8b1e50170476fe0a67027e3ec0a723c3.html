---
layout:     post
title: 	    "Torvestemning er supermarkedernes nye lokkemad"
post_author:	    
post_date:	    Fri, 01 May 2015 19:29:19 +0200
post_site:	    politiken.dk 
post_link:	    http://politiken.dk/mad/ECE2649922/torvestemning-er-supermarkedernes-nye-lokkemad/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Et besøg i Torvehallerne ved Israels Plads i København en fredag eftermiddag 
er en oplevelse milevidt fra spadsergangen i den lokale Netto. Her ved 
Fiskehandleren at rødspættens fileter er tykkest i sommermånederne, og 
slagteren deler glædeligt ud af sine staldtips til stegningen af den 
krogmodnede rib-eye bøf. 
</p><p>
Men Torvehallerne begynder at få konkurrence fra en uventet kant - 
supermarkederne. Lørdag d. 2. maj vil det nye fødevaremarked Meny tage 
selvsamme stemning og ekspertice med ind i 40 nye butikker, som de åbner i 
Hovedstadsområdet. Det er de første af i alt 119 tidligere Super Best og 
Eurospar, som bliver omdannet til Meny-butikker. 
</p><p>
For at sikre at kunderne kan få at vide, hvornår rabarberen er i sæson eller 
hvor lang tid kulmulefileten skal stege på panden har Dagrofa, som ejer den 
nye fødevarekæde, sendt deres 5.500 medarbejdere på efteruddannelseskursus. 
De har tilsammen været på skolebænken i 31.428 timer for at får lov til at 
iklæde sig deres nye arbejdsuniform 
</p><p>
»Vi er et fødevaremarked og ikke et supermarked. Vi har gjort meget ud af at 
skabe en torvestemning i forretningen. Og samtidig uddanner vi vores ansatte 
i at være fageksperter, der kan rådgive vores kunder, når de skal handle 
fisk, kød, grøntsager, ost og vin. Vores ansatte er ikke medarbejdere, de er 
madarbejdere. Det skal kunderne kunne mærke«, siger kædens direktør, Jørgen 
Nielsen. 
</p><h3>
Vil vinde discountkunderne tilbage 
</h3><p>
At Meny-kæden skruer op for serviceniveauet og installerer fiskehandler, 
ostehandler og slagter i butikkerne, skal ses som en modreaktion på 
discountkædernes succes de seneste 10 år. Ifølge konsulentvirksomheden 
Retail Institute Scandinavias sidder discountsupermarkederne på 40 procent 
af dagligvarehandlen i dag. Og de spår, at andelen vil vokse til 46 procent 
om ti år. 
</p><p>
Det presser de klassiske supermarkeder til at levere en ny indkøbsoplevelse, 
vurderer Flemming Birch, ekspert i detailhandel og forbrugertendenser. 
</p><p>
»Discountsupermarkederne har rykket sig fra at være der, hvor danskerne kun 
købte deres basisvarer til at være stedet, hvor alle daglige indkøb bliver 
foretaget. Det sker, fordi et discountsupermarked i dag tilbyder nogenlunde 
det samme, som et supermarked gjorde for fem år siden, hvilket presser 
supermarkederne«, siger Flemming Birch. 
</p><p>
Succesen hos discountkæderne giver en alvorlig hovedpine til direktørerne for 
kæder som Føtex, Super Brugsen, Kvickly og Super Best, som år for år har set 
kunderne forsvinde over i Netto, Rema 1000 og Fakta. 
</p><p><b class="ext-link">Nyhed</b><a class="embeddedlink" href="http://politiken.dk/mad/ECE2603779/madmekka-skyder-op-i-hovedbanegaardens-gamle-soejlehal/">Madmekka skyder op i Hovedbanegårdens gamle 
søjlehal</a></p><h3>
Skal levere noget ekstra for at overleve 
</h3><p>
Som modsvar indretter Føtex bl.a. grøntsagsafdelingerne som et 
grøntsagsmarked, og kalder det for Vores Grønne Marked. I Super Brugsen 
etablerer de aftaler med lokalområdets fødevareproducenter for at få lokal 
forankring ind i butikkerne. Og nu åbner Meny-kæden, hvor de lover kunderne, 
»at de daglige indkøb skal være lettere og mere inspirerende. Nogenlunde som 
det var at gå på torvet for at handle i gamle dage.« 
</p><p>
»Det er et udtryk for, at supermarkederne skal kunne noget andet end 
discountkæderne for at overleve. Derfor investerer de en masse penge i at 
renovere og nytænke supermarkederne, så de bliver interessante for kunderne 
igen«, siger Flemming Birch. 
</p><p><i class=" bl-elem">Men når alle de store kæder investerer så mange penge i at erobre de samme 
kunder, er der da nogle, som må stå tilbage med aben? </i></p><p>
»Det bliver der også, men du får ikke mig til at give et bud på hvem«, siger 
Flemming Birch. 
</p><h3>
Supermarkeder kigger mod fødevaremarkeder i USA og Holland 
</h3><p>
Jørgen Nielsen er, ikke så overraskende, overbevist om, at Meny-kæden kommer 
til at stå med et af de lange strå, når regnskabet time kommer. 
</p><p>
»Jeg mener, at vi er den eneste store kæde i Danmark, som kan kalde os for 
fødevaremarked. På den måde adskiller vi os fra konkurrenterne. Vi kan jo 
ikke gøre halvanden liter cola mere sexet end konkurrenterne«, siger han. 
</p><p>
Det at skabe torvestemning i supermarkedet og slå sig op på at være et 
fødevaremarked i stammer oprindeligt fra USA. 
</p><p>
»Wholefoods er det oprindelige eksempel på, hvordan man kan gøre supermarkedet 
til et sted, hvor man får en ekstra oplevelse, når man køber ind. Men 
indenfor de senere år er lignende koncepter skudt op i Europa såsom 
Foodmarkt i Holland, som åbner op i gamle lagerbygninger. Nu er det så 
Danmark, der lidt sent adopterer tendensen«, siger Flemming Birch. 
</p><p>
Inspirationen til de 119 nye meny-supermarkeder er dog mest af alt hentet fra 
Norge, hvor kæden har haft succes med at tiltrække den madglade del af den 
norske befolkning. 
</p><p>
»Vi har fået inspiration fra både Norden og resten af Europa, og så har vi 
skabt vores eget fødevaremarked«, siger Jørgen Nielsen. 
</p><p class=" bl-elem"><b class="ext-link">Nyhed</b><a class="embeddedlink" href="http://politiken.dk/mad/ECE2610737/kaempe-madmarked-aabner-i-koedbyen-med-62-stader/">Kæmpe madmarked åbner i Kødbyen med 62 
stader</a></p>	
</div>

</div></body></html>
