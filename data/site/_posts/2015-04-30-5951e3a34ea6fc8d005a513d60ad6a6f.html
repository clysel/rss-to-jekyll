---
layout:     post
title: 	    "25 procent flere cykler til jobbet i København"
post_author:	    
post_date:	    Thu, 30 Apr 2015 20:45:57 +0200
post_site:	    politiken.dk 
post_link:	    http://politiken.dk/forbrugogliv/forbrug/dintransport/ECE2649521/25-procent-flere-cykler-til-jobbet-i-koebenhavn/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
København er den storby i verden, hvor flest tager cyklen til job eller 
uddannelse og tilbage igen. Men det er ikke godt nok. 
</p><p>
Politikerne på Københavns Rådhus har en nedskreven ambition om, at halvdelen 
af alle, der arbejder eller uddanner sig i kommunen, fra i år skal 
transportere sig med pedalkraft – først og fremmest for at lette på byens 
biltrængsel. Og det mål er ikke nået endnu. 
</p><p>
Hvor det i 2012 var 36 procent af alle ture til og fra arbejdspladser og 
uddannelsesinstitutioner i København, der blev foretaget på en cykelsadel, 
sprang tallet ganske vist sidste år op til 45 procent, fremgår det af 
kommunens cykelregnskab, der offentliggøres i dag. Og så skulle man tro, at 
det vil være så nemt som en cykeltur i parken at nå de 50 procent. 
</p><p><b class="ext-link">LÆS ARTIKEL</b><a class="embeddedlink" href="http://politiken.dk/forbrugogliv/forbrug/dintransport/ECE2645205/nu-er-der-42-millioner-kilometer-mellem-hver-alvorlig-cykelulykke-i-koebenhavn/">Nu er der 4,2 millioner 
kilometer mellem hver alvorlig cykelulykke i København</a></p><p>
Men det er det ikke, vurderer borgmester for miljø og trafik Morten Kabell 
(EL). 
</p><p>
»Jeg er parat til at erkende, at målet ikke nås som planlagt i år og måske 
heller ikke de næste to-tre år«, siger han endda. 
</p><p>
Han peger på, at de fleste af de »lavthængende frugter«, som det hedder i 
cykelregnskabet, nu er plukket. Blandt andet i form af at hele 63 procent af 
alle borgere med bopæl i Københavns Kommune benytter cyklen til job og 
uddannelse. Og det bliver altså svært at få presset det tal meget højere op, 
erkender borgmesteren. 
</p><h3>
Hollænderne er foran 
</h3><p>
Så yderligere fremgang skal komme fra de ikkekøbenhavnere, der pendler ind 
over kommunegrænsen. Men de er sværere at flytte. I øjeblikket er det kun 
omkring 30 procent af alle pendlere, der ankommer til og forlader København 
til cykels. Det vil Morten Kabell have op på 35-40 procent. 
</p><p>
»Det var ikke ligefrem nogen hjælp, da regeringen besluttede at droppe den 
planlagte betalingsring for biler«, konstaterer borgmesteren. 
</p><p>
Men en vis fremgang i langdistancecyklismen er trods alt opstået på grund af 
de nye supercykelstier. Desværre slipper regeringens pulje til det formål op 
ved udgangen af i år, påpeger Morten Kabell. Så hvad kan han ellers gøre? 
</p><p><b class="ext-link">LÆS OGSÅ</b><a class="embeddedlink" href="http://politiken.dk/forbrugogliv/forbrug/forbrugersikkerhed/ECE2649349/naesten-to-millioner-cykler-med-defekte-forhjul-traekkes-tilbage/">Næsten to millioner cykler med 
defekte forhjul trækkes tilbage</a></p><p>
Borgmesterens taktik er blandt andet at sikre bedre forhold for dem, der 
vælger at tage toget i kombination med en cykel. Morten Kabell peger på 
Holland, hvor dobbelt så mange som i Danmark ankommer til job eller skole 
med en kombination af kollektiv transport og cykel. Det skyldes især de 
»forkromede« løsninger, der ifølge borgmesteren er for hollandske 
tog+cykel-pendlere – blandt andet i form af p-pladser. 
</p><p>
Således er der ’kun’ 2.100 cykelparkeringspladser på landets travleste 
station, Nørreport i København, mens der eksempelvis frem til 2020 etableres 
det tidobbelte, 20.000, ved den største station i den hollandske by Utrecht 
og yderligere 13.000 cykelparkeringspladser i det omkringværende 
centerområde. 
</p><p>
Af cykelregnskabet for København fremgår det, at københavnernes i alt cirka 
600.000 cykler sætter et voldsomt pres på cykelparkeringen: Og hvor tre ud 
af fire er tilfredse med cykelparkeringen ved hjem og arbejde, er det kun 
hver tredje, der synes, at p-forholdene ved stationer er i orden. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/forbrugogliv/forbrug/dintransport/ECE2640681/dyre-cykler-forpligter-motionisterne-skal-laere-god-stil-paa-cykelstien/">Dyre cykler forpligter: 
Motionisterne skal lære god stil på cykelstien</a></p><p>
Københavns Kommune har sat 14 millioner kroner af til at forbedre 
cykelparkeringen i de kommende år med et mål om 5.000-6.000 nye 
cykelparkeringspladser rundtomkring i byen. Morten Kabell siger, at han 
desuden vil forhandle med trafikselskaberne om at forbedre forholdene også 
på andre måder for dem, der har cykler med i toget, eller som gerne vil 
parkere dem ved stationerne. 
</p><h3>
Smertensbarnet 
</h3><p>
På høje tid, synes direktør i Dansk Cyklistforbund Klaus Bondam. Han kalder 
cykelparkeringen »det største smertensbarn«. 
</p><p>
»Vi skal have andre dimensioner på parkeringen, vi skal have bedre 
arkitektoniske løsninger og mere komfort og sikkerhed. Du kan tage til Malmø 
og se, hvordan de har indrettet lounge ved cykelparkeringen med tv og 
aviser, og hvor du kan følge med i togafgangene og tage et bad, og cyklerne 
er under overvågning, og der er mulighed for service. Danmark er er langt, 
langt, langt bagud på det område, og det er især ved togstationerne, der 
skal gøres noget«. 
</p><p>
Klaus Bondam, der selv for nogle år siden var borgmester for trafikken og 
miljøet i København, sammenligner med de enorme investeringer, der blev 
foretaget for 40-50 år siden i motorveje og tunneler og broer til bilerne: 
»I den sammenligning er det stadig småpenge og lappeløsninger, vi laver for 
cyklisterne i vores tid, hvor der er brug for cykelinfrastruktur i den helt 
store skala«. 
</p><h3>
Drama om pendlercykel 
</h3><p>
Et af politikernes midler til at få flere til at cykelpendle hen over den 
københavnske kommunegrænse er det meget omdiskuterede by- og 
pendlercykelprojekt, hvor højteknologiske elcykler i ladestationer parkeres 
ved togstationerne, så man kan booke og leje dem til den videre færd. 
Projektet har svære fødselsvanskeligheder, men i aftes tydede meget på, at 
det slingrende projekt er på vej tilbage på cykelstien. 
</p><p>
For et par uger siden meldte firmaet bag cykelsystemet, Gobike, ellers, at de 
ikke kunne levere det lovede antal cykler til tiden. 
</p><p>
Politikere i Frederiksberg og Københavns Kommuner truede med at begære firmaet 
konkurs og lukke projektet ned, hvis ikke der inden 1. maj forelå en 
skudsikker plan for såvel økonomien som leverance af det lovede antal 
cykler. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/forbrugogliv/forbrug/dintransport/ECE2640688/cyklist-fodgaenger-og-bilist-saadan-er-cyklisterne/">Cyklist, fodgænger og bilist: 
Sådan er cyklisterne</a></p><p>
Men her i dagene op til fristens udløb er Gobike kommet med økonomiske 
garantier og planer for levering hen over sommeren til By- og 
Pendlercykelfonden, der er bindeled mellem de to kommuner, DSB og Gobike. 
</p><p>
Ifølge fondens formand, den konservative Nikolaj Bøgh fra Frederiksberg, er 
tilbagemeldingerne fra Gobike »lovende«
</p><p>
»Vi har jurister til at se materialet igennem, for vi gider ikke om en måned 
at stå i samme situation igen. Det vil nok tage nogle dage, men jeg tror nu 
på, at vi alligevel kan få projektet videreført. Måske hjalp det, at vi for 
et par uger siden satte stolen for døren for Gobike, som tilsyneladende er 
gået tilbage til deres ejerkreds og har fundet flere penge«. 
</p><p>
Ifølge Nikolaj Bøgh skal juristerne især sikre, at de to kommuner og DSB står 
forrest i køen og får deres forudbetalte millionstøtte til projektet 
tilbage, hvis Gobike alligevel ikke formår at indfri løfterne. 
</p><p class=" bl-elem">
I aften er pendlercyklen på programmet i Københavns Borgerrepræsentation. K og 
V foreslår at droppe projektet, »hvis kommunen kontraktfrit kan stoppe 
anskaffelsen af yderligere cykler«. 
</p>	
</div>

</div></body></html>
