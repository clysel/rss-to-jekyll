---
layout:     post
title: 	    "Favoritter blunder og lader håbløst distanceret juble"
post_author:	    
post_date:	    Thu, 12 Mar 2015 12:03:23 +0100
post_site:	    politiken.dk 
post_link:	    http://politiken.dk/sport/cykling/ECE2584325/favoritter-blunder-og-lader-haabloest-distanceret-juble/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>Mens alle de bedst placerede sammenlagt snuppede lidt af en hviledag på den længste etape i Tour de Langkawi, udnyttede en flok af de håbløst distancerede i klassementet chancen til at sikre sig en jubeloplevelse.</p><p>Størst var begejstringen hos sydkoreaneren Joon Yong Seo (KSP), der hjemførte den blot 11. asiatiske etapegevinst i det malaysiske arrangements 20-årige historie.</p><p>Den 26-årige nationale mester overrumplede sine syv ledsagere i dagens lange udbrud med et solofremstød, da der manglede cirka 10 km, og det lykkedes ham at holde hjem med et forspring på 13 sekunder til de nærmeste af sine tidligere ledsagere.</p><h3>Ingen ville spilde kræfter på at køre udbrud ind</h3><p>Umiddelbart efter, at der på den første time var tilbagelagt 51 km, lykkedes det otte ryttere at etablere det, der skulle vise sig, at blive den første vellykkede offensiv i den aktuelle udgave af Tour de Langkawi.</p><p>Egentlig havde de fleste regnet med, at italieneren Andrea Guardini ville forsøge at lægge yderligere en gevinst til de 17, han allerede har sikret sig gennem sine fem deltagelser i løbet.</p><p>Men hverken Guardinis Astana-mandskab eller andre ønskede åbenbart at spilde kræfter på at neutralisere udbruddet, og så var der fri bane for de otte lykkeriddere.</p><h3>Alle var omkring en halv time bagud</h3><p>Det hang selvfølgelig også sammen med, at de alle havde et minus på omkring en halv time i det samlede klassement, så de udgjorde absolut ingen trussel for de bedst placerede.</p><p>Joon Yong Seo, der stort set udelukkende kører løb i Asien, var således inden etapen kørt 29.58 minutter agterud, men det mindskede ikke glæden over sejren.</p><p>Hovedfeltet med alle favoritterne nåede først til vejs ende 13.38 minutter senere, og her demonstrerede indehaveren af den gule førertrøje, den 20-årige australier Caleb Ewan (Orica-GreenEdge) atter sine formidable evner som afslutter ved at vinde spurten.</p><h3>Dansk klassementshåb i god position</h3><p>Ewan fører stadig med 17 sekunder foran Natnael Berhane (MTN Qhubeka) fra Eritrea og dennes holdkammerat fra Algeriet Youcef Reguigui, der er yderligere tre sekunder efter.</p><p>Tinkoff-Saxo havde fem af sine seks deltagere med i den første store gruppe. Kun den russiske sprinter Nikolay Trusov satte ligesom blandt andre danskeren John Ebsen (Androni Giocattoli) et halvt minut mere til.</p><p class=" bl-elem">Sammenlagt har det russiske mandskab sine to klassementshåb danske Jesper Hansen og colombianeren Edward Beltran samt portugiseren Bruno Pires og russeren Pavel Brutt blandt de ryttere, der besætter placeringerne fra nr. 11 til og med 39 med et minus på 26 sekunder til Caleb Ewan.</p>	
</div>
</div></body></html>
