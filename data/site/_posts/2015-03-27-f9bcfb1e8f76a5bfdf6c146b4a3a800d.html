---
layout:     post
title: 	    "Designere vinder rejsekort-konkurrence om app til glemt check-ud"
post_author:	    Jakob Møllerhøj
post_date:	    Fri, 27 Mar 2015 14:48:00 +0000
post_site:	    www.version2.dk 
post_link:	    http://www.version2.dk/artikel/designere-vinder-rejsekort-idekonkurrencen-120359?utm_medium=feed&utm_source=version2.dk&utm_campaign=it_nyheder
---
<html><body><div><section class="body"><p>Anne Boisen og Esther Barfred har vundet idé-konkurrencen, som Rejsekort A/S har udskrevet, og som kort fortalt skal gøre det muligt at checke ud med tilbagevirkende kraft.</p>

<p>»Der er bare skønt at vinde. Det er jo fantastisk,« siger Anne Boisen.</p>

<p>I alt 65 bidrag har Rejsekort A/S modtaget i forbindelse med konkurrencen. Generelt har der været lagt et stort arbejde i de indsendte bidrag, fortæller adm. direktør i Rejsekort A/S, Bjørn Wahlsten.</p>

<p>»Det var i mange henseender den enkleste - og også illustrativt meget gennemarbejdede - løsning,« siger han om vinderforslaget.</p>



<p>Vurderingskriterierne har været brugervenlighed, realiserbarhed og forebyggelse af misbrug i det beskrevne forløb for indmelding af glemt check ud.</p>

<p>Der er dog ikke et enkelt af konkurrencen-bidragene, der løser alle problemstillinger og dermed kan omsættes til et færdigt produkt, understreger Bjørn Wahlsten - og altså heller ikke vinderforslaget.</p>

<p>»Det ændrer ikke på, at det her er et flot, gennemarbejdet forslag, som er spændende, og det er også derfor, det har vundet,« siger Wahlsten.</p>

<p>Han forventer, at en kommende løsning vil trække på flere forskellige elementer i de indkomne forslag til idé-konkurrencen.</p>

<h3>Snyd</h3>

<p>»Det, de er svagest til allesammen - og det er der nok ikke noget mærkeligt i - det er problematikken i forhold til, at vi ikke åbner en ladeport for snyd,« siger Bjørn Wahlsten.</p>

<p>Anne Boisen, den ene af personerne bag vinder-bidraget, medgiver, at det primære fokus for deres løsning ikke har været at forhindre snyd.</p>

<p>»Vi har baseret det på, at kunden er ærlig og gerne vil gøre det rigtigt,« siger hun.</p>

<p>I den forbindelse lægger vinderforslaget op til, at Rejsekort A/S spotter snyd ved at se på usammenhængende rejsemønstre i backend.</p>

<p>Både Anne Boisen og Esther Barfred er uddannede designere. Desuden har Anne Boisen tidligere læst til elektronikingeniør på DTU.</p>

<p>Allerede under designuddannelsen begynde de at beskæftige sig med Rejsekortet.</p>

<p>»Vi har en længere kærlighedsaffære med rejsekortet, vi skrev faktisk bacheloropgave om det på designstudiet for at løse nogle af alle de issues, rejsekortet havde,« siger Anne Boisen.</p>



<p>Bachelor-opgaven drejede sig om en større rebranding af Rejsekortet.</p>

<p>»Så så vi denne konkurrence på Version2. Så tænkte vi, det var den perfekte mulighed for at bruge noget af al den viden, vi har fået, og så løse en specifik opgave for dem,« siger Anne Boisen.</p>

<p>Den specifikke opgave gik ud på at et oplæg til en løsning - den skulle ikke kodes eller realiseres - så det er muligt for brugerne at checke ud ved en senere lejlighed, hvis de glemmer det i første omgang. Og altså dermed undgå i sidste ende at få spærret kortet.</p>

<p>Et problem, som mange rejsekortbrugere nok vil være bekendt med.</p>

<p>Vinder-forslaget beskriver en app (samt muligheden for at lave en hjemmeside) og indeholder blandt andet et flowchart, der beskriver to overordnede situationer. Det kan ses i sin helhed under artiklen.</p>

<p>I den ene situation har rejsekort-systemet endnu ikke registreret et manglende check ud. Brugeren kommer selv i tanke om det, og klikker ind på app'en og oplyser check ind-sted og stedet, hvor check-ud skulle være foretaget. Der indtastes også et ca. tidspunkt for, hvornår check ud skulle have været foretaget.</p>

<p>Tanken med tidspunktet er, at det er muligt at lave et check på, om rejsens længde passer med tidsforbruget.</p>

<p>Derefter betaler brugeren rejsens pris plus et gebyr på 5 kroner.</p>

<p>I den anden situation registrerer rejsekort-systemet, at brugeren har glemt at checke ud. Og det kan app'en, hvis brugeren ellers har tilladt det, gøre opmærksom på via en push-notifikation. Her vil check in-feltet være udfyldt på forhånd.</p>

<p>Løsningen beskriver også, hvordan GPS kan kobles til og bruges til at foreslå brugeren check-ud punkter i nærheden, ligesom Rejsekort A/S kan bruge GPS'en som et led i et sanity-check for at se, om brugeren er i nogenlunde nærhed af det glemte check-ud. Altså for at forhindre snyd.</p>

<p>Anne Boisen og Esther Barfred har også lavet en hjemmeside, med et case study af app'en. Hjemmesiden skulle blive opdateret løbende, og den ligger på: ww.anneksdesign.dk/checkud</p>

<h2>Her er vinderne</h2>

<p>I forbindelse med idé-konkurrencen er der uddelt pengepræmier til de bedste forslag. På <a href="http://www.rejsekort.dk/presse/pressemeddelelser/vindere-af-idekonkurrencen-om-indmelding-af-glemt-check-ud.aspx">rejsekortets hjemmeside</a> står der følgende i den forbindelse:</p>

<p>Førstepræmien på 75.000 kr. går til Anne Boisen og Esther Barfred for et bidrag, der på overbevisende og enkel vis bedst opfylder kriterierne.</p>

<p>Andenpræmien på 25.000 kr. går til Nicolaj Andersen for et bidrag med mange gode elementer, men som ikke er så enkelt og derfor lidt mindre brugervenligt.</p>

<p>Tredjepræmien på 10.000 kr. går til Nicolaj Skafsgaard for et bidrag, hvor app-løsningen baseres på, at der kun kan indmeldes glemt check-ud på et stoppested/ station inden for begrænset afstand fra mobiltelefonen.  Det beskriver på en spændende måde en løsning for situationen, når kunder lige har afsluttet en rejse og glemt check-ud. Men Bidraget er samlet set lidt mindre brugervenligt.</p>

<p>Og så er der uden for nummer også uddelt 5.000 kroner til en fjerdeplads, fremgår det af hjemmesiden, med følgende begrundelse:</p>

<p>»Endelig blev der tildelt en - til formålet oprettet – 4. præmie på 5.000 kr. til Bergar Simonsen og John Andreassen for ideen til en bonusordning, der skal opmuntre rejsekort brugerne til at huske normalt check-ud efter hver rejse.«</p>

<p>Vinderforslaget fra Anne Boisen og Esther Barfred - som Bjørn Wahlsten understreger ikke kan omsættes direkte til et egentligt produkt i rejsekort-regi - ser sådan ud:
   <a title="View Check Ud App Anneks Design on Scribd" href="https://www.scribd.com/doc/260120166/Check-Ud-App-Anneks-Design?secret_password=KDuURxaVdiuYYZsIibOf">Check ud-app</a></p>


  </section></div></body></html>
