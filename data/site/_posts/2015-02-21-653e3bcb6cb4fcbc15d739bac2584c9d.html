---
layout:     post
title: 	    "Høreapparater: Magnetisk induktion eller radiobølger?"
post_author:	    Jens Ramskov
post_date:	    Sat, 21 Feb 2015 11:00:11 +0000
post_site:	    ing.dk 
post_link:	    http://ing.dk/artikel/hoereapparater-magnetisk-induktion-eller-radioboelger-174228
---
<html><body><div><section class="body"><p>Trådløs teknologi er blevet den nye kampplads for høreapparatproducenterne. Her står to teknologier over for hinanden.</p>
			<p>Nærfeltsmagnetisk induk­tionsteknologi (NFMI), der er en slags videreudvikling af klassisk teleslyngeteknologi, blev lanceret af bl.a. Oticon i 2007.</p>
			<p>Her opfanger en modtager trådløse signaler fra Blue­tooth-enheder som telefoner eller tv-apparater, der sender ved en frekvens på 2,4 GHz.</p>
			<p>Modtageren omdanner dette til et signal med en frekvens i området mellem 3 og 15 MHz, som efter teleslyngeprincippet danner et magnetfelt. I høreapparatet omsættes dette magnetiske felt via induktion til elektrisk strøm, der efter forstærkning kan drive en højttaler.</p>
			<p>Det er et krav, at høreapparaterne befinder sig i nærfeltzonen for det magnetiske felt fra senderen. I praksis er rækkevidden af signalet derfor kun omkring en halv meter. Det betyder, at brugeren skal bære sin NFMI-enhed i en kæde om halsen.</p>
			<p>Det er også et problem, at Blue­tooth-enheden giver en forsinkelse af lydsignalet, så brugere af høreapparatet ikke vil opleve, at lyd og billede på en tv-skærm er synkroniseret.</p>
			<p>Til gengæld kan disse NFMI- signaler meget let udbrede sig gennem hovedet og kroppen, og det gør det let at sende signaler mellem de to høreapparater, så de kan fungere optimalt som ét system.</p>
			<p>En fordel er desuden, at denne teknologi forbruger meget lidt strøm, så man ikke løber ind i et problem med batterilevetiden.</p>
			<p>Alternativet – som GN ReSound har valgt – er at modtage 2,4 GHz-signalerne direkte i høreapparatet. Hermed slipper brugeren for at bære en speciel enhed om halsen.  Det er dog ikke muligt at benytte en standard-Blue­tooth-modtager, da den bruger for meget strøm, og den stadig har problemet med forsinkelse af lyden.</p>
			
			<p>Et andet problem er, at vandet i den menneskelige krop absorberer signaler ved denne frekvens – det gør det svært for de to høreapparater at koordinere deres signalbehandling, og derfor får brugeren ikke den optimale oplevelse.</p>
			<p>I stedet for at benytte konventionel Bluetooth-teknologi udviklede ingeniørerne hos GN ReSound et proprietært 2,4 GHz-system, som minimerer strømforbruget og giver så lille tidsforsinkelse på lydsignalet, at det er uproblematisk for brugeroplevelsen.</p>
		</section></div></body></html>
