---
layout:     post
title: 	    "iPhone-apps skal give forskere data til gigantiske sundhedsstudier "
post_author:	    Anne Marie Lykkegaard
post_date:	    Thu, 12 Mar 2015 04:50:09 +0000
post_site:	    ing.dk 
post_link:	    http://ing.dk/artikel/iphone-apps-skal-give-forskere-data-til-gigantiske-sundhedsstudier-174686
---
<html><body><div><section class="body"><p>ResearchKit er navnet på Apples nye mobilplatform til iPhone, der gennem en række apps skal gøre det nemmere for forskere at indsamle data og rekruttere deltagere til biomedicinske forskningsprojekter.</p>
			<p>Hver dag indsamles der masser af data via iPhones om søvnrytme, blodtryk og motion, men disse data har forskere ikke adgang til. Det kan de få, hvis brugerne henter én af de fem nye apps i ResearchKit. Her kan de give universiteter og forskere lov til at bruge de data, som app’en beder om, og på den måde kan forskerne lave biomedicinske studier i storskala.</p>
			<p>Indtil videre ligger der fem apps i ResearchKit, som kan bruges til studier af brystkræft, Parkinsons sygdom, astma, hjertekarsygdomme og diabetes.</p>
			<p><figure class="plugin right zoomable"><img data-original-image="http://ing.dk/sites/ing/files/5-researchkit-apps.png" src="http://ing.dk/sites/ing/files/styles/w1120_media_right/public/5-researchkit-apps.png?itok=aX2WI_Pv" alt=""/><figcaption> Indtil videre ligger der fem apps inde i ResearchKit. Foto: Apple </figcaption></figure></p>
			<p>»Indtil nu har det været besværligt at deltage i et medicinsk forskningsprojekt, fordi det oftest kræver, at man tager til et hospital eller en klinik, hvor forskningen foregår. Med ResearchKit kan du bruge din iPhone til at udføre en række aktiviteter og generere data, uanset hvor du er og på den måde skabe en kilde til information, der er langt mere objektiv end før,« <a href="https://www.apple.com/researchkit/">skriver Apple om ResearchKit</a> på deres hjemmeside.</p>
			
			<h2>Parkinsons app kan følge patienter dag til dag</h2>
			<p>Sage Bionetworks, der er en non-profit-organisation, har været med til at udvikle to af de nye apps, som ligger i ResearchKit nu.</p>
			<p>De ene app, mPower, fokuserer på patienter med begyndende Parkinsons sygdom. Her kan forskere og patienter, der downloader appen, blandt andet følge med i, hvordan symptomerne udvikler sig.</p>
			<p>»mPower er bygget til at lade patienterne spore deres symptomer på Parkinsons sygdom og vise, om de er blevet bedre eller dårligere til bestemte ting. iPhone kan blandt andet teste hastighed og fingerfærdighed i fingrene ved at efterligne en klassisk Parkinsons-test,« siger Stephen Friend, der er præsident for Sage Bionetworks, til <a href="http://www.nature.com/news/smartphones-set-to-boost-large-scale-health-studies-1.17083?WT.mc_id=TWT_NatureNews">Nature.com</a>.</p>
			<p>Han forklarer, at det giver et langt bedre billede af, hvordan patienten har det, hvis der hver dag indtastes informationer i app'en.</p>
			<p>»Det er en måde at se sygdommen i realtid. Normalt vil man gå til en doktor, hvor man fortæller, hvordan man har det. Men det er blot et snapshot, eftersom der kan være gode og dårlige dage, og ved at have data i realtid kan man se tilbage på, hvad der går godt og skidt,« siger han til Nature.com.</p>
			<p>Ud over mPower har Sage Bionetworks også været med til at udvikle en app, der skal undersøge følgevirkningerne efter en brystkræftbehandling.</p>
			<h2>Apple ser ikke dine data</h2>
			<p>Apple gør meget ud af, at de data, som bruges af forskerne, bliver hos forskerne. De kommer altså ikke i nærheden af Apple.</p>
			<p>»Data i sig selv ryger ikke til Apple. De bliver på telefonen, hvor app'en sender dem til server, hvor man separerer identitet fra forskningsdata,« siger John Wilbanks, der er chief commons officer ved Sage Bionetworks, til Nature.com.</p>
			<p>Inde i de fem apps får brugerne muligheden for at bestemme, hvad der skal ske med de data, der indsamles.</p>
			<p>»Patienten får mulighed for at vælge, om data skal ses af enkelte forskere til et bestemt studie, eller om data skal deles globalt med andre forskere. Deltagerne kan til hver en tid stoppe med at indberette data, men de data, som er indtastet, bliver der, fordi man ikke ved, hvem de tilhører,« siger Stephen Friend til Nature.com.</p>
			<h2>Konceptet kan komme på andre mobiler</h2>
			<p>Indtil videre findes ResearchKit kun til iPhone og iWatch, og det er en af begrænsningerne. Men ifølge John Wilbanks skal Apple vise, at de kan løse opgaven, før andre vil følge trop.</p>
			<p>»Det er et problem her i begyndelsen. En af de sværeste opgaver er dog ikke at komme ud over den begrænsning, men at bevise, at det virker, før vi kan ekspanderer til andre platforme,« siger han.</p>
		</section></div></body></html>
