---
layout:     post
title: 	    "Minister erkender: Miljøzone giver renere luft end mine katalysatorer"
post_author:	    Magnus Bredsdorff
post_date:	    Sun, 10 May 2015 03:00:10 +0000
post_site:	    ing.dk 
post_link:	    http://ing.dk/artikel/minister-erkender-miljoezone-giver-renere-luft-end-mine-katalysatorer-175982
---
<html><body><div><section class="body">
			<p>Luften i København bliver ikke lige så ren med nye katalysatorer på bybusserne på HC Andersens Boulevard, som hvis hovedstaden indførte en miljøzone efter tysk forbillede. Det fastslår miljøminister Kirsten Brosbøl i to nye svar til Folketingets miljøudvalg.</p>
			
			<p>Alligevel nøjes ministeren med at sætte de såkaldte SCR-katalysatorer på busserne, som kan fjerne NOx fra deres udstødning. Dermed kan Danmark leve op til EU’s grænseværdi for NOx, som vi har overtrådt i årevis. Værdien bliver kun målt på HC Andersens Boulevard og ikke andre steder i byen.</p>
			<p>Op til 500 københavnere dør hvert år for tidligt som følge af partikler, NOx og andre skadelig stoffer i luften. Dermed er luftforurening et af de mest veldokumenterede miljøproblemer overhovedet.</p>
			
			<p>Derfor er ministeren blevet kritiseret for, at hun i stedet for at sikre københavnerne, at de får færrest mulige skadelige stoffer ned i lungeren, har valgt udelukkende at koncentrere sig om den formelle grænseværdi.</p>
			<p>En miljøzone efter forbillede fra cirka 50 tyske byer ville sænke udslippet af både partikler og NOx, fordi den ville forbyde de ældste og mest forurenende person- og varebiler at køre ind i byen. Til gengæld ville den ramme de pågældende bilejere hårdt, også økonomisk, da værdien er deres bil ville falde voldsomt.</p>
			<p>NOx, eller rettere kvælstofdixid (NO2), irriterer luftvejene og er skadelig for astmatikere, men den største sundhedsskade anretter de fine og ultrafine partikler fra trafikken. Derfor bad Per Clausen fra Enhedslisten Kirsten Brosbøl bekræfte, at katalysatorerne ikke har nogen synderlig effekt på partikelforureningen.</p>
			
			<p>Hun henviser i svaret til, at SCR-katalysatorerne på bybusserne også fjerner partikler.</p>
			<p>’Det alene vil være mindre end ved en miljøzone efter tysk forbillede,’ tilføjer hun.</p>
			<p>Til gengæld mener Kirsten Brosbøl, at regeringens samlede tiltag for at sikre ren luft til alle danskere er bedre end en miljøzone. Disse tiltag omhandler også andre kilder til forureningen end biler, herunder skibe og brændeovne.</p>
			<p>’Miljøstyrelsen vurderer, at SCR på busserne i København alene giver lidt mindre samlet miljøeffekt end skærpede miljøzoner, men at pakken ’Ren luft til danskerne’ samlet set vil give en større miljøeffekt,’ skriver hun.</p>
			<p>Miljøministeren har blandt andet begrundet den manglende effektivitet af de tyske miljøzoner med, at nye dieselbiler udleder syv gange mere NOx, end de er godkendt til. I praksis er de altså ikke meget bedre end de gamle.</p>
			
			<p>København har i forvejen en miljøzone, men den gælder kun for lastbiler og har ikke været tilstrækkeligt til at sikre, at byen kom under EU’s grænseværdi for NOx i luften.</p>
		</section>
		  </div></body></html>
