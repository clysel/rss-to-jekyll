---
layout:     post
title: 	    "Morderens kone må ikke vaske her "
post_author:	    
post_date:	    Tue, 07 Apr 2015 13:11:02 +0200
post_site:	    politiken.dk 
post_link:	    http://politiken.dk/magasinet/fortaelling/ECE2617943/morderens-kone-maa-ikke-vaske-her/
---
<html><body><div><div class="art-body"><h3>
Blev chikaneret 
</h3><p>
I månederne efter branden var Jette i chok. Hun kunne ingenting. Den 20-årige 
søn Allan overtog rollen som den voksne. Han sørgede for, at hans mor kom ud 
af lejligheden for at handle. Søvn fik hun ikke ret meget af. Hun røg alt 
for meget og drak den ene kop kaffe efter den anden. 
</p><p>
Allan tog cigaretterne fra hende om aftenen, så hun kunne sove. Hun magtede 
heller ikke at lave mad til Morten og Allan. Hendes far kom med retter til 
fryseren og instruerede Allan i, hvordan han kunne tilberede maden. 
</p><p>
Rygterne var hurtigt begyndt at løbe om, at norsk politi mistænkte en dansk 
lastbilchauffør for at have sat ild til skibet. Naboerne lagde to og to 
sammen, og så begyndte chikanen. 
</p><p>
I boligkomplekset var der et fælles vaskehus, og en dag skulle Jette reservere 
en tid til vask ved at sætte en lås på tavlen. En mor og hendes dreng var 
også i vaskehuset. Pludselig sparkede drengen Jette. Det fik ikke moderen 
til at skælde drengen ud. I stedet sagde hun til Jette: »Du skal heller ikke 
være her«. 
</p><p>
»Så opdagede jeg, at der var en seddel på opslagstavlen, hvor der stod: 
’Morderens kone må ikke vaske her’. Så brød jeg sammen«, fortæller Jette. 
</p><p>
Hun flygtede væk fra vaskehuset. På vejen mødte hun en kvindelig bekendt, der 
boede på 2. sal i samme opgang. 
</p><p>
»Hvad er der galt, Jette? Du ser så ked ud af det«, sagde hun. 
</p><p>
»Jeg ved ikke, hvordan jeg skal få vasket«. 
</p><p>
»Vi går over og sætter lås på«, sagde hun. 
</p><p>
»Nej, det skal jeg ikke. Jeg skal ikke derover og sætte lås på. For jeg har 
fået at vide, at jeg ikke må vaske derovre«, svarede Jette. 
</p><p>
»Kan du komme her«, sagde kvinden og gik med Jette over til vaskehuset, 
reserverede en tid og rev sedlen ned fra opslagstavlen. 
</p><p>
De næste mange gange måtte hendes bekendte følge med over, når hun skulle 
vaske. Jette turde ikke selv gå over til vaskehuset. 
</p><p>
Senere kom chikanen ind i lejligheden. Når der blev skrevet om 'Scandinavian 
Star', blev avisklip af artiklerne smidt ind ad brevsprækken om natten. 
Derfor vænnede Jette sig til at stå tidligt op og fjerne avisklippene, inden 
sønnerne vågnede. 
</p><p>
Lejligheden lå i stuen, og folk stod og kiggede ind ad vinduerne. Til sidst 
rullede hun alle persienner for. De vænnede sig til mørket. Hun tænkte ikke 
på at flytte. Hun havde ikke kræfterne og vidste heller ikke, hvor hun 
skulle flytte hen. 
</p><p>
Jette havde det så skidt, at hun ikke lagde mærke til, at Morten blev drillet 
i skolen. Tidligere havde sønnen haft mange kammerater, og når hun undrede 
sig over, hvorfor han ikke længere ville ud og lege med dem, svarede han: 
</p><p>
»Nej, jeg vil hellere blive hjemme ved dig, mor«. 
</p><p>
Først mange år senere fortalte Morten, hvor slemt det var. De andre børn råbte 
i skolegården: »Din far er en morder«. 
</p><p>
Han blev vred og havnede i slagsmål. Men det stoppede ikke de andre børns 
drillerier. 
</p><p>
Jette oplevede, at vennerne faldt fra. De sagde nej til invitationer og havde 
altid travlt, hvis hun mødte dem i byen. Selv var hun sikker på, at Erik var 
uskyldig. 
</p><p>
Tvivlen begyndte dog at snige sig ind i hendes sind, da hun i slutningen af 
oktober 1990 blev afhørt af fire betjente på Aarhus Politigård. De to danske 
og to norske betjente var sikre på, at Erik havde sat ild til skibet. 
</p><p>
De sagde, at han havde revet alarmplanen ned fra kahytsdøren og lagt den i sin 
taske. En betjent sagde, at han havde revet planen ned, så de andre på 
skibet ikke kunne finde ud af, hvad de skulle gøre, når det brændte. 
</p><p>
»Jeg kiggede på betjenten og spurgte: 'Mener du det alvorligt? Vil det sige, 
at folk skulle igennem den kahyt, han sov i, for at komme væk fra færgen'?«, 
fortæller Jette. 
</p><p>
Hun vidste godt, hvorfor Erik havde taget alarmplanen ned. Det var et led i en 
joke. Han havde tidligere fortalt hende, at han ville skaffe sådan en plan 
og hænge den på væggen over badekarret. Så ville han ændre teksten, så det 
blev sjovt at se på den, når de skulle i bad. 
</p><p>
Men betjentene fortsatte. De sagde, at han var påvirket af alkohol, og de 
fremførte indicierne så overbevisende, at Jette efterhånden begyndte at 
tænke, at de måske havde ret. Det ramte hende hårdt. Hun tog hans skyld på 
sig. Men hun kunne ikke få sig selv til at sige, at han havde sat ild til 
skibet. 
</p><p>
Efter en afhøring gik hun direkte til sin læge, fordi hun havde brug for en at 
snakke med. Lægen sagde, at hun lige så godt kunne erkende over for 
politiet, at Erik var skyldig. Ellers ville hun aldrig få fred. 
</p><p>
Efter tre afhøringer underskrev hun afhøringsrapporterne uden at læse dem. 
</p><h3>
Politiets sag 
</h3><p>
Den overordnede ansvarlige for politiets efterforskning var Oslos 
politimester, Willy Haugli, og 60 efterforskere blev sat på sagen. Et 
vigtigt dokument fra norsk politi giver et indblik i det mangelfulde 
grundlag, som Oslo politi i 1991 endte med at bruge som begrundelse for med 
en »stor grad af sandsynlighed« at udpege Erik Mørk Andersen som 
brandstifter på 'Scandinavian Star'. 
</p><p>
Dokumentet opsummerer efterforskningen af den danske lastbilchauffør, men det 
blev ikke offentliggjort. I stedet blev det arkiveret i norsk politi som et 
såkaldt nuldokument. Det er betegnelsen for et dokument, som politiet har 
undtaget fra aktindsigt. Dermed var journalister og offentligheden 
forhindret i at få adgang til det. I mange tilfælde er et nuldokument ikke 
engang journalført. 
</p><p>
Nuldokumentet fastslog, at norsk politi i den første fase af efterforskningen 
koncentrerede sig om at afhøre de mange overlevende. Selv om politiet kendte 
Erik Mørk Andersens fem tidligere domme for brandstiftelse i perioden 
1974-1986. 
</p><p>
Ifølge dokumentet var de to første domme for uagtsom brandstiftelse. De tre 
andre sager var mere alvorlige og førte til fængselsdomme. I flere af 
sagerne havde han været beruset og var gået i seng efter at have antændt en 
brand, som heldigvis ikke førte til personskade. 
</p><p>
I anden fase af norsk politis efterforskning blev fem personer udpeget og fik 
betegnelsen »interessante« – og blev undersøgt nærmere. Her var den danske 
lastbilchauffør iblandt. To norske efterforskere fik i midten af maj 1990 
til opgave at samle oplysninger om Erik Mørk Andersen. Flere efterforskere 
bistod, efterhånden som de blev færdige med andre opgaver. 
</p><p>
»Dokumenter fra tidligere sager blev indhentet. Det samme blev rapporter fra 
de tekniske undersøgelser. Vidneafhøringer blev gennemgået og 
systematiseret. Nye og supplerende afhøringer blev foretaget. En samlet 
vurdering af alt indhentet materiale danner grundlaget for denne rapport med 
konklusion«, fremhæves det i dokumentet. 
</p><div class="art-quote article-box">
<p class="quote"/>
<blockquote>
<p class="quote-txt">
Efterforskningen har afdækket, at det kun er én person, som kan mistænkes for 
ildspåsættelsen, nemlig dansk statsborger Erik Mørk Andersen, f. 030852. 
Mørk Andersen omkom i branden, og det er ikke muligt at komme videre i 
efterforskningen mod ham. I forhold til brandstiftelsen bliver sagen derfor 
henlagt efter bevisets stilling
</p>
<p class="sender">
Rigsadvokat Tor-Aksel Buschs afsluttende officielle skrivelse 11. marts 1991 
</p>
</blockquote>
</div><p/><p>
Dermed var der lagt op til at lægge indicier og beviser frem i rapporten. Men 
der var ingen beviser, og indicierne var meget tynde. Et indicium defineres 
som en omstændighed, der ikke i sig selv beviser et skyldsspørgsmål, men som 
skaber en sandsynlighed for det. 
</p><p>
Men i rapporten blev der fremlagt subjektive udsagn og vurderinger, der 
tegnede et billede af Erik Mørk Andersen, der var anderledes end Jettes 
opfattelse. Rapporten karakteriserede ham som en person, der havde problemer 
med at få job som lastbilchauffør, fordi han var kendt for at »ødelægge 
alt«. 
</p><p>
Dokumentet fremhævede vidner, som havde observeret hans færden på skibet. 
Vidneudsagnene havde dog en afgørende svaghed, erkendte politiet: »I og med 
at der først blev fokuseret på denne del af efterforskningen fra cirka to 
måneder efter branden, så havde nogle af vidnerne problemer med at huske 
enkelte detaljer som tidspunkter nøjagtig«. 
</p><p>
Ved hjælp af vidneudsagnene opstillede norsk politi et tidsskema for hans 
færden. På et tidspunkt mellem klokken 23 og 23.45 skulle han have sat sig 
ved bardisken og have inviteret en kvindelig tjener med ned i sin kahyt. 
</p><p>
»Da hun afslog tilbuddet, spurgte han, om hun ville have hans kahytsnummer i 
tilfælde af, at hun fortrød«, noteres det i rapporten. 
</p><p>
Derefter gik Erik Mørk Andersen hen i receptionen og snakkede længe med 
receptionisten Solveig Ekerhovd. Ifølge dokumentet var han tydeligt 
kontaktsøgende og spurgte, om han skulle hente en drink til hende. 
</p><p>
»Hun afviser tilbuddet. Han spørger, om han kan komme tilbage senere. Han 
virker noget beruset«, fastslås det. 
</p><p>
Han købte avisen VG, før han forlod receptionen og sagde, at han ville gå ned 
i sin kahyt for at sove. Men han gik åbenbart ikke i seng. Bartenderen i 
baren observerede og talte med Erik Mørk Andersen flere gange i tidsrummet 
mellem klokken 24.00 og 01.35, hvor han var sammen med sin chaufførmakker. 
</p><p>
»Andersen får serveret alkohol, men var ikke stærkt beruset. Bare i god 
stemning og i stand til at snakke klart«, fremgik det af rapporten. 
</p><p>
Makkeren forlod baren i god tid inden klokken 01.30, mens Erik Mørk Andersen 
fik bartenderen til at servere colaer til to kvinder, som sad ved et bord 
lige ved baren. Ifølge norsk politis rapport var begge afvisende over for 
lastbilchaufføren og drak hurtigt deres cola, inden de forlod baren. Men den 
ene af de to kvinder fra baren, Lise Møller Pedersen, afviser i dag, at de 
vidste, hvem der købte cola til dem: 
</p><p>
»Jeg husker ikke, hvem der gav os cola. Vi forlod et bord i barområdet, da vi 
ikke ønskede kontakt med den pågældende, som vi ikke vidste, hvem var, og 
derfra gik vi et dæk ned og sad på en bænk på dækket under barområdet«. 
</p><p>
Ifølge politiets rapport talte Erik Mørk Andersen igen med de to kvinder fra 
baren, som han mødte hver for sig i tværkorridoren mellem trapperne. Men det 
afviser Lise Møller Pedersen også. Hun siger, at det var en anden person. 
</p><p>
Senere skulle Lise Møller Pedersen ifølge politiet igen have set Erik Mørk 
Andersen. Lige efter tidspunktet for den første brand tæt ved kahyt 503 og 
504. 
</p><p>
»Hun siger, at hun fik en følelse af, at han var overalt i skibet«, 
understreges det i rapporten. 
</p><p>
Men Lise Møller Pedersen afviser, at hun talte om Erik Mørk Andersen. Det var 
en anden person, som de to kvinder så flere gange i løbet af aftenen på 
skibet, og som hun vurderede var lastbilchauffør. 
</p><p>
Rapporten fra norsk politi kom selv med en række stærke forbehold. Ifølge 
nuldokumentet sagde Lise Møller Pedersen, at hun ikke kunne genkende 
lastbilchaufføren. 
</p><p>
»Det, som er specielt for Pedersen, er, at hun har angivet Andersens sprog som 
norsk eller svensk. Hun er selv dansk, og det samme var Andersen. Hun kunne 
heller ikke genkende ham på billedet ved fotokonfrontationen«, fremgik det 
af rapporten. 
</p><p>
Alligevel fastholdt politiet: »Hendes beskrivelse af den aktuelle person 
passer imidlertid meget godt på Andersen«. 
</p><p>
Men Lise Møller Pedersen forstår overhovedet ikke norsk politis konklusioner: 
</p><p>
»Han talte ikke dansk, og jeg har ikke sagt, at jeg så Erik Mørk Andersen«. 
</p><p>
Først i forbindelse med Danmarks Radios dokumentar 'Besat af en brand' i 2005 
så Lise Møller Pedersen sin egen afhøringsrapport med hjælp fra en anden 
overlevende, Mike Axdal, som mistede sin far og bror på skibet, og som i 
mange år har forsket i sagen. Norsk politi havde skrevet Erik Mørk Andersens 
navn ind i hendes forklaring, selv om hun aldrig havde set manden. 
</p><p>
»Det var ikke den mand, jeg så, og det er 100 procent sikkert. Det er frækt, 
at politiet bare skriver, at jeg har set ham, når det ikke er sandt«, sagde 
hun til JydskeVestkysten. 
</p><p>
Den norske avis Dagbladet kontaktede den betjent, som havde stået for 
afhøringen af Lise Møller Pedersen. Men han var på det tidspunkt pensioneret 
og ville ikke kommentere oplysningerne. 
</p><p>
Lise Møller Pedersen skrev også til Folketingets Retsudvalg 8. august 2006: 
</p><p>
»Hvordan KAN politiet i min afhøringsrapport skrive et navn, som jeg aldrig 
har nævnt? Jeg måtte kontakte Mike Axdal for at høre, hvem vedkommende var. 
Med den viden, at politiet har puttet et navn ind, hvordan kan jeg så have 
tillid til myndighederne?«. 
</p><p>
Også en anden kvindes observation blev fortolket på en særlig måde af norsk 
politi i 1991. Ifølge rapporten blev Erik Mørk Andersen også set i 
receptionsområdet efter at have været i baren. En kvinde, som sad i en sofa, 
fik tilbuddet om at komme med ned i hans kahyt, men hun afviste. Men kvinden 
kunne ikke genkende Erik Mørk Andersen, da hun så et foto af ham, erkendte 
politiet. 
</p><p>
Alligevel skrev norsk politi igen: »Hun har imidlertid givet en beskrivelse af 
personen, som passede meget godt med Andersen«. 
</p><p>
Altså var det politiet selv, der pegede på, at Erik Mørk Andersen var blevet 
set de steder på skibet. Det var ikke kvinderne. En usædvanlig situation. To 
afgørende kvindelige vidner kunne ikke genkende Erik Mørk Andersen som den 
person, de havde set. Alligevel opretholdt politiet opfattelsen af, at 
kvinderne havde set den danske lastbilchauffør. 
</p><p/></div></div></body></html>
