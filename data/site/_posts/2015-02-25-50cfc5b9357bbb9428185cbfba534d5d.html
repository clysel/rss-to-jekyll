---
layout:     post
title: 	    "Den arbejdsløses rekordattentat fortonede sig i den tynde luft"
post_author:	    
post_date:	    Wed, 25 Feb 2015 21:41:03 +0100
post_site:	    politiken.dk 
post_link:	    http://politiken.dk/sport/cykling/ECE2563823/den-arbejdsloeses-rekordattentat-fortonede-sig-i-den-tynde-luft/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
For den 30-årige hollænder Thomas Dekker lykkedes det ikke at få en 
verdensrekord med på sit cv, inden han skal i gang med at søge nyt job som 
professionel landevejsrytter.
</p><p>
Efter en times sejpineri i den tynde mexicanske luft viste de elektroniske 
hjælpemidler på cykelbanen i 1.800 meters højde i Aguascalientes, at Dekker 
havde tilbagelagt 52.221 km, og dermed var han 270 meter fra den rekord, 
hans tidligere holdkammerat på det amerikanske Garmin-Sharp mandskab, 
australieren Rohan Dennis satte 8. februar på velodromen i Grenchen.
</p><h3>
Millioner holdt i uvished om forløbet
</h3><p>
Millioner af tv-seere verden over blev undervejs – ligesom talrige 
tv-kommentatorer – holdt i fuldstændig uvidenhed om, hvordan rekordkørslen 
egentlig forløb.
</p><p>
Indledningsvis vistes på skærmen en måler, som formodedes at angive den 
tilbageværende tid, men da det afsløredes, at den ganske enkelt gik for 
langsomt blev den fornuftigt nok fjernet.
</p><p>
Og eftersom det var den eneste form for registrering, der overhovedet nåede ud 
til offentligheden, mens forsøget stod på, var det håbløst at følge med i, 
hvor langt Dekkers anstrengelser rakte.
</p><h3>
Foreløbig står resultatet til troende
</h3><p>
Selv den antikvariske omgangstæller på banen var det tilsyneladende vanskeligt 
at holde styr på, så da det i første omgang signaleredes, at hollandæren var 
nået ud på 52.250 km, blev det taget med en vis skepsis.
</p><p>
Det blev da også siden nedjusteret til helt nøjagtigt 52.221,21 km, og indtil 
der eventuelt fremkommer et nyt facit, må det stå til troende. 
</p><p>
I hvert fald var det tydeligt på Dekkers umiddelbare reaktion at forstå, at 
det projekt, han har brugt måneder på at realisere med den hollandske 
cykelproducent Koga som sponsor, ikke var mundet ud i det ønskede resultat.
</p><h3>
Fik vanskeligt ved at holde den perfekte linje
</h3><p>
Tidskemaet var lagt efter, at Dekkers skulle slutte på mellem 52,5 og 52,6 km, 
og i starten så det ud til at skulle være indenfor rækkevide.
</p><p>
Så gik tempoet imidlertid en anelse ned, og samtidig fik hollændeeren også 
vanskeligere og vanskeligere ved specielt i svingene at holde den perfekte 
linje på banen.
</p><p>
Alt i alt betød det, at han måtte nøjes med at være lige ved og næsten, og det 
tilfredsstiller ham næppe, at han er den næstbedste af de fem, der har 
forsøgt sig i den seneste epoke, siden tyskeren Jens Voigt lagde for 18. 
september sidste år.
</p><h3>
Ingen andre har meldt sig officielt endnu
</h3><p>
Dekker så forbløffende frisk og umærket ud, da han steg af cyklen, og efter et 
par minutters hvil og en grundig gang væske forlod han banen med en hilsen 
ud til de få tilskuere, der havde fundet vej for at følge hans optræden.
</p><p>
Endnu har ingen yderligere ryttere officielt meldt sig hos Den Internationale 
Cykelunion, UCI, som interesseret i at give sig i kast med den udmarvende 
time, men den engelske verdensmester i enkeltstart Bradley Wiggins har 
tidligere bebudet, at det vil indgå i hans sommerprogram.
</p><p>
Der er imidlertid næppe tvivl om, at respekten for Rohan Dennis’ præstation på 
52.491 km er vokset efter Dekkers mislykkede attentat.
</p><p class=" bl-elem">
Hvad fremtiden byder på for hollænderen er uklart. Hans træningstilstand er 
helt åbenlyst tip top, og han har meldt sig parat, hvis der skulle komme et 
tilbud fra enten et 1. eller et 2. divisionshold, men om der er ledige 
pladser på dette tidspunkt af året, forekommer højst usikkert.
</p>	
</div>
</div></body></html>
