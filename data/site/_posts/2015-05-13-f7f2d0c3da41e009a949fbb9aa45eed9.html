---
layout:     post
title: 	    "Forskere: Dna-tests smadrer solidariteten"
post_author:	    Mie Stage
post_date:	    Wed, 13 May 2015 12:40:00 +0000
post_site:	    ing.dk 
post_link:	    http://ing.dk/artikel/forskere-dna-tests-smadrer-solidariteten-176084
---
<html><body><div><section class="body">
			<p>I gamle dage tegnede man forsikringer ud fra et solidaritetsprincip, hvor alle betalte lige, uanset om man fik brug for forsikringen eller ej.</p>
			<p>Sådan er det ikke længere, og skellet bliver endnu større fremover, hvis forsikringsselskabet får lov at snage i kommende kunders dna-profiler.</p>
			<p>Det mener Thomas Ploug, professor i etik ved Center for anvendt etik og videnskabsfilosofi på Aalborg Universitet og medlem af Etisk Råd.</p>
			<p>»Ideen med forsikringsselskaber er, at der er en form for solidaritet, hvor vi står skulder ved skulder. Men i dag er forsikringsselskaberne i en konkurrencesituation, hvor der skal kapres kunder og tjenes penge, og derfor bliver det relevant at skelne mellem kunderne,« siger han.</p>
			<p>»Jeg kan godt forstå argumentet ud fra en forretningsmæssig tankegang, men det synes jeg, er uheldigt. Hvis vi vil have et mere solidarisk system, må vi fastholde, at uanset gener, er vi alle i risiko for at udvikle sygdom eller skader af alle mulige andre slags,« siger Thomas Ploug.</p>
			
			<p>Han påpeger, at det kun er få sygdomme, hvor der er en velunderbygget og præcis sammenhæng mellem et konkret gen og en given sygdom. I hvert fald som billedet tegner sig i dag. Han peger på demenssygdommen Huntingtons Chorea, som er en såkaldt monogenetisk sygdom, som man vil udvikle, hvis man bærer et bestemt gen.</p>
			<p>»Der er også former for diabetes og cancer, hvor der er god evidens for sammenhæng mellem gener og sygdom. Men for en lang række sygdomme og lidelser er sammenhængen med gener ikke særligt veldokumenteret. Og selv hvor sammenhængen er veldokumenteret, er der måske kun en let øget sandsynlighed for en sygdom,« siger Thomas Ploug og fortsætter:</p>
			<p>»Er det rimeligt, at en usikker sammenhæng mellem gener og sygdom kommer til at bestemme forsikringspræmien,« spørger han og tilføjer, at genetiske oplysninger desuden er meget følsomme oplysninger, som bør beskyttes fra kommerciel udnyttelse.</p>
			<p>Han understreger desuden, at det selvfølgelig ikke kan nytte noget, hvis forsikringstagere udnytter systemet og tegner høje forsikringer udelukkende baseret på rimelig klar dna-viden, men Thomas Ploug mener generelt ikke, at man bør sættes i det dilemma.</p>
			<p>»Forsikringsselskaber spørger allerede om sygdomme i familien og laver deres egen lidt usikre vurdering, og man skal også betale mere i bilforsikring, hvis man er ung. Jeg synes ikke, vi skal bevæge os længere ud end det. Det peger mod et mere uligt og usolidarisk system,« siger Thomas Ploug og understreger, at politikerne må på banen og forhindre en øget stratificering.</p>
			
			<p>Søren Brunak, professor i bioinformatik på Københavns Universitet er enig. Han mener, at der er behov for politisk kontrol med, hvad forsikringsselskaberne må indbygge i deres prissætning.</p>
			<p>»Selvfølgelig må man ikke støtte op om, at folk skal lyve, men politikerne skal sætte begrænsningerne. I dag må man jo heller ikke spørge folk, om de er gravide til ansættelsessamtaler. Det står i lovgivningen, og det her bør håndteres på fuldstændig samme måde, hvor man ikke må spørge ind til sygdomme,« siger Søren Brunak.</p>
			<p>Han mener desuden, at forsikringsselskaberne risikerer at blive de store tabere i præmiesætningen, hvis de fokuserer for meget på at undgå de 'dårlige' kunder.</p>
			<p>»Dna-data kan bruges til at forudsige visse sygdomme, men kan omvendt også med tiden vise, hvis man har en lavere risiko for at blive syg. I dag forsikrer man sig uden at kende risikoen, mens kunderne i fremtiden kan bruge deres egne data mod selskaberne til at forlange en billigere forsikring. Det tror jeg ikke, at forsikringsselskaberne er helt klar over,« siger Søren Brunak.</p>
			
			<p>Lars Kongsbak, molekylærbiolog og adm. direktør i Exiqon, der arbejder med genetisk analyse, mener ligeledes, at der kan være udsigt til, at ’de fejlfri genomer’ rotter sig sammen og forsikrer hinanden med en meget lav præmie, hvilket kan gå ud over forsikringsselskaberne.</p>
			<p>Han forstår derfor godt forsikringsselskabernes bekymring.</p>
			<p>»Men det er også vores andres bekymring, for det er os uden genetiske fejl, der skal kompensere for det. Jeg tror, at vi vil se mere differentiering i fremtiden ud fra livsstil og gener,« siger han og understreger, at det i øvrigt er et svært område at stille krav om.</p>
			<p>»Får du lavet din gentest ved at sende en spytprøve til Kina, kan du få det gjort anonymt og behøver ikke fortælle nogen om det. En pligt, man ikke kan håndhæve, er ikke meget værd,« understreger han.</p>
		</section>
		  </div></body></html>
