---
layout:     post
title: 	    "Blog: Højhastighedsbredbånd giver øget produktivitet"
post_author:	    Brian Mikkelsen
post_date:	    Sat, 02 May 2015 09:55:31 +0000
post_site:	    www.version2.dk 
post_link:	    http://www.version2.dk/blog/hoejhastighedsbredbaand-giver-oeget-produktivitet-165580?utm_medium=feed&utm_source=version2.dk&utm_campaign=it_nyheder
---
<html><body><div><section class="body">
    <p>For godt to uger siden (13. april) offentliggjorde Erhvervsstyrelsen en spændende og på mange måde epokegørende it-nyhed. En analyse blandt 16.000 virksomheder foretaget af DAMVAD for Erhvervsstyrelsen dokumenterer, at der er en klar sammenhæng mellem de virksomheder, der har højhastighedsbredbånd og øget produktivitet. Det var dog ikke en nyhed, der bevirkede nogen større opmærksomhed fra erhvervslivets minister, Henrik Sass Larsen. Og det er en skam. For nyheden er stor, og det er ikke bare i Danmark. Faktisk er analysen unik internationalt, og jeg mener, at den bør danne grundlag for en mere ambitiøs telepolitik.</p>

<p>Konkret så bekræfter undersøgelsen en sammenhæng mellem højhastighedsbredbånd (30-100 Mbit/s) og øget produktivitet for virksomheder. Helt præcist er virksomheder med højhastighedsbredbånd 3,9 pct. mere produktive end lignende virksomheder med en mellemhurtig forbindelse. En højere produktivitet som repræsenterer en samfundsøkonomisk årlig merværdi på op til 5,6 mia. kr.!</p>

<p>Desværre var analysen ikke klar til at kunne indgå under de forhandlinger om den digitale vækstaftale, som vi og resten af Folketingets partier havde med erhvervs- og vækstminister Henrik Sass Larsen. Det er en stor skam. Med en mulighed for at kunne udnytte en sådan merproduktivitetsgevinst, så burde vi have kigget meget mere på vilkår for at udrulle højhastighedsinternet til alle virksomheder. Som en trøst er ministeren dog på min opfordring gået med til at lade analysens resultater indgå i en kommende informationsindsats i medfør af den politiske aftale om en vækstplan for digitalisering af Danmark.</p>

<p>Det er i øvrigt interessant, hvordan analysen også passer fuldstændig med den oprindelige anbefaling, som regeringens eget Vækstteam for IKT og Digital Vækst afleverede til regeringen, som grundlag for den digitale vækstplan. Her anbefalede vækstteamet, at man i vækstplanen etablerede et nyt mål om, at alle virksomheder i Danmark får adgang til højhastighedsnet hurtigt. Ikke som regeringen siger i 2020, men nu!</p>

<p>Det er en ambitiøs anbefaling, for ifølge Erhvervsstyrelsens seneste opgørelse over bredbåndsdækningen i Danmark, viser det sig, at kun 62 pct. af alle danske virksomheder i øjeblikket har adgang til højhastighedsnet. Det vil sige, at den merproduktivitetsgevinst på 3,9 pct. ikke uden videre kan realiseres for 38 pct. af alle danske virksomheder. Her skal først etableres ny infrastruktur. Det kan man gøre nemt nogle steder, men andre steder kan det blive utroligt dyrt.</p>

<p>Det skal selvfølgelig nævnes, at denne slags målinger ikke kan sige noget om, at det nødvendigvis er hurtigt bredbånd, der giver øget produktivitet eller, om det er produktive virksomheder, der vælger højhastighedsbredbånd. Men man ved, at der er en klar sammenhæng. Så svaret for en politiker som mig er derfor at fokusere på at øge digitaliseringsgraden af danske virksomheder, og i den forbindelse forbedre deres adgang til såvel mobil og fast bredbånd – og navnlig højhastighedsbredbånd. Det skal i hvert fald ikke være højhastighedsbredbånd, der agerer flaskehals for at kunne indfri digital vækst i Danmark.</p>

<p>Derfor vil en af de ting, vi går til valg på være, at der skal opstilles en plan for, hvordan vi får Danmark tilbage som en førende it-nation, så vi kan indfri det vækstpotentiale, som de digitale muligheder giver os. Blandt dem er en satsning på at digitalisere endnu flere arbejdsprocesser i erhvervslivet, og en forudsætning herfor er, at der er adgang til højhastighedsbredbånd for alle virksomheder i Danmark. Det er det Væksttemaet for IKT og Digital Vækst har anbefalet regeringen, og det er det, som virksomhederne selv efterspørger for derved at kunne styrke dansk erhvervslivs konkurrenceevne.</p>
  </section>


  </div></body></html>
