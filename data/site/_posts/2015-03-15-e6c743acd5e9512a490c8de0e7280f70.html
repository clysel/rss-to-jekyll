---
layout:     post
title: 	    "Interview: Mød den unge dansker, der gik fra sidsteplads til VM-sølv"
post_author:	    
post_date:	    Sun, 15 Mar 2015 14:38:36 +0100
post_site:	    politiken.dk 
post_link:	    http://politiken.dk/sport/ECE2588174/interview-moed-den-unge-dansker-der-gik-fra-sidsteplads-til-vm-soelv/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Kæk og selvtillidsfuld, ligefrem og frisk i sproget, men ikke pralende og 
pumpet op med verbal varm luft. Ambitiøs og målrettet, men ikke fanatisk og 
’blæst i hovedet’, snarere realistisk vurderende og afslappet. 
</p><p>
Sådan er telegramportrættet af danskeren Anders Schiellerup, der om nogle uger 
– på sin 19-års fødselsdag – slutter skiskydningssæsonen ved at stille op 
til de norske juniormesterskabers afsluttende konkurrencer i Norges Cuppen. 
</p><p>
Hvordan det går, ved han naturligvis ikke. Men den unge dansker tilhører 
favoritfeltet – som han ’altid’ gør, når han stiller op. For han regnes 
blandt de fem bedste juniorer i Norge. 
</p><p>
Men hvorfor beskæftige sig med en knægt fra Nordsjælland, som sammen med sin 
familie har boet de seneste otte år i den norske vintersportsby Geilo, og 
som dyrker noget så danskersjældent som skiskydning? 
</p><h3>
4 sekunder fra VM-titlen 
</h3><p>
Fordi Anders Schiellerup for nogle uger siden – og i Hviderusland – præsterede 
noget, ingen nogensinde havde forestillet sig muligt for en dansker: at 
vinde en VM-medalje med ski under fødderne. Og så endda i skiskydning. 
</p><p>
VM-sølv blev det til, blot 4 sekunder efter den vindende russer. Men foran 
alle de bedste nordmænd, tyskere og franskmænd, der jo normalt er 
toneangivende i skiskydning. 
</p><p>
Altså ikke noget med at rykke frem til en ærefuld 69.-plads efter at være 
blevet nr. 77 året før. Nej, blandt 89 deltagere blev det til en VM-medalje, 
som giver signaler – forsigtige signaler, vist så, der er jo tale om en 
ungdomsatlet – om en olympisk fremtid. 
</p><p>
Og netop vinterlegene i Sydkorea i 2018 er omfattet af Anders Schiellerups 
karriereplan. Ganske som legene i 2022 er det, betror han Politiken. 
</p><p>
Afsættet til danskerens store mål er en eliteuddannelse på Norges 
Topidrettsgymnas Geilo, kaldet NTG, hvor Anders Schiellerup lige nu går i 3. 
klasse. Der findes flere af disse <i>topidrettsgymnas</i> i Norge, og det er 
et gymnasium, som giver adgang til universitetsstudier, og hvor 
undervisningen kombineres med topidræt – og hvor optagelsen sker på en 
blandet vurdering af karakterer og sportslige præstationer. Ikke mindst det 
sidste har vægt. 
</p><p>
Det er ikke gratis at gå på skolen i Geilo, hvor man underviser i alpint 
skiløb, i langrend, freeski, snowboard og skiskydning på højeste niveau. 
Elevprisen er aktuelt cirka 19.000 kroner for et år – og dertil kommer 
kollegieværelse og mad. 
</p><p>
Hovedsponsor i Anders Schiellerups skiskydningssatsning – der er 35 skiskytter 
og 3 fuldtidstrænere på NTG – er »far og mor«, Peter og Helle. Familien har 
siden 2007 boet i Geilo, hvor far Peter Schiellerup arbejder som læge, og 
hvor alle tre børn, Anders, lillebror Rasmus og storesøster Ditte, fik deres 
første langrendsski. 
</p><p>
»Hjemme i Danmark spillede jeg fodbold, men min drøm var egentlig at blive 
cykelrytter. Det blev der lavet om på, da vi kom til Geilo«, fortæller 
Anders Schiellerup. 
</p><p><i class=" bl-elem">Men skiskydning – hvad gik der ’galt’, hvordan havnede du dog der som 
11-12-årig?</i></p><p>
»Man kan vel godt kalde det en tilfældighed, selv om skiløb her i området på 
ingen måder er tilfældigt. Min far var ude og gå en tur, og da så han nogle 
unge ved en skiskydningsbane, ikke langt fra hvor vi boede. Han spurgte, om 
det ikke var noget for mig. Jeg havde prøvet at skyde med luftbøsse hjemme i 
Danmark, så det lokkede lidt. Jeg tog derhen en dag, og sådan begyndte det«, 
fortæller Anders Schiellerup. 
</p><p><i class=" bl-elem">Kunne du finde ud af det?</i></p><p>
»Vi havde en rigtig god og sjov træner, som formåede at gøre det hele til en 
leg. Så skød vi lidt, så legede vi på skiene, det var ikke særlig alvorligt, 
og det passede mig fint. Senere kom der konkurrence ind i billedet, og det 
brød jeg mig ikke særligt om i starten – nordmændene var jo så gode«. 
</p><p><i class=" bl-elem">Du var altså ikke noget lysende talent fra første dag?</i></p><p>
»Nej, tværtimod. I min første konkurrence blev jeg sidst, men det ærgrede mig 
overhovedet ikke. Jeg syntes, det stadig var sjovt at tosse rundt på skiene 
og skyde, og i de næste to år blev jeg altid sidst eller næstsidst. Det 
hyggede jeg mig egentlig meget godt med. Jeg trænede heller ikke noget 
særligt, men sjovt var det«. 
</p><p><i class=" bl-elem">Hvornår kom så vendepunktet – for noget må jo have sat dig i gang?</i></p><p>
»Da jeg kom i det, der hedder 14-års-klassen på Geilo Skole, begyndte jeg at 
tænke over min situation. Jeg kom frem til, at hvis jeg nu trænede lidt og 
tog det hele en smule mere alvorligt, så kunne det være, jeg ikke blev sidst 
hver gang. Så jeg lagde mere og mere træning på, og det betød, at jeg 
rykkede frem i midterfeltet. Det var en fremgang, som inspirerede mig. Okay, 
tænkte jeg, hvis jeg kan gå frem til midten med lidt ekstra træning, kan jeg 
måske nå op til de bedste med endnu mere træning. Jeg gik i gang, og da jeg 
som 15-årig stillede op ved de uofficielle norske mesterskaber for 
15-16-årige, blev jeg nr. 4 ud af 130, blot 2 sekunder fra 3.-pladsen«. 
</p><p>
Herefter besluttede Anders Schiellerup, der nu er 1,90 meter og vejer sølle 85 
kilo, at han ville ind på skiskydningslinjen på Topidrettsgymnas Geilo. 30 
søgte, 8 kom ind – og ’dansken’ var blandt dem. Og så blev det fremgang, 
fremgang og VM-sølv med den tidligere norske skiskytte, Eivin Rundberg som 
personlig træner. 
</p><p><i class=" bl-elem">Havde du grund til at tro på et godt VM-resultat?</i></p><p>
»Det var gået hæderligt på sprintdistancen og i jagtstarten i langrend, min 
form var god, men jeg var også blevet lidt forkølet. Så jeg overvejede, om 
jeg skulle stille op i skiskydningen. Men det gjorde jeg. Jeg vidste, jeg 
var god nok til en top-20-placering, men skydningen kan afgøre meget. Efter 
lodtrækning skulle jeg starte som nr. 3 ud af de 89, så da jeg satte ud i 
sporet og løb banen igennem, anede jeg ikke, hvad der foregik bag mig. Men 
da jeg på mine 4 skydninger med hver 5 skud havde 20 plettere af 20 mulige, 
tænkte jeg, at det måske kunne ende med en plads i top-6«. 
</p><p><i class=" bl-elem">Men du troede ikke på en medalje?</i></p><p>
»Jeg tænkte det, men sagde det ikke. Medalje var det forbudte ord; det skal 
ikke siges. Min VM-træner, Halvor Jørstad, var helt oppe at køre, da vi tog 
over til omklædningen, efter at jeg var kommet i mål. Jeg havde indhentet 
løberen foran mig, og ham, der var startet som nr. 1, havde haft 8 forbiere. 
Og så var det ellers bare at vente og høre nyt fra min far ude i sporet. 
Russeren med start nr. 20 var hurtigere end mig, og så tænkte jeg: Nå, nu 
kommer nordmændene og alle de andre. Men pludselig var der kommet 60 i mål, 
og jeg var stadig nr. 2 – og lidt efter blev jeg råbt op. Jeg skulle til 
medaljeoverrækkelse«. 
</p><p><i class=" bl-elem">En World Cup-sejr i skiskydning giver godt 80.000 kroner. Hvad var der til 
en VM-sølvvinder hos juniorerne?</i></p><p>
»En sølvmedalje og en krystalpokal, men ingen penge. Men ved du hvad? Jeg er 
tilfreds med æren og opmærksomheden – og med den medalje, der er mere værd 
end penge. Og med den viden, at jeg på 6 år er gået fra at være den suverænt 
dårligste skiskytte i Norge til at være næstbedst i verden. Den slags giver 
optimisme«. 
</p><p><i class=" bl-elem">Nu er der snart gået 3 år, siden du begyndte på NGT, og du bliver student 
til sommer efter en masse skiløb og skiskydningskonkurrencer. Hvad skal der 
så ske?</i></p><p>
»Jeg kan fortsætte på gymnasiet i endnu et år, men kun på træningsdelen. Og 
det er min plan. For det betyder, at jeg kan give den hele armen og 
udelukkende have fokus på skiskydning i en hel sæson og forberede mig til 
det næste junior-VM. Og så retter jeg ellers blikket frem mod OL i 2018, 
hvor jeg meget gerne vil stille op for Danmark. Mit VM-sølv er kun 
begyndelsen«. 
</p><p>
Siger Anders Schiellerup, der efter sæsonafslutningen har tænkt sig at tage en 
snak med Team Danmark. Om fremtiden, om OL, om støtte og 
karriereplanlægning. Og al den slags. Og som fra familiens nybyggede hus i 
Geilo har udsigt til det berømte Dr. Holms Hotel, hvor Lille Per og hele 
banden boede under optagelserne til ’Far til fire i sneen’, for 61 år siden. 
</p><p class=" bl-elem">
»Den har jeg set«, lyder det til sidst fra Anders i sneen. 
</p>	
</div>
</div></body></html>
