---
layout:     post
title: 	    "Der er lige så mange ansatte i energiindustrien som i politiet og retsvæsenet"
post_author:	    Sanne Wittrup
post_date:	    Tue, 24 Feb 2015 11:47:34 +0000
post_site:	    ing.dk 
post_link:	    http://ing.dk/artikel/der-er-lige-saa-mange-ansatte-i-energiindustrien-som-i-politiet-og-retsvaesenet-174345
---
<html><body><div><section class="body"><p>Den samlede danske energiindustri beskæftiger 56.000 personer, hvilket er lidt mindre end det samlede politi og retsvæsen herhjemme, og eksporterede i 2013 for 125 milliarder kroner. Det svarer til en femtedel af den samlede danske eksport.</p>
			<p>Det viser en ny <a href="http://www.danskenergi.dk/~/media/Filer_til_nyheder_2015/150224Energiindustriens_historiske_omstilling_QuartzogCO.ashx">rapport</a>, der for første gang opgør den samlede, danske energiindustris betydning for samfundet. Opgørelsen rummer både virksomheder, der producerer og leverer energi - fra olie og gas til el og biogas - og leverandørerne af af energiteknologi og -tjenester.</p>
			<p><figure class="plugin right zoomable"><img data-original-image="http://ing.dk/sites/ing/files/beskaeftigelse_i_energiindustrien.jpg" src="http://ing.dk/sites/ing/files/styles/w1120_media_right/public/beskaeftigelse_i_energiindustrien.jpg?itok=etvAX1Jx" alt=""/><figcaption> Antal beskæftigede i energiindustrien sammenlignet med andre sektorer. Kilde: Quartz+Co. </figcaption></figure></p>
			<p>Kortlægningen er udarbejdet af Quartz+Co for DI Energi og Dansk Energi.</p>
			<p>»Vi har fælles interesser i for eksempel at få uddannet gode ingeniører, ligesom der er store synergier mellem olie/gas og offshore-vindkraft. Derfor giver det mening at betragte os som en erhvervsmæssig klynge med nogle bestemte udfordringer«, siger administrerende direktør, Lars Aagaard, Dansk Energi.</p>
			<p>Han peger også på et andet vigtigt fællestræk ved energiindustrien: Den er ekstrem kapitaltung og kræver meget store investeringer.  I 2013 investerede industrien således 17 milliarder kroner i for eksempel kabler, rørledninger, kraftværker, transformerstationer og så videre.</p>
			<p>»Energiindustrien er derfor meget afhængig af at kunne tiltrække investorer til sine aktiviteter, som typisk er politisk reguleret. Det kan vi kun, hvis der er holdbare og langsigtede mål og rammer – og tillid hos investorerne til, at politikerne ikke løber fra aftalerne eller ændrer dem,« siger Lars Aagaard.</p>
			<p>Af eksporten på 125 milliarder kroner i 2013 udgjorde olie- og naturgas de 53 mia. kr., mens koks, briketter og strøm stod for knap fem mia. kr. Grøn teknologi leverede for 38 mia. kr. eksportindtægter. De resterende cirka 29 mia. kr. af eksporten stammer fra ’andre energiteknologier’.</p>
			<p>Med den store andel af olie-gasindtægter ser industrien dog ind i en fremtid, hvor eksporten falder, i takt med at Nordsøen tømmes for olie. Bidraget til samfundsøkonomien derfor reduceres markant.</p>
			
			<p>Ifølge Lars Aagaard vil faldet i indtægterne fra Nordsøen næppe kunne kompenseres af øgede indtægter fra andre energiteknologier – heller ikke selvom nogle af teknologiområderne har en pæn vækst:</p>
			<p>»Olieindustrien vil efterlade sig et hul i statskassen, fordi det er så heftigt beskattet. Det hul vil den landbaserede energiindustri ikke kunne fylde, da området i forvejen er stærkt beskattet,« siger han.</p>
			<p>Ifølge rapporten har de danske energiteknologi- og energiservicevirksomheder oplevet kraftig vækst.</p>
			<p>Udvalgte leverandører af energiteknologi samt virksomheder, som servicerer de forskellige dele af sektorens værdikæde, har således i perioden 2009 til 2013 i gennemsnit forøget deres omsætning med 39 pct..</p>
		</section></div></body></html>
