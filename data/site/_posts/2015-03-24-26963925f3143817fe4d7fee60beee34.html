---
layout:     post
title: 	    "Det amerikanske forsvar sminker tallene for F-35-kampflyet"
post_author:	    Steffen McGhie
post_date:	    Tue, 24 Mar 2015 11:58:00 +0000
post_site:	    ing.dk 
post_link:	    http://ing.dk/artikel/det-amerikanske-forsvar-sminker-tallene-f-35-kampflyet-174995
---
<html><body><div><section class="body"><p>Defekter, der bliver registreret som mekanikerfejl i stedet for konstruktionsfejl, udeladelse af bestemte typer af defekter i statistikken og uregistrerede mislykkede reparationsforsøg. Det amerikanske forsvars ledere af udviklingsprogrammet for det nye F-35-kampfly har på flere forskellige måder pyntet på flyets fejlstatistik.</p>
			<p>Det er en af konklusionerne i en ny rapport fra det amerikanske forsvarsministerium, som er den øverste ansvarlige myndighed for udviklingen af F-35.</p>
			<p>Ingeniøren skrev i går, at den nye rapport om F-35 fra det amerikanske forsvarsministeriums analyseafdeling Defense Department’s Director of Operational Test and Evaluation (DOT&amp;E) beretter om alvorlige problemer med det højteknologiske kampfly som høj brandrisiko, ringe nøjagtighed og falske alarmer i diagnosesystemet samt softwarefejl i tusindvis.</p>
			
			<p>Men programkontoret bag udviklingen af kampflyet, Joint Program Office (JPO), har samtidig sminket fejlstatistikken ved at ændre registreringen af fejlmeldinger for flyet, afslører den nye rapport.</p>
			<p>F-35, også kendt som Joint Strike Fighter, er ligesom Boeings F/A-18 Super Hornet og Eurofighter Typhoon finalist i konkurrencen om at blive Danmarks næste kampfly. F-35 bliver af militærforskere betegnet som konkurrencens favorit, blandt andet fordi Danmark allerede bidrager til udviklingsprogrammet med to milliarder kroner.</p>
			<h2>Omkategoriserer defekter</h2>
			<p>JPO omfatter repræsentanter fra U.S. Air Force, U.S. Navy og U.S. Marine Corps og har sammen med producenten Lockheed Martin ansvaret for udviklingsprogrammet for F-35.</p>
			<p>Og ifølge den nye rapport har JPO blandt andet pyntet på fejlstatistikken ved at kategorisere fejlene på flyet som inducerede, altså forårsaget af mekanikernes indgreb, i stedet for egentlige konstruktionsfejl fra fabrikantens side:</p>
			<p>I juni 2013 ændrede JPO måden, hvorpå man kategoriserer defekter på plademøtrikker, hvilket er en af de mest almindelige fejl på kampflyet. I stedet for konstruktionsfejl bliver plademøtrik-fejl nu kategoriseret som mekanikerfejl, hvilket udelukker dem fra at tælle med i den såkaldte MFHBF_DC-statistik. Den dækker over <em>Mean Flight Hours Between Failure, Design Controllable</em>, som er et centralt pålidelighedsmål i programmet, og som omfatter flyvetimer mellem defekter på grund af konstruktionsfejl under producentens ansvar. For eksempel manglende evne til at modstå de belastninger, der forekommer i normal drift.</p>
			
			<p><aside class="plugin reference info_graphics"><a class="content" href="http://ing.dk/infografik/grafik-se-de-graverende-fejl-paa-kampflyet-joint-strike-fighter-174989">
			    <img src="http://ing.dk/sites/ing/files/styles/w1120_reference_illustration/public/f-35c-jsf-turn.jpg?itok=n3SQ6_HZ" alt=""/></a>
			  
			</aside><br/>
			Forfatterne bag rapporten bemærker, at statistikken viser større vækst for MFHBF_DC-tallene end for noget andet pålidelighedsmål i programmet fra maj 2013 til august 2014.</p>
			<p>Analysen af fejlmeldingerne for F-35 version A viser nemlig en generel stigning i antallet af inducerede fejl fra september 2012 til april 2014, men et generelt faldende antal konstruktionsfejl efter april 2013.</p>
			<p>'Faldet i antallet af indberettede konstruktionsfejl pr. måned er bemærkelsesværdigt, fordi F-35A-flådens omfang og antal flyvetimer i samme periode er steget markant. En del af forklaringen ligger i omkategoriseringen af defekter på plademøtrikker,' skriver DOT&amp;E i sin rapport.</p>
			<p>F-35A er den ene af tre versioner af kampflyet, og det er netop den version, som er i spil i Danmark.</p>
			<p>Omkategoriseringen er dog ikke nødvendigvis den eneste grund til den bemærkelsesværdige udvikling i tallene. En forøgelse af kampflyets reelle pålidelighed kombineret med utilstrækkelig mekanikeruddannelse, som fører til forringet vedligehold, kan også spille ind, skriver DOT&amp;E.</p>
			<p><aside class="plugin right box">
			  Kampfly for milliarder</aside></p>
			<p><strong>Forsvaret skal</strong> fra 2020 erstatte F-16 med et nyt kampfly. Kontrakten ventes at blive på mellem 20 og 30 milliarder kroner.<br/><strong>Forsvarsministeriet</strong> bekræftede i juni, at tre fly endnu er med i kapløbet: amerikanske Lockheed Martins F-35A (Joint Strike Fighter), amerikanske Boeings F/A-18 Super Hornet og det fælleseuropæiske Eurofighter Typhoon.<br/><strong>Forsvarskommandoens</strong> projektkontor skal i 2015 levere en evaluering af de tre kandidater. På den baggrund skal politikerne medio 2015 vælge Danmarks nye kampfly.<br/><strong>Følg Ingeniørens</strong> dækning på ing.dk's fokus <a href="http://ing.dk/fokus/kampfly-milliarder">Kampfly for milliarder</a>.
			<br/><aside class="plugin reference info_graphics"><a class="content" href="http://ing.dk/infografik/tidslinje-danmarks-indkoeb-af-nye-kampfly-161034">
			    <img src="http://ing.dk/sites/ing/files/styles/w1120_reference_illustration/public/teaser_18.jpg?itok=l0G6ydOi" alt=""/></a>
			  
			</aside></p>
			<h2>Udelader fejlrapportering</h2>
			<p>Et andet forhold, der skævvrider tallene, er at JPO helt undlader at indregne defekter i statistikken, hvis der er planer om at erstatte den defekte komponent med en redesignet version i fremtiden.</p>
			<p>På grund af ringere pålidelighed end forventet på mange af flyets komponenter er man nemlig begyndt at redesigne og indføre nye, forbedrede versioner af disse komponenter.</p>
			<p>'Når først en ny version af en komponent er designet, anses den for at være den produktions-repræsentative version. Men defekte komponenter bliver stadig erstattet af gamle versioner af komponenterne for at holde flyet flyvende, indtil den nye version er produceret i tilstrækkelig mængde til at kunne implementeres på 100 procent af flåden. I løbet af denne overgangsperiode bliver kun fejl i den nye version af komponenten talt som relevante for pålidelighedsmålinger, fordi den gamle version ikke længere anses for produktions-repræsentativ,' beretter DOT&amp;E i sin rapport.</p>
			<p>'Dette skaber en situation, hvor ikke alle fejl tælles med i statistikken for flyvetimer mellem fejl, men alle flyvetimer tælles stadig med. Og dermed fremstår flyets og komponenternes pålidelighed højere, end hvis alle fejl blev registreret,' skriver DOT&amp;E videre.</p>
			<p>Eksempelvis installerede man i september 2014 en forbedret komponent i aktuatoren på haleroret på 30 fly ud af en flåde på 100 fly. Derfor regnede programkontoret ikke længere defekter på de ældre aktuatorkomponenter med i statistikken, men flyvetimer fra alle 100 fly blev stadig medregnet.</p>
			<h2>Registrerer ikke reparationsforsøg</h2>
			<p>Ikke mindst har det pyntet på pålideligheden for F-35, at JPO har minimeret antallet af registrerede problemer ved at omkategorisere en række mislykkede løsninger som bare én reparation. Det har betydning for den såkaldte <em>Mean Time To Repair</em> (MTTR), som er det gennemsnitlige tidsforbrug på at udbedre fejl. Man finder tallet ved at dividere tidsforbruget på reparationer med det samlede antal reparationer i den pågældende periode.</p>
			<p>'Når reparatører forsøger sig med flere forskellige løsninger på et problem, før man finder en virkningsfuld løsning, bliver det omkategoriseret som en enkelt hændelse, hvorimod samme forløb før blev kategoriseret som flere reparationsforsøg, hver med sin egen MTTR-værdi,' skriver DOT&amp;E i sin rapport.</p>
			<h2>Registrerer punkterede dæk som ikke-defekte</h2>
			<p>Dækkene på alle tre versioner af F-35 holder kortere tid end forventet og kræver meget hyppig udskiftning. Og i programkontoret efterlyser man i øjeblikket et nyt dækdesign for at udbedre problemet. Ikke desto mindre bliver punkteringer kun tilskrevet konstruktionsproblemer fra fabrikantens side, hvis de forekommer, når flyet lander.</p>
			
			<p>Langt de fleste dæk udskiftes først, efter at de har passeret deres grænse for slitage; og i de tilfælde bliver de registret som 'ikke-defekte'. Således figurerer de fleste dækskift hverken i statistikken for defekter på grund af konstruktionsfejl (MFHBF_DC) eller for kritiske defekter (MFHBCF), 'selv om flyet er nede på grund af usikre dæk,' skriver DOT&amp;E.</p>
			<p>DOT&amp;E gør status for kampflyprogrammet igen om ét år. På det tidspunkt har Forsvarsministeriets kampflykontor i Danmark efter planen leveret sit beslutningsgrundlag til Christiansborg for indkøbet af Danmarks næste kampfly.</p>
			<p>Chefen for JPO-programkontoret, generalløjtnant Chris Bogdan fra U.S. Air Force, vil ifølge Ingeniørens oplysninger offentliggøre en udtalelse om kritikken i den nye rapport fra DOT&amp;E i aften, dansk tid.</p>
			<p>Læs rapporten fra Defense Department’s Director of Operational Test and Evaluation <a href="http://www.dote.osd.mil/pub/reports/FY2014/pdf/dod/2014f35jsf.pdf">her</a>.</p>
		</section></div></body></html>
