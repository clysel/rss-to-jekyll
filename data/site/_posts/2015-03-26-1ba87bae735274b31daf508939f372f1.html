---
layout:     post
title: 	    "Aarhus tager bugten tilbage - men ikke uden problemer"
post_author:	    
post_date:	    Thu, 26 Mar 2015 15:09:47 +0100
post_site:	    politiken.dk 
post_link:	    http://politiken.dk/kultur/ECE2604359/aarhus-tager-bugten-tilbage---men-ikke-uden-problemer/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
For ikke så længe siden var en havn en havn. I dag kan skibe og kraner være 
forlagt til fjerne ydermoler. Paller og containere har byttet plads med 
bymøbler og promenader i hårdttræ. Og skulle der være en enkelt sømand, som 
har tid til at gå i land, vil han lettere kunne opstøve en urban brunch med 
akaibær og flager af jordskok end en kold fra kassen. 
</p><p>
Sådan ser urbanisering ud, og i Aarhus går det stærkt. Det er ikke 12 år 
siden, at byen valgte at åbne Aarhus ud mod havet efter årtier med ryggen 
til bugten. I dag skyder det ene byggeri efter det andet op fra gamle kajer 
og nye opfyldninger, og lyden af Aarhus 2015 er en evindelig, rytmisk dunken 
af piloteringspæle og spunsvægge, der bankes ned. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/kunst/ECE1867351/gigantskulptur-paa-aarhus-havn-bliver-droppet---for-nu/">Gigantskulptur på Aarhus Havn 
bliver droppet - for nu</a></p><p>
Aarhus har haft et V for vest, et S for syd og et N for nord. Nu kommer Aarhus 
Ø. Ø for øst og Ø for øer: En helt ny kanalby er på vej. 
</p><p>
»Jeg er vokset op i en by, der har været afskåret fra havet af tung trafik. Nu 
får vi endelig bugten og havet tilbage til Aarhus«, siger den tekniske 
rådmand i byen, Kristian Würtz, der er født i Aarhus. 
</p><p>
De fleste glæder sig. Men der er også dem, der er bekymrede for, om kommunen 
formår at fastholde udsigten til det vand, det hele handler om. 
</p><h3><span class="img-contimg-fl-left"><img class="image inlineLightBox" src="http://multimedia.pol.dk/archive/00923/Aarhus_grafik_300w7_923933a.jpg" alt="" border="0"/></span>
Et plus for byen 
</h3><p>
Selv på en gråvejrsdag åbner en tur på havnen for det lange kig ud over bugten 
og helt til Mols. Mod syd strækker enorme havnekraner sig mod himlen som en 
ny tids dinosaurer. Når aarhusianerne efterhånden får indtaget nye 
lejligheder og pladser ved vandet, vil kranerne minde om de funktioner, 
Aarhus Ø havde, indtil containerhavnen rykkede sydpå. 
</p><p>
5.000 mennesker flytter til Aarhus hvert år, og 12.000 ventes at flytte ud i 
kanalbyen. Borgerne har allerede taget bugtpromenaden uden om bydelen i 
brug. Et havnebad er på vej, udsigtstårn og legepladser kommer til, det nye 
bibliotek åbner om tre måneder, og gule bulldozere og gravkøer grabber og 
graver sig gennem asfaltbrokker for at bane vejen for havnepladserne, som 
både skal give rum for den stille aftenbænk og for koncerten med 10.000 
udendørs gæster. 
</p><p>
En tur i Ø er stadig en balancegang mellem rør, kabler og mudderpøle på 
størrelse med halve havnebassiner. Men de nye trætrapper, der svinger sig 
ned mod vandet fra biblioteket, Dokk1, varsler sommeraftner med liv ved 
vandet, og allerede ved studiestart i efteråret var der liv uden for 
kæmpebyggeriet med de tekniske uddannelser ved Nørreport, Navitas. 
</p><p>
»Der er ingen tvivl om, at når det hele står færdig, er byen vendt tilbage til 
bugten«, siger en af de involverede arkitekter i området, partner Klavs 
Hyttel hos C. F. Møller. 
</p><p>
»Med de nye pladsdannelser mellem Dokk1 og det i sig selv lidt ærgerlige 
byggeri, Navitas, er der meget, der tegner til, at vi får et enormt aktiv 
for byen«. 
</p><p>
Arkitekt og partner Kim Risager fra Arkitema, der også bygger på havnen, roser 
Aarhus Kommune for et tårnhøjt ambitionsniveau: 
</p><p>
»Selvfølgelig bliver den nye bydel et plus for byen«, siger Kim Risager, og 
formanden for Kultur- og Miljørådet i Aarhus Kommune, arkitekt Lars Thiis, 
glæder sig over liv og vand: 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/musik/ECE1917113/aarhus-nye-musikcentrum-ligger-i-et-gammelt-slagteri/">Aarhus' nye musikcentrum 
ligger i et gammelt slagteri</a></p><p>
»Man kan allerede nu fornemme, hvordan vandet er ført tilbage til byen ved 
Dokk1 og Navitas. Når man på forhånd bruger tid på at udarbejde en 
helhedsplan for et område, tilfører man kvalitet til byen«, siger Lars 
Thiis. 
</p><p>
Men kommunens kulturrådsformand er bekymret og mener, at de oprindelige 
visioner gradbøjes. Han taler om den helhedsplan, som skulle sikre, at der 
uanset nok så fantasifulde bygherrer og byggeprojekter ville være en 
overordnet planlægning, som sikrede udsigt og åbne kig til vandet. 
</p><p>
»Pludselig er man begyndt at gentænke den plan og give <i>developperne</i> 
frihed til at gøre, hvad de vil«, siger Lars Thiis. 
</p><h3>
Ingen fortrydelsesret 
</h3><p>
Helhedsplanen blev til i en international konkurrence, som arkitekterne Peer 
Teglgaard og Knud Fladeland vandt med deres grundide om åbne kig, der 
forbandt by med bugt. En gennemgående boulevard forbandt den nye by med den 
gamle. Parkering skulle anlægges under jorden, og stueetagerne skulle åbne 
sig mod folk. 
</p><div class="art-fakta article-box">
<h4 class="">
Fakta</h4>
<h5>
Århus Ø</h5>
<div class="fakta-body" data-buildingblock="embedded_factboxlink">
<p><b>Udviklingsområdet</b> ’De havnenære arealer’ på Aarhus’ gamle 
containerhavn blev i januar 2013 omdøbt til det mere mundrette Aarhus Ø.
</p><p><b>Bydelen</b> kommer efter planen til at indeholde boliger med plads til 
7.000 indbyggere og 12.000 arbejdspladser fordelt på 800.000 etagemeter.
</p><p><b>Rekreativt</b> bliver området mellem åens udløb og Nørreport indrettet til 
aktivitet. Fra Riis Skov i nord til Marselisborgskovene i syd kommer en grøn 
promenade og cykelsti.
</p><p><b>Socialt </b>sørger man for at blande beboerne ved at hjælp af forskellige 
ejerformer. Der er således ungdomsboliger, kollegier og en fjerdedel, der er 
reserveret til almene boliger, som skal kunne lejes til en lav husleje.
</p><p class=" bl-elem"><b>Alle bygninger</b> er lavenergihuse som en del af Aarhus’ strategi om at 
blive CO2-neutral inden 2030.
</p>
</div>
</div><p>
Realdania investerede 600 millioner kroner på baggrund af helhedsplanen, og 
længe har arkitekten bag de overordnede tanker været imponeret af, hvordan 
kommunen har fulgt sine ideer og gået så meget efter kvalitet, at den 
eksempelvis valgte at fjerne hele det store kajanlæg, Pier 1, for at skabe 
plads til fremskridt. Men der sker også noget, som ikke hænger sammen med 
helhedsplanen, mener Knud Fladeland. Byggerier bliver pludselig højere end 
foreskrevet. Parkerings-’kældre’ bliver anlagt over grundniveau, så 
stueetager bliver utilgængelige og lukkede. </p><p>
Senest har et planlagt Gehl- og Bjarke Ingels-byggeri i bassinet nord for 
færgelejet, det såkaldte Bassin 7, fået Knud Fladeland til at studse. 
Byggeriet er spektakulært med teater, havnebad, cafe-områder og både læ, 
lave byggerier og boligkarréer med over 20 etager, men nabogrunden vil få 
skyggegener, og sigtelinjerne mellem by og vand blokeres, pointerer 
Fladeland: 
</p><p>
»Det er gode arkitekter, men projektet medfører en forringelse af kontakten 
mellem byen og vandet. Det er ikke noget, jeg synes eller vurderer, det er 
et faktum: Der bliver mindre vandspejl og markant mindre kontakt mellem den 
gamle og den nye by, både set inde fra byen og ude fra bugtpromenaden«, 
siger Knud Fladeland. 
</p><p>
»Det er ikke for stædigt at fastholde en gammel plan. Kommunen kan sagtens 
sige: ’Vi vil noget andet’. Man skal bare kende konsekvenserne og vide, at 
man får noget helt andet, end det man havde besluttet. Der er ingen 
fortrydelsesret. Det står i 100 år«. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/boger/ECE2501516/ungt-forlag-i-vaekst-vi-opererer-ud-fra--jysk-mavefornemmelse/">Ungt forlag i vækst: Vi 
opererer ud fra jysk mavefornemmelse</a></p><p>
Fladeland står ikke alene med sin bekymring. 
</p><p>
»Pludselig er kommunen begyndt at ryste på hånden. Det er, som om man kaster 
helhedsplan og oprindelige visioner i luften«, siger arkitekt og partner 
Klavs Hyttel fra C. F. Møller, hvis kommende byggeri, Havneholmen, ligger på 
grunden bag Bassin 7. 
</p><p>
»Borgernes udsigt over bugten til Mols generes. Man må gerne blive klogere 
undervejs, men det er bekymrende, når det, man går efter, pludselig er det 
stik modsatte af det, man hidtil har villet«. 
</p><h3>
Huse råber til hinanden 
</h3><p>
Også arkitekt og partner Kim Risager fra Arkitema er bekymret: 
</p><p>
»Jeg er bange for, at man er ved at glemme Knud Fladelands vigtige 
helhedsplan. Jeg tror, at man er blevet lidt forført af en stor ide fra en 
stjernearkitekt«, siger Kim Risager, som er med på, at der skal være liv 
mellem husene. 
</p><p>
»Men netop derfor er det bekymrende, at man forsætter med at lave 
ikonbyggerier, der står og råber til hinanden. Nu kommer Bjarke Ingels med 
noget flot ved siden af noget andet flot. Selv Gehrys Bilbao-museum og 
Utzons opera i Sydney ville næsten ophæve hinanden, hvis de var blevet 
placeret lige ved siden af hinanden«, siger han og opfordrer til, at man 
husker på livet mellem husene med læ, bænke og væresteder. 
</p><p>
Det er ikke lykkedes at få en kommentar fra Bjarke Ingels’ tegnestue. 
</p><h3>
Stor skala 
</h3><p>
Ubetinget mest kritik har regnet over det store Navitas-byggeri, både for en 
utilnærmelig stueetage, en flad facade og den enorme skala. Klavs Hyttel 
husker mantraet fra Aarhus om ikke at gentage Københavns planlægningsfejl 
langs Kalvebod Brygge. 
</p><p>
»Når jeg ser på Navitas, tænker jeg på de fortabte muligheder i København og 
spørger mig selv: Er vi virkelig ikke kommet videre?«, sukker Klavs Hyttel. </p><div class="art-quote article-box">
<p class="quote"/>
<blockquote>
<p class="quote-txt">
Der er ingen tvivl om, at når det hele står færdig, er byen vendt tilbage til 
bugten
</p>
<p class="sender">
Klavs Hytte, arkitekt 
</p>
</blockquote>
</div><p>
Rådmand Kristian Würtz er enig i, at Navitas »ikke er så elegant som Dokk1«, 
og han afviser heller ikke, at Bjarke Ingels-projektet vil koste på 
udsigtskontoen: </p><p>
»Men der er bylivskvaliteter i det projekt, som opvejer ulemperne«, siger 
rådmanden, som understreger, at kommunen er blevet bange for, om der kommer 
liv nok mellem de store byggerier. 
</p><p>
Mellem fire nye kollegie- og ungdomsboligblokke midt på havnen er der 
eksempelvis »ikke skabt noget rart sted at være«. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/arkitektur/ECE2572855/ny-hal-er-en-velsmurt-amagermad/">Ny hal er en velsmurt 
amagermad </a></p><p>
»Det er i høj grad den bekymring, vi reagerer på«, siger rådmanden, som 
understreger, at der endnu ikke er vedtaget lokalplan for arealet: 
</p><p>
»Hvis der er et politisk ønske om for eksempel at trække de yderste huse ved 
Bassin 7 tilbage fra vandet, så kan vi gøre det«, siger Kristian Würtz, som 
ikke er i tvivl om, at Aarhus Ø er en gave til byen. 
</p><p class=" bl-elem">
»Byens historiske centrum forbindes endelig igen med byens historiske vugge: 
havet, som gjorde, at vikingerne trak deres både op netop her. Det er 
hovedværdien. Og jeg tror, der vil blive et liv uden lige på havnen«. 
</p>	
</div>
</div></body></html>
