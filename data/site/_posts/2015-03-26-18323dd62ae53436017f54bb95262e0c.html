---
layout:     post
title: 	    "Michelle var au pair i Vedbæk: Skulle ligne stuepige"
post_author:	    
post_date:	    Thu, 26 Mar 2015 23:55:48 +0100
post_site:	    politiken.dk 
post_link:	    http://politiken.dk/indland/ECE2606202/michelle-var-au-pair-i-vedbaek-skulle-ligne-stuepige/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Da Michelle efter 10 måneder forlod familien i Vedbæk, var det med et vist 
vemod. Hun var blevet knyttet tæt til familiens tre børn, og det var hårdt 
at se dem græde.
</p><p>
Men følelsen af lettelse dominerede, for hun havde længe haft lyst til at 
opsige kontrakten. At Michelle ikke havde gjort det tidligere, skyldtes i 
høj grad truslerne fra moderen til de tre børn.
</p><p>
»Hun sagde, at hun ville sende mig tilbage til Filippinerne, hvis jeg opsagde 
kontrakten. Det truede hun med. Hun fortalte, at politiet ville følge mig 
hele vejen til lufthavnen«, siger Michelle, da Politiken møder hende på en 
café i København.
</p><h3>
Arbejdsdag på 12 timer
</h3><p>
Michelle blev indkvarteret i et værelse oven på garagen til værtsfamiliens 
strandvejsvilla, da hun kom til Danmark i sommeren 2013. Det var hun fint 
tilfreds med, for der var bad og køkken, men hun var ikke tilfreds med 
arbejdsbyrden. Strandvejsvillaen var under renovering, og familien boede i 
lang tid i en lejet bolig i en anden by. Hver morgen ved sekstiden tog 
Michelle toget til familiens lejlighed, hvor hun startede med at smøre 
børnenes madpakker og rette an til familiens morgenmad. Bagefter gjorde hun 
rent og vaskede tøj – ofte lød arbejdsdagen på 12 timer, selv om en au pair 
ifølge reglerne højst må udføre lettere husarbejde fem timer om dagen.
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/ECE2606121/2-ud-af-4000-familier-er-uegnet-til-au-pair/">2 ud af 4.000 familier er 
uegnet til au pair</a></p><p>
Sådan stod dagligdagen på, indtil familien i sommeren 2014 efter en ferie til 
Ibiza ville flytte tilbage til den renoverede villa. De havde ansat en 
stuepige til at gøre rent i det store hus og informerede Michelle om, at de 
forventede, at de begge skulle bære uniform. Ønsket om, at Michelle skulle 
bære uniform – en hvid polo og sorte bukser – fik hende til at sige op.
</p><p>
»Som au pair skal man være på lige vilkår, så hvorfor ville de have, at jeg 
skulle bære uniform?«, spørger Michelle.
</p><p>
Spørgsmålet er retorisk, for Michelle følte sig på intet tidspunkt som på lige 
vilkår med familien. For eksempel spiste hun ikke med ved familiens måltider.
</p><p>
De store ting, som de ulovligt lange arbejdstider, gjorde hende ked af det, og 
de små ting irriterede. For eksempel skulle hun altid hente ting til 
familiens medlemmer, selv om de fint selv ville kunne gøre det. 
</p><h3>
Følte sig som personale
</h3><p>
Formålet med au pair-ordningen er kulturel udveksling, men det mærkede 
Michelle aldrig hos familien i Vedbæk. Hun var med familien på ferier i 
deres spanske hus, men også da følte hun sig som en ansat. 
</p><p>
Til sidst fik hun hjælp til at forlade familien af organisationen Au Pair 
Network, og i dag er hun hos en ny familie, hvor hun er glad for at være.
</p><p class=" bl-elem">
»Jeg føler mig så heldig. Nu er jeg en del af familien. Jeg spiser med dem om 
aftenen, og vi laver mad sammen. En dag om ugen laver jeg filippinsk mad til 
dem, for eksempel forårsruller eller kylling i karry – og børnene elsker 
det«, siger Michelle.
</p>	
</div>
</div></body></html>
