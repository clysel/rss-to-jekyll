---
layout:     post
title: 	    "Sekshjertet danseforestilling ligner et hovedværk"
post_author:	    
post_date:	    Sat, 18 Apr 2015 17:43:39 +0200
post_site:	    politiken.dk 
post_link:	    http://politiken.dk/kultur/scene/ECE2633479/sekshjertet-danseforestilling-ligner-et-hovedvaerk/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4 class="">
Post No Bills</h4>
<div class="fakta-body" data-buildingblock="embedded_factboxlink">
<div class="clearfix m-top5 m-bottom5">
<img class="pol-rating-img" src="http://politiken.dk/graphics/ratings/6_hjerter_red.png" alt="Politiken synes"/>
</div>
<p>
Af Kitt Johnson X-act. 
</p><p>
Dans og koreografi: Kitt Johnson, lyd: Sture Ericson, lys: Mogens Kjempff, 
kostumer: Charlotte Østergaard. 
</p><p class=" bl-elem">
Ny Carlsberg Vej neden for elefanterne. Til 6. maj.
</p>
</div>
</div><p>
Hvad er der tilbage, når der ikke er noget tilbage? Når et menneske har fået 
frataget alt: arbejde, hus, pension, fremtid, menneskelighed? 
</p><p>
Med det spørgsmål starter ’Post No Bills’, der med danser og koreograf Kitt 
Johnsons egne ord er en undersøgelse af krisen som skabende transformator. 
</p><p>
Et muligt svar er stor kunst, der i sig selv kan transformere mennesker. 
Forandret føler jeg mig i hvert fald efter en time i selskab med Johnsons 
nye solo, der ligner et hovedværk i de seneste års krisekunst. 
</p><h3>
Tøvende, ængstelige, prøvende 
</h3><p>
Vi træder ind i en tom og kold fabriksbygning et sted på Carlsbergs enemærker 
på Vesterbro. Det er som at træde direkte ind i apokalypsen. Bygningen 
formelig dirrer under den infernalske isstorm af lyd fra komponist Sture 
Ericsons computere. En lyd, der har revet alting med sig – alle friværdier 
og boligbobler – og efterladt livet blottet ind til benet. 
</p><p>
Her rejser sig nu skyggen af et menneske, som bevæger sig langsomt imod os. 
Med sin sorte kedeldragt, handsker og elefanthue ligner det en bz’er eller 
en mørk slægtning til Pussy Riot. Men det er mere butoh end bz, mere udstødt 
eksistens end russisk girlpower. 
</p><p>
Bevægelserne er tøvende, ængstelige, prøvende. Som løsrevet fra deres 
oprindelige forankring i en virkelighed. Skikkelsen laver noget, der ligner 
et arbejdes bevægelser, men hvor der ikke længere er noget arbejde. Eller 
hun stiller sig op som et forvirret trafiksignal uden trafik. For der er 
ikke andet her end en ørken af oplyst beton og hvidt støv, der sætter sig i 
den sorte dragt. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/scene/teateranmeldelser/ECE2628435/cyborgs-og-marionetter-danser-sig-mageloest-gennem-historien/">Cyborgs og marionetter danser 
sig mageløst gennem historien</a></p><p>
Er det overhovedet et menneske? Den – eller det – har ikke noget sprog, kun en 
tør rallen, som et dyr, eller snarere et ikkemenneske. Det nøgne menneske, 
homo sacer, som filosoffen Giorgio Agamben har skrevet om, og som er uden 
rettigheder, uden for lov og ret. Alle de desperate skæbner, vi har set på 
tv-skærmen i de seneste år, fra overfyldte flygtningebåde på Middelhavet til 
demonstrerende bedstemødre på Syntagma-pladsen i Athen. Alle dem synes dette 
vævre lille væsen at bære i sig. 
</p><p>
Men så åbner hun kedeldragten ind til den nøgne mave, der pulserer som et 
nøgent hjerte. Eller hun opdager fingrene på sin højre hånd, der blafrer som 
en sommerfugl. Eller hun kaster sig ud i en gakket, sidelæns runddans for én 
– og for sommerfuglen – med lidt pjusket hår hængende ud under elefanthuen. 
For desperationen er ikke uden humor hos Kitt Johnson, og når der ikke er 
noget tilbage, er der dog den spas, vi selv finder på. 
</p><h3>
Lidelse og smerte 
</h3><p>
Sammen med komponist Sture Ericson og lysdesigner Mogens Kjempff har Kitt 
Johnson skabt et stærkt og væsentligt værk om mennesket, når der ikke er 
noget menneske tilbage eller vi bare har mistet menneskeligheden. 
</p><p>
’Post No Bills’ giver den enkelte menneskekrop sin skrøbelighed tilbage, sin 
nøgenhed, sin singularitet. Værket minder os om, at vi er blevet immune over 
for den andens lidelse og smerte. Måske fordi vi har set for meget af den på 
en skærm. Måske fordi der er så meget af den. 
</p><p>
At kurere vores immunitet er et arbejde, en anstrengelse, ja en etisk 
fordring. Og det arbejde gør Kitt Johnson. Med et enestående nærvær, en 
opvakt ånd og en nådesløs disciplin. 
</p><p>
Eller, som hun skriver i programmet, efter filosoffen Otto Friedrich Bollnow: 
»Menneskelivet er ikke bare noget, der er, det skal overtages«. 
</p><p class=" bl-elem">
Når der ikke længere er noget tilbage, er der altid dansen. 
</p>	
</div>

</div></body></html>
