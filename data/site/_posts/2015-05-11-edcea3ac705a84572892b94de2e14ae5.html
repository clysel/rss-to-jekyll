---
layout:     post
title: 	    "Ny app tilbyder digital pengepung på mobilen"
post_author:	    
post_date:	    Mon, 11 May 2015 12:50:00 +0200
post_site:	    politiken.dk 
post_link:	    http://politiken.dk/forbrugogliv/digitalt/ECE2649505/ny-app-tilbyder-digital-pengepung-paa-mobilen/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Visakort, Mastercard, loyalitetskort, gavekort og kvitteringer. Den slags 
hører i dag for de fleste hjemme i en tegnebog. Men med den nye 
danskudviklede app MEEwallet, kan du samle alt dette på mobilen. 
</p><p>
»MEEwallet er en digitaludgave af tegnebogen. I stedet for at du har dit 
plastikkort i en pung, ligger det bare på mobiltelefonen, klar til at blive 
brugt i butikken«, siger Kim Vinding-Larsen, direktør i MEEwallet. 
</p><p>
Foreløbig understøtter MEEwallet blandt andet Visa, Mastercard og 
Forbrugsforeningens loyalitetskort. Men også gavekort og kuponer vil i 
fremtiden blive en del af appen, forklarer Kim Vinding-Larsen. 
</p><p>
»MEEwallet er en åben platform, hvor vi integrerer andre serviceudbyderes 
løsninger, så forbrugerne har adgang til alt på ét sted. Teknisk er der ikke 
mange grænser for, hvad der vil kunne lade sig gøre«, fortæller han. 
</p><p>
Til gengæld kræver det, at butikken har en særlig terminal opstillet. 
</p><p>
På nuværende tidspunkt kan appen benyttes i en lang række butikker i Randers, 
hvor MEEwallet siden oktober 2014 har kørt som et projekt, men også hos 
blandt andet Copenhagen Street Food på Papirøen og i Kødbyen i København kan 
man betale via appen. Og inden udgangen af 2016 vil MEEwallet kunne benyttes 
i størstedelen af Forbrugsforeningens 4.500 medlemsbutikker, fortæller Kim 
Vinding-Larsen. 
</p><p><b class="ext-link">LÆS ARTIKEL </b><a class="embeddedlink" href="http://politiken.dk/forbrugogliv/digitalt/ECE2519580/swipp-overgaar-mobilepay-som-betalingsmiddel-i-butikker/">Swipp overgår MobilePay som 
betalingsmiddel i butikker</a></p><h3>
Kamp om betalingsløsninger 
</h3><p>
MEEwallet er ikke de eneste, der tilbyder forbrugerne at betale med 
mobiltelefonen ved kassen i landets butikker. 
</p><p>
Swipp, som er udviklet af 81 danske pengeinstitutter, kan i dag bruges til 
betaling i 7.000 butikker landet over. I slutningen af 2014 opkøbte Swipp 
desuden appen Paii, som er udviklet af en række danske teleselskaber. Sammen 
er det planen, at de vil udvikle en skræddersyet og brugervenlig 
mobilbetalingsløsning, der vil blive lanceret i løbet af 2015. 
</p><p>
Også Danske Banks app Mobilepay, der har mere end 2 millioner brugere, kan i 
dag benyttes som betaling i butikker. På nuværende tidspunkt i 5.000 
butikker, men i begyndelsen af marts tog de sammen med Dansk Supermarked 
endnu et skridt i udviklingen af mobilbetaling, da de lancerede et 
samarbejde med Dansk Supermarked. I første omgang er den mobile 
betalingsløsning udrullet i fem varehuse, men inden året er omme, vil 
kunderne kunne bruge mobilen til betaling i alle 566 Føtex-, Bilka-, Netto- 
og Salling-butikker i hele landet, oplyser Dansk Supermarked. Også Coop 
indfører mobilbetaling inden årets udgang, fortæller Jens Juul Nielsen, 
informationsdirektør i Coop, som ikke på nuværende tidspunkt kan sige noget 
om, hvilken udbyder de vil samarbejde med. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/forbrugogliv/digitalt/ECE2456366/danske-bank-vil-holde-mobilepay-gratis/">Danske Bank vil holde 
MobilePay gratis</a></p><h3>
Fremtidens penge er på mobilen 
</h3><p>
At det er mobiltelefonen og ikke tegnebogen, forbrugerne fremover skal have op 
af lommen, når de skal handle, er en naturlig del af den teknologiske 
udvikling, forklarer Mai Thomsen fra Retail Institute Scandinavia, der er 
ekspert i forbrugertrends og detailhandelstendenser. 
</p><p>
»Smartphonen er blevet vores forlængede arm i hverdagen – en hjælper – hvor 
der allerede er samlet en masse ting, fra ur og kalender til sociale medier. 
Mobilbetaling gør det nemmere og mere bekvemt at betale, og derfor er det 
også et naturligt skridt på vejen, at betaling også bliver en del af denne 
her enhed«, siger Mai Thomsen, der vurderer, at mobiltelefonen i de kommende 
år kommer til at fylde endnu mere på shoppeturen. 
</p><p>
»Det vi ser fra udlandet er, at man ikke bare betaler med mobiltelefonen ved 
kassen, men at man selv skanner sine varer rundt i butikken, så man selv kan 
følge med i, hvad det løber op i. Og når man så kommer til kassen, har man 
også allerede skannet varerne ind og er klar til at betale«, siger Mai 
Thomsen. 
</p><p>
Der er dog barrierer, der skal overkommes, før forbrugerne helt vil droppe de 
velkendte magnetstriber og pengesedler. Ligesom da dankortet blev indført, 
vil der være en periode, hvor forbrugerne skal blive trygge ved den nye 
teknologi. Og så er bekvemmeligheden afgørende, mener Mai Thomsen. 
</p><p>
»Det skal være i orden fra starten. Hvis det bliver mere besværligt, bliver 
forbrugerne lynhurtigt trætte af det; det har vi for eksempel set med 
rejsekortet«, siger hun. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/forbrugogliv/digitalt/forbrugerelektronik/ECE2431919/saadan-fungerer-apples-nye-betalingstjeneste-paa-iphone/">Sådan fungerer Apples nye 
betalingstjeneste på iPhone</a></p><h3>
»Kontanter er døde om få år«
</h3><p>
Jonas Hedman, der er lektor ved Copenhagen Business School og forsker i 
betalingsteknologi, er heller ikke i tvivl om, at fremtidens penge er på 
mobilen. Han forklarer, at i blandt andet Sverige, men også USA og 
Storbritannien er de meget længere fremme med udviklingen, og mobilbetaling 
her er en almindelig betalingsmulighed. 
</p><p>
Og med de mange nye tiltag herhjemme, er han ikke i tvivl om, at udviklingen 
over de kommende år for alvor vil tage fart. 
</p><p>
»Om fem år vil folk ikke længere gå rundt med kontanter i pungen, og 
butikkerne vil ikke længere tage imod dem. Der vil kun være ganske få i de 
ældre generationer, der holder fast«, siger Jonas Hedman. 
</p><p>
Om det kommer til at gå helt så stærkt, vil Mai Thomsen ikke spå om. Hun 
mener, at vi endnu herhjemme har en stor udfordring i at finde en fælles 
løsning. 
</p><p class=" bl-elem">
»Lige nu er der en masse, der slås om at byde sig til på det her marked, men 
Danmark er så lille, at vi på længere sigt bliver nødt til at finde nogle 
fælles standarder og systemer. Hvis alle betalingsautomater fungerer på hver 
sin måde med hver sit kort, ville det heller ikke være særlig bekvemt«, 
siger Mai Thomsen. 
</p>	
</div>

</div></body></html>
