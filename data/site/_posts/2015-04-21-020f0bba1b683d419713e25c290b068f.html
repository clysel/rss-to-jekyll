---
layout:     post
title: 	    "Blog: Vi er alle testere"
post_author:	    Rikke Simonsen
post_date:	    Tue, 21 Apr 2015 06:25:38 +0000
post_site:	    www.version2.dk 
post_link:	    http://www.version2.dk/blog/vi-er-alle-testere-148474?utm_medium=feed&utm_source=version2.dk&utm_campaign=it_nyheder
---
<html><body><div><section class="body">
    <p>Test er en disciplin, der desværre ikke har særlig høj social status. Jeg tænker, at det er fordi, at ordet “test” er så almindeligt i vores sprog, og at vi forbinder det med ting, vi alle gør i vores hverdag.</p>

<p>Vi tester</p>

<ul>
<li>om maden er spiselig før vi serverer den for vores gæster.</li>
<li>at temperaturen på badevandet er behagelig inden vi springer i.</li>
<li>at farven, størrelsen og mærket på de nye badehåndklæder svarer overens med konens forskrifter.</li>
</ul>

<p>Det foranleder de fleste til at tænke, at test ikke er en særlig disciplin, men noget som alle kan udføre. Og selvom jeg meget gerne ville sige, at de tager fejl, så kan jeg ikke. De har ret.</p>

<p>Alle kan teste.</p>

<p>Og de kan også synge og danse.</p>

<p>Bare ikke alle med lige stor elegance og kunst.</p>

<h2>Test er både et håndværk og en kunst</h2>

<p>Medfødt talent, træning, studier og indlæring af teknikker gør en stor forskel på, hvorvidt dit sangtalent rækker til at synge for dig selv under bruseren, eller om du kan underholde et betalende publikum på en scene.</p>

<p>Test er ingen undtagelse. Det er et fag, der kan udføres af glade amatører, og det er et fag, der kan dyrkes professionelt med lidenskab og passion. Test er ikke kun en medfødt evne. Det er også et håndværk og en kunst.</p>

<h2>En ekspedition ud i det ukendte</h2>

<p>I softwareudvikling er test en disciplin, der udføres på mange niveauer. Test kan udføres som samlebåndsarbejde, hvor en studentermedarbejder kontrollerer, at features virker som beskrevet i specifikationen. Det kræver ingen særlige forudsætninger udover at kunne sammenligne to ting.</p>

<p>Men test kan også udføres som en ekspedition ud i det ukendte, hvor testeren ved hjælp af kritisk tænkning opstiller eksperimenter for at opnå ny viden om systemet under test.</p>

<p>Det kræver viden og erfaring og en god portion opfindsomhed at finde de scenarier, ingen andre har tænkt på i udviklingsprocessen, at opnå mest mulig information om systemet og afdække kritiske sider med de begrænsede ressourcer, der er afsat til test. Kort sagt få mest mulig værdi for pengene. 100% testdækning er aldrig en mulighed, så det gælder om intelligent prioritering.</p>

<p>Testere er opdagelsesrejsende, der afsøger ny viden om det ukendte, og som formår at formidle deres opdagelser, så det giver værdi.</p>

<p>Vi er alle testere, men vi er ikke alle trænede i at bruge vores naturlige nysgerrighed og intuitive evner struktureret og effektivt eller kreativt.</p>

<h2>Emner for bloggen</h2>

<p>Jeg vil gerne i mine fremtidige blogposts diskutere synet på test, give indblik i en testers verden og de mange metoder, teknikker og værktøjer, der er indenfor dette felt.</p>

<p>Jeg vil gerne diskutere, hvad en god tester kan bidrage med, og hvilken rolle test spiller i udviklingsprocessen. Mit fokus vil være på agil test og testautomatisering, men vil også omhandle andre emner indenfor test.</p>

<p>Inden jeg giver mig i kast med at skrive min næste blogpost, vil jeg gerne spørge dig:</p>

<ul>
<li>Hvad forbinder du med ordet test?</li>
<li>Hvad er dit syn på testere? </li>
<li>Og hvilke slags testere har du mødt?</li>
</ul>
  </section>


  </div></body></html>
