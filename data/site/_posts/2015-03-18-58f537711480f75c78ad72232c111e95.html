---
layout:     post
title: 	    "Kronik: Modulvogntog og ny teknologi skal få lastbiler op i gear"
post_author:	    37996
post_date:	    Wed, 18 Mar 2015 13:47:00 +0000
post_site:	    ing.dk 
post_link:	    http://ing.dk/artikel/kronik-modulvogntog-og-ny-teknologi-skal-faa-lastbiler-op-i-gear-174843
---
<html><body><div><section class="body"><p>Skuer man hen ad vejen for at få et blik af fremtidens godstransportsektor, så vil man formentlig se et helt andet billede end i dag. Et centralt spørgsmål er, om vi i 2050 forsat har lastbiltransport, som vi kender det i dag.</p>
			<p>På kort sigt er svaret ja. Forventningen er, at last- og varebiler, der minder om dem, vi ser på vejene i dag, kommer til at spille en større rolle i fremtidens logistik- og transportsystemer. Men på længere sigt bliver den teknologiske udvikling og den politiske velvilje afgørende for, hvordan fremtidens transport- og logistiksektor kommer til at se ud.</p>
			<p>Den teknologiske udvikling kører i højeste gear i disse år, og det ændrer på det markedsbillede, vi ser i dag. Godsmængderne i Europa stiger, og nye markedsmønstre tegner sig.</p>
			<p><figure class="plugin right zoomable"><img data-original-image="http://ing.dk/sites/ing/files/poul_bruun.jpg" src="http://ing.dk/sites/ing/files/styles/w1120_media_right/public/poul_bruun.jpg?itok=X7uXiiET" alt=""/><figcaption>Poul Bruun er innovationsdirektør for ILT - Innovationscenter for Logistik og Transport. </figcaption></figure></p>
			<p>Samtidig vanskeliggør globale trends som urbaniseringen, regionalisering af produktion og stigende internethandel mulighederne for at effektivisere transporterne eller overflytte dem til alternative transportmidler i takt med de stigende godsmængder. Det handler om at være omstillingsparat og om at kunne optage de nye teknologier.</p>
			<p>E-handelen vokser med raketfart i disse år, og vi ser ind i en global bevægelse, hvor store virksomheder flytter deres produktion til deres primære markeder. Tøjproduktion sker ikke længere i Asien, men flyttes for eksempel til Tyrkiet for blot at nævne et eksempel.</p>
			<p>Urbaniseringen spiller også ind og dermed behovet for mere city-logistik. Hele denne udvikling skaber nye mønstre i transport- og logistiksektoren. Udviklingen drives af en stribe markedsforandringer, der bl.a. følger udviklingen af nye teknologier og smarte digitale løsninger og de øgede krav fra kunderne.</p>
			<p>I de kommende år vil der ske konsolidering og effektivisering af transport- og logistikbranchen. Det betyder også, at mange små og mellemstore transportvirksomheder må forstærke deres fokus på niche- og specialområder, hvis de skal overleve i den stadig voksende konkurrence i markedet. De, der ikke er omstillingsparate, vil forsvinde med tiden, andre vil blive opkøbt og integreret i de transport- og logistikvirksomheder, som positionerer sig strategisk for fremtiden.</p>
			<p>Transport- og logistikbranchen skal derfor også være klar til at møde de kommende markedsændringer og lovkrav. Blot små ændringer eller stramninger i lovgivningen kan fra den ene dag til den anden ændre den virkelighed, branchen kigger ind i.</p>
			<p>Dette blev senest tydeliggjort i det udspil for en stærkere europæisk energiunion, som EU-Kommissionen netop har fremlagt. Transportsektoren tegner sig i dag for omkring 30 procent af det samlede europæiske energiforbrug, og det vil man gøre noget ved fra EU’s side. Det kan vise sig at være en potentiel ‘game changer’ for godstransportmarkedet i Europa, som vi er nødt til at adressere.</p>
			<p>Men når vejgodstransport kommer til at spille en væsentlig rolle i distributionen af varer, gods og pakker, så undrer det også, at man fra EU’s side ikke gør mere for at give den europæiske vejgodstransport ordentlige rammer, der gør det muligt at opnå de klimamæssige gevinster, som EU-Kommissionen ønsker.</p>
			<p>Et godt eksempel herpå er Europas manglende vilje til at acceptere modulvogntog. Danmark og Sverige har kørt med disse i årevis, og alle undersøgelser viser, at trafiksikkerheden ikke forværres, trængslen mindskes, og der spares CO2, fordi mere gods transporteres ved hjælp af færre biler.</p>
			<p>Desværre bremses vejgodstransportens udviklingsmuligheder ofte af enkelte landes nationale holdninger i EU, og den internationale vejgodstransport gøres med urette til det sorte får i transportsammenhæng. Det er beklageligt. For tillader man, at lastbilernes lasteevne bliver større ved grænseoverskridende transport, kan vejgodstransporten effektiviseres så meget, at konkurrenceevnen øges, og CO2-udledningen mindskes. Det er en vigtig udviklingsmulighed for godstransporten.</p>
			<p>EU har i stedet valgt at favorisere banegodset og få så meget gods over på de europæiske jernbaner som muligt. Mere banegods er fint i et marked, hvor godsmængderne vokser. Man kunne dog ønske, at EU ikke så ensidigt parkerede lastbilernes udviklingspotentiale og i stedet dikterede en politik, der tilgodeså alle transportformer.</p>
			<blockquote>
			  <p>Lastbiler vil fremover være i stand til at kommunikere digitalt mellem hinanden og køre sammen i grupper, men også infrastrukturen kan man fremover kommunikere med.</p>
			</blockquote>
			<p>Politikerne i Danmark er heldigvis overbevidt om klimagevinsten ved at gøre lastbilerne større og har gennem de senere år fået øget totalvægten i flere omgange. Problemet ligger i EU, hvor vi fra vejgodstransporten oplever en generel skævvridning i udviklingen af lastkapacitet, som man er nødt til at håndtere bedre fra EU’s side.</p>
			<p>Med tanke på, at mængden af gods, der skal fragtes på kryds og tværs i Europa, vokser i disse år, vil der uanset være behov for nye løsninger, og at alle godstransportformer kombineres mest hensigtsmæssigt.</p>
			<p>Den umiddelbare løsning skal findes i den teknologisk udvikling, der buldrer af sted i bilindustrien og især inden for tunge køretøjer og varehåndteringsudstyr, og i erhvervets evne og muligheder for at anvendeliggøre de nye teknologier.</p>
			<p>Lastbiler vil fremover være i stand til at kommunikere digitalt mellem hinanden og køre sammen i grupper, men også infrastrukturen kan man fremover kommunikere med. Robotter styrer i dag lagre og containerhavne, og de førerløse køretøjer ventes at sprede sig fra de lukkede miljøer og ud på vejene.</p>
			<p>Det er innovationen, der effektiviserer erhvervet, og det er derfor et vigtigt satsningsområde for danske transport- og logistikvirksomheder.</p>
			<p>Myndighederne og det politiske system spiller en vigtig rolle på dette område. Akkurat som vejgodstransportbranchen er de nødt til at holde sig ajour med udviklingen og tage det nødvendige ansvar for at løse udfordringerne løbende og sørge for, at rammer og regler som minimum funderes i europæisk lovgivning.</p>
			<p>Ja, fremskridt kræver tilvænning for alle, men forstår man at udnytte potentialet, er vejene uendelige. Fremtidens vindere på transportområdet er de virksomheder, der tør kigge hen ad vejen, og som forstår at udnytte nye teknologier og samspillet imellem dem.</p>
		</section></div></body></html>
