---
layout:     post
title: 	    "Forsker: 250 gram bør være grænsen for fri droneleg"
post_author:	    Ulrik Andersen
post_date:	    Wed, 15 Apr 2015 10:56:43 +0000
post_site:	    ing.dk 
post_link:	    http://ing.dk/artikel/forsker-250-gram-boer-vaere-graensen-fri-droneleg-175435
---
<html><body><div><section class="body">
			<p>Hvis du eller dine børn flyver med en lille let legetøjsdrone hjemme i haven, bryder i loven og risikerer bødestraf. I dag er reglerne for droneflyvning nemlig baseret på de regler, der gælder for flyvning med modefly. Derfor skal man ifølge reglerne være mindst 150 meter væk fra bymæssig bebyggelse og større offentlige veje. Du må heller ikke flyve over områder med mange mennesker som en park.</p>
			<p>Men reglerne bliver brudt hver dag - enten fordi droneflyverne ikke kender dem, eller fordi de ikke kan se fornuften i dem. Og de er da også unødigt skrappe har både myndigheder og dronebranchen erkendt. Men hvor skal bagatelgrænsen ligge? Der findes ikke bagatelgrænser i andre landes lovgivning, som man kan skæve til, så myndighederne har været i vildrede. Men nu har lektor Anders La Cour-Harbo fra Aalborg Universitets Institut for Elektroniske Systemer regnet sig frem til et bud.</p>
			<p>»Målet har været at komme frem til en grænse, som giver det samme sikkerhedsniveau, som har for bemandet luftfart, hvor man har en tommelfingerregel om, at der ikke må ske mere end ét dødsfald for hver 100 mio. flyvetimer.«</p>
			
			<p>Derfor har Anders La Cour-Harbo forsøgt at estimere, hvor stor sandsynligheden er for, at en drone falder ned; hvor stor sandsynligheden er for, at den rammer nogen, og hvor stor skade den potentielt vil gøre på dem, den måske rammer.</p>
			<p>»Udfordringen har været, at der ikke findes statistik for fejlraten på droner eller hvor mange de rammer. Derfor har jeg måtte lave en række antagelser og overfører forskningsresultater fra andre områder, hvor man har undersøgt, hvordan man bliver påvirket af at blive ramt af objekter med forskellig vægt.«</p>
			
			<p>Egentlig bør grænsen defineres af, hvor meget kinetisk energi en given drone kan afsætte i det objekt, det rammer. Hvis det skal beregnes skal man blandt andet kende dronens maksimale hastighed, dens stivhed, og dens udformning. Men en sådan grænseværdi vil være uhåndterlig for de fleste importører, butikker og købere, og derfor har Anders La Cour-Harbo beregnet sig frem, at en fornuftig vægtgrænse bør være 250 gram.</p>
			<p>»Teknisk set er det en elendig grænse, men den er let at håndtere. Og det har været et krav fra Trafikstyrelsen.«</p>
			
			<p>Indtil videre er bagatelgrænsen bare et - omend velbegrundet - forslag fra en forsker. Men Trafikstyrelsen har for nylig sendt en rapport om behovet for ny lovgivning om droner afsted til Transportministeriet. Heri kommer de også med en indstilling til en bagatelgrænse for, hvad man skal regulere, oplyser chefkonsulent Keld Zülow fra Trafikstyrelsen.</p>
			<p>Rapporten forventes snart i høring, men indtil da vil Trafikstyrelsen ikke oplyse deres bud på en bagatelgrænse.</p>
			<p>Bliver 250 gram den nye bagatelgrænse, vil nogle af de mest populære hobbydroner veje for meget. Det betyder at ejerne må påregne, at de skal følge et skrappere regelsæt. Og at myndighederne vil være mere opsatte på at sørge for, at regelsættet bliver fulgt.</p>
			<p>Desuden gælder de øvrige regler, der skal beskytte privatlivets fred for nysgerrige droneflyvere stadig. Derfor skal folk med kameradroner stadig passe på, hvad de fanger med linserne.</p>
		</section>
		  </div></body></html>
