---
layout:     post
title: 	    "Udviklingen i energisektoren går den forkerte vej"
post_author:	    
post_date:	    Sun, 10 May 2015 13:43:20 +0200
post_site:	    politiken.dk 
post_link:	    http://politiken.dk/fasttrack/ECE2661508/udviklingen-i-energisektoren-gaar-den-forkerte-vej/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Både store og små kraftvarmeværker lægger i stor stil om fra naturgas og kul 
til biomasse. I dag fyrer rundt regnet halvdelen med biomasse, men i løbet 
af et par år vil andelen nå op på 70 procent. 
</p><p>
Tallet stammer fra en ny opgørelse, som Dansk Fjernvarme har foretaget for 
mediet Ingeniøren. Og det vil gøre det sværere at gennemføre omlægningen til 
100 procent vedvarende energi i 2050 på den mest rentable måde. 
</p><p>
Det fremgår af en rapport fra det statsejede Energinet.dk, som har set på den 
samfundsøkonomisk mest fordelagtige måde til at integrere den stærkt 
stigende mængde vedvarende energi, især vindenergi, i energisystemet. 
</p><p>
Set fra et samfundsøkonomisk synspunkt skal vindkraften nemlig bruges til 
fjernvarme i form af store varmepumper. Og biomasse som træflis og halm skal 
ikke brændes af til opvarmning, men i stedet bruges til at drive fly, skibe 
og biler. 
</p><div class="art-quote article-box">
<p class="quote"/>
<blockquote>
<p class="quote-txt">
Man kan faktisk lave rigtig meget brændstof på den biomasse, vi har her i 
landet.
</p>
<p class="sender">
Anders Bavnhøj Hansen, chefkonsulent, Energinet.dk 
</p>
</blockquote>
</div><p/><p>
På den måde vil man få en meget mere effektiv udnyttelse af ressourcerne, 
forklarer chefkonsulent Anders Bavnhøj Hansen fra Energinet.dk, som har 
været med til at udarbejde rapporten. 
</p><p>
»Man kan faktisk lave rigtig meget brændstof på den biomasse, vi har her i 
landet. Og vi kan bruge el rigtig mange steder i vores energiforsyning«, 
siger han. 
</p><p>
Begge dele er centrale forudsætninger for, at omlægningen til vedvarende 
energi kan gennemføres uden at koste ekstra i forhold til fortsat at brænde 
kul, gas og olie af. 
</p><h3>
Dansk Fjernvarme: Økonomien står i vejen 
</h3><p>
Brancheorganisationen Dansk Fjernvarme er enig i, at man kan få mere ud af 
biomassen ved at bruge den til andet end opvarmning. Men der er ikke økonomi 
i de store varmepumper, sådan som afgiftssystemet er skruet sammen, siger 
vicedirektør Kim Behnke. 
</p><p>
»Ifølge varmeforsyningsloven skal værkerne udnytte det, der er bedst og 
billigst – og det er for øjeblikket biomasse. Og når et værk har købt en 
biomassekedel, er det en investering, der rækker 20 år frem. Så køber værket 
ikke en varmepumpe få år efter«, siger Kim Behnke. 
</p><p><b class="ext-link">SE OGSÅ</b><a class="embeddedlink" href="http://politiken.dk/oekonomi/ressourceoekonomi/ECE2439998/radikal-minister-gaar-vindamok/">Radikal minister går vindamok</a></p><p>
Klima- og energiminister Rasmus Helveg Petersen (R) siger i en kommentar til 
rapporten, at »vindkraften skal bruges i fjernvarmen i stor, stor skala«, 
men har ikke et bud på, hvordan det kan sikres. Udover at han tror på, at de 
demonstrationsprojekter med store varmepumper i fjernvarmen, som der er 
afsat penge til på finansloven, vil gøre en forskel. 
</p><p>
»Jeg har ikke noget imod biomasse. Den fortrænger fossile brændsler på de 
værker, der investerer i den, og det er fint«, siger Rasmus Helveg Petersen. 
</p><p>
Han glæder sig i øvrigt over analysen fra Energinet.dk, fordi den viser, at 
der kan være god økonomi i et vindbaseret energisystem. 
</p><h3>
Lavere elforbrug 
</h3><p>
Rapporten når frem til, at elforbruget i 2035 kan være omkring 20 procent 
lavere end forventet i Energistyrelsens scenarier. Det kræver bedre 
integration af de forskellige typer energiforbrug. Det lavere elforbrug 
kombineret med mere vindkraft på land og lidt mere solenergi betyder, at den 
dyreste udbygning af vindkraften til havs, dvs. på de største vanddybder, 
kan undgås. 
</p><p><b class="ext-link">SE OGSÅ</b><a class="embeddedlink" href="http://politiken.dk/oekonomi/ECE2471757/udvalg-mere-frihed-vil-gavne-groen-omstilling/">Udvalg: Mere frihed vil gavne grøn 
omstilling</a></p><p>
Forsyningssikkerheden skal blandt andet sikres gennem fleksibelt elforbrug. 
Det vil gøre det muligt at koble nogle af forbrugerne af i kortere eller 
længere perioder, især indenfor varmeforsyningen, når vind og sol svigter. 
Uden at forbrugerne i øvrigt mærker noget til det. 
</p><p>
Dermed bliver der ikke brug for så backup-kapacitet i form af ’ekstra’ 
kraftværker, hvilket giver en besparelse. 
</p><p>
»Det fleksible forbrug er en væsentlig del af vores tiltag til at gøre 
systemet mere økonomisk effektivt«, siger Anders Bavnhøj Hansen fra 
Energinet.dk. 
</p><h3>
Vinden blæser ikke samtidig overalt 
</h3><p>
Samtidig vil Danmark i de situationer kunne trække mere på nabolandenes 
elproduktion, end man måske umiddelbart skulle tro. Energinet.dk har kigget 
på vindtidsserier gennem ti år i både Danmark og vores nabolande. De viser, 
at vinden ikke ligger stille i alle lande samtidig. 
</p><p>
»Nordtyskland har meget det samme vejr som Danmark, men hvis vi kommer over 
500 kilometer, kan vi se, at deres værste situationer med manglende vind 
falder på andre tidspunkter end vores«, siger Anders Bavnhøj Hansen. 
</p><p><b class="ext-link">SE OGSÅ</b><a class="embeddedlink" href="http://politiken.dk/oekonomi/2050/energi/ECE2561600/dansk-industri-energieksporten-er-i-superligaen/">Dansk Industri: Energieksporten er i 
superligaen</a></p><p>
Andre af forudsætningerne i rapporten er fremtidsmusik, som kræver mere 
forskning og udvikling. Det gælder ikke mindst den syntesegas, som ifølge 
rapporten skal spille en ikke ubetydelig rolle i energisystemet om 20 år. 
</p><p class=" bl-elem">
Rapporten understreger, at det vil kunne betale sig at følge vejen, selv hvis 
Danmark drosler ned på udbygningen af vindkraft. I kraft af udbygningen i 
andre lande vil der under alle omstændigheder være store mængder vindkraft i 
regionen, som skal indpasses i energisystemet. 
</p>	
</div>

</div></body></html>
