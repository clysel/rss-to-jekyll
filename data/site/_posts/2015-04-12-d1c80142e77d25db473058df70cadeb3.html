---
layout:     post
title: 	    "Sportsblik: Til kamp for gulerødderne og de iranske kvinder"
post_author:	    
post_date:	    Sun, 12 Apr 2015 20:26:39 +0200
post_site:	    politiken.dk 
post_link:	    http://politiken.dk/sport/ECE2624860/sportsblik-til-kamp-for-guleroedderne-og-de-iranske-kvinder/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Lad mig lige fortælle en lille historie eller to.
</p><p>
Dengang jeg var en knægt i voksealderen og spillede fodbold i forstaden 
Hvidovre – hvilket skulle være det første skridt på vejen mod en kontrakt i 
Real Madrid, Tottenham Hotspur eller Santos i Brasilien, jeg havde endnu 
ikke rigtigt besluttet mig hvor – var det almindeligt, at vi drenge efter 
træningen gik op i marketenderiet, kaldet ’Tutten’, og snoldede.
</p><p>
Naturligvis ikke efter hver træning, det var der ikke penge til dengang for 50 
år siden, men dog af og til. Og hvad købte vi så? Ja, en sodavand, en Lemash 
eller Valash, og så en havregrynskage til 25 øre. Desuden var der 
forskellige former for slik, men det var så også det.
</p><p>
Siden kom så hele grillbølgen – først forårsrullerne på Wongs Grill på 
Hvidovrevej, så blev det bøfsandwich og kyllinger med fritter og remoulade. 
Lidt senere den franske hotdog.
</p><p>
Og pludselig rykkede det store, stinkende friturecirkus ind i cafeterierne og 
marketenderierne – og det helt markante, fedtmættede gennembrud kom med det 
voldsomme idrætshalboom i 1970’erne. 
</p><p>
Det var dengang, da sovs, kartofler og frikadeller – måske hakkedrenge eller 
medister – stadig toppede familiernes 17.30-hitlister. Derfor var det 
temmelig eksotisk at spise i klubben efter træningen, hvis man altså havde 
penge på lommen.
</p><p><b>Nu er jeg ikke længere ung</b>, ej heller lovende. Og af grunde, som 
måske nok lader sig forklare – der var eksempelvis åbenlyse mangler i 
talentspejdersystemet i de år – blev jeg ikke professionel i hverken Real 
Madrid, Tottenham eller Santos. Jeg måtte derfor satse anderledes.
</p><p>
Men friturehelvedet havde bidt sig fast. Så meget og så dominerende, at det 
med jævne mellemrum – som en gang hvert årti eller noget i den retning – 
udsættes for angreb og kritik fra Sundheds- &amp; Fedmepolitiet, der 
lurer alle steder.
</p><p>
Senest har en undersøgelse foretaget af mejerigiganten Arla – vi danskere <i>ææælsker</i> 
undersøgelser, som afslører det ene og det andet – klargjort, at det fortsat 
er sådan, at sportshallernes kortbuksede er pjankede med fritter, is og 
slik, når ’vi’ har overstået dagens træningspukleri og forpustethed. For det 
er efterspurgte varer ved disken. De mest efterspurgte.
</p><p>
Jamen, hvad med æbler, skrællede gulerødder og agurkestænger samt stenhårde 
speltgrovboller, som man jo flere gange har forsøgt at presse ned i halsen 
på vore helt unge, sportslige halbrugere?
</p><p><b>Disse vitaminknopfremkaldende</b> sager er der skam også bud efter – når 
den korrekte mor er med i hallen og holder skarpt øje med lille Svend-Ejnar 
eller Petrine-Ilse. Men hvis mor ikke er der, så er det de glinsende 
fritter, der trækker.
</p><p>
Og hvis det er far, som står for sundhedsovervågningen i Tullebølle-Hallen, 
har gulerødderne tabt slaget. For han foretrækker den franske hotdog med 
dressing frem for den vanddryppende agurk. Det viser en livslang observation 
fra Sportsblik Research Institute (SRI).
</p><p>
Men nu skal det være slut. Igen. Idrætsorganisationerne har, kunne jeg læse 
den anden dag, rottet sig sammen med den olympiske sponsor, Arla, om at 
skabe et sundt alternativ til det, ungerne foretrækker. Opgaven er gået i 
udvalg, og det skal blive vanvittigt spændende at se resultatet af 
idéudvekslingen. Dog siger min erfaring, at chancen for succes er ganske 
begrænset. Det er med pomfritter og is som med sex – det er kommet for at 
blive.
</p><p><b>Og så til noget helt andet</b>. Et helt andet sted og andre problemer. 
Til Iran.
</p><p>
Da den præstestyrede revolution var overstået tilbage i 1979, og landets 
overhoved, shahen, var sparket ud, besluttede de religiøse tosser, at 
kvinder ikke længere måtte være tilskuere til mandlige sportskonkurrencer. 
Om det skyldtes blottede knæ, mændenes stønnen og deres lettere dyriske 
optræden i fodbold og brydning, skal jeg ikke gøre mig klog på, men det var 
i hvert fald upassende samvær.
</p><p>
I Irans mest hellige by, Qom, overværede jeg engang et brydestævne, som blev 
afbrudt efter 20 minutter, fordi en af de skæggede præsteobservatører havde 
fået øje på en kvindelig tilskuer, Danmarks Brydeforbunds pressemedarbejder 
Jane Sunesen, på tribunen. 
</p><p>
Den tørklædebærende Jane blev bortvist efter en del palaver og sendt op i et 
VIP-rum, hvor hun kunne sidde og glo. Bare ikke på brydere, men på en 
tekande.
</p><p>
Men nu skal det være slut med dette bizarre forbud. Efter 36 år. Det har Irans 
vicesportsminister oplyst.
</p><p class=" bl-elem">
Hvorfor? Ikke fordi præstestyret vil ud af den mørke middelalder, men fordi 
Sepp Blatter, den mægtige og listige præsident for det internationale 
fodboldforbund, Fifa, har brokket sig over det iranske kvindesyn – og i den 
forbindelse ’straffet’ Iran ved at forbigå landet ved tildelingen af 
værtskabet for Asian Cup i 2019. Dén lussing var <i>for</i> hård 
for den iranske regering. Man kunne til nød tumle Jane fra Danmark, men ikke 
Sepp fra Schweiz.
</p>	
</div>

</div></body></html>
