---
layout:     post
title: 	    "Omar el-Hussein spøger i en ny analyse af terrortruslen"
post_author:	    
post_date:	    Thu, 19 Mar 2015 15:39:30 +0100
post_site:	    politiken.dk 
post_link:	    http://politiken.dk/indland/fokus_danmark/fokus_terror/ECE2594583/omar-el-hussein-spoeger-i-en-ny-analyse-af-terrortruslen/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4>Terror i København</h4>
<div class="fakta-body"><p>
To civile blev dræbt og seks betjente såret under <b>det værste 
angreb</b> på dansk jord i nyere tid. 
</p>
<p>
Lørdag 14. februar 2015 klokken 15.33 angreb gerningsmanden et møde om <b>ytringsfrihed</b>, 
der foregik i kulturhuset Krudttønden på Østerbro. En bliver dræbt og fire 
betjente såret. 
</p>
<p>
Natten til søndag cirka klokken 00.45 slår terroristen til mod <b>synagogen</b> 
i Krystalgade. En frivillig vagt myrdes og to politifolk såres. 
</p>
<p>
Nogle timer senere dræbes han under en <b>skudveksling</b> med politiet 
på Svanevej ved Nørrebro Station. 
</p>
</div>
</div>
<p>
Skudattentaterne i København for en måned siden sætter sit tydelige præg på 
myndighedernes nye vurdering af, hvad der skaber en terrorist, som vil 
angribe Danmark. 
</p><p>
Længe har Politiets Efterretningstjeneste (PET) primært rettet sit blik mod 
personer, der vender hjem til Danmark efter at have opholdt sig i Syrien 
eller Irak og kæmpet sammen med militante islamistiske grupper. 
</p><p>
Men manden bag det værste terrorangreb i Danmark i nyere tid havde ikke båret 
våben side om side med Islamisk Stat. Omar Abdel Hamid el-Hussein var en 
rodløs danskpalæstinensisk knægt, født og opvokset i København. Han blev del 
af et kriminelt bandemiljø, lavede indbrud, begik vold og endte i fængsel, 
fordi han var få centimeter fra at stikke et andet menneske ihjel i et 
S-tog. Bag tremmer blev han radikaliseret, og kort efter sin løsladelse slog 
han to mennesker ihjel og sårede seks. 
</p><p>
Den erfaring får nu Center for Terroranalyse under PET til også at rette 
blikket hjemad i stedet for udelukkende at finde terrortruslen blandt de 
godt 100 danskere med muslimsk baggrund, der er rejst mod syd for at kæmpe i 
borgerkrigen i Syrien eller mod regeringsstyrkerne i Irak. 
</p><p><b class="ext-link">LÆS NYHED</b><a class="embeddedlink" href="http://politiken.dk/indland/fokus_danmark/fokus_terror/ECE2594808/politiet-anholder-ung-mand-efter-terror-i-koebenhavn/">Politiet anholder ung mand efter 
terror i København</a></p><p>
Eksperterne vurderer i en otte sider lang analyse, at »militant islamistisk 
propaganda kan have en radikaliserende effekt på socialt marginaliserede 
unge, der søger en identitet«. 
</p><p>
»Visse gruppefællesskaber kan endvidere virke særligt fremmende for 
radikalisering. Disse omfatter blandt andet ophold i konfliktzoner, 
kriminelle bandemiljøer og fængsler«, skriver Center for Terroranalyse. 
</p><p>
Pointen er ny og var ikke med i centrets seneste analyse fra december sidste 
år. 
</p><h3>
De hjemmedyrkede terrorister 
</h3><p>
Eksperter i bandemiljøer har peget på, at Omar el-Hussein voksede op i et 
miljø, hvor det er normalt at bruge vold og våben for at nå sine mål. Med en 
tilknytning til banden Brothas i Mjølnerparken fik gerningsmanden bag 
skudattentaterne mod Krudttønden og synagogen en »voldsparathed« ind under 
huden. 
</p><p>
Center for Terroranalyse henviser til, at hverken Omar el-Hussein eller 
gerningsmændene bag terrorhandlingerne i Paris i januar havde modtaget 
kamptræning i udlandet. De var hjemmedyrkede terrorister - ligesom dem der i 
2005 i London angreb undergrundsbanen og en bus. 
</p><p><b class="ext-link">LÆS BAGGRUND</b><a class="embeddedlink" href="http://politiken.dk/indland/fokus_danmark/fokus_terror/ECE2580937/omar-el-husseins-mange-domme-det-begyndte-med-et-roedt-koben-/">Omar el-Husseins mange domme: 
Det begyndte med et rødt koben ...</a></p><p>
Hvor truslen om store komplekse terrorangreb med flere angribere, flere mål, 
lang tids planlægning og store udgifter til materiel er begrænset, så er 
truslen om mindre simple angreb med større effekt til gengæld øget. 
Terroristerne vil ligesom Omar el-Hussein benytte sig af let tilgængelige 
våben som knive, pistoler, molotovcocktail og mindre hjemmelavede bomber. 
</p><p>
»Terrortruslen mod Danmark er alvorlig«, siger PET’s chef, Jens Madsen, i en 
skriftlig kommentar, mens Center for Terroranalyses chef, Søren Jensen, 
peger på kombinationen af islamisme og banderelationer: 
</p><p>
»Personer, der påvirkes af militant islamistisk propaganda og samtidig har 
forbindelser til kriminelle miljøer med en høj grad af voldsparathed, samt 
adgangen til våben kan være af stigende betydning for terrortruslen«. 
</p><p class=" bl-elem">
Omar el-Hussein lagde en hyldest til Islamisk Stat på sin Facebook få timer 
inden angrebet på Krudttønden. 
</p>	
</div>
</div></body></html>
