---
layout:     post
title: 	    "Retsordførere vil gå spionchef på klingen"
post_author:	    
post_date:	    Tue, 03 Mar 2015 11:37:50 +0100
post_site:	    politiken.dk 
post_link:	    http://politiken.dk/indland/politik/ECE2571202/retsordfoerere-vil-gaa-spionchef-paa-klingen/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
For at sikre retssikkerheden presser Folketingets Retsudvalg sig nu ind i 
behandlingen af regeringens kritiserede forslag om, at Forsvarets 
Efterretningstjeneste (FE) skal overvåge danske borgere i udlandet uden 
dommerkendelse. 
</p><p>
De fleste partier havde ellers overladt det til deres forsvarsordførere at 
følge og udtale sig om denne del af regeringens terrorpakke, og 
udgangspunktet var, at kun Folketingets Forsvarsudvalg skulle behandle det 
snarlige lovforslag. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/ECE2570117/regeringen-lover-ingen-overvaagning-af-familier-og-journalister/">Regeringen lover: Ingen 
overvågning af familier og journalister</a></p><p>
Men en voldsom kritik fra juridiske eksperter og organisationer har tændt 
advarselslamperne i Retsudvalget, der som konsekvens nu har indkaldt FE's 
chef, Thomas Ahrenkiel, til at forklare behovet for indgrebet. 
</p><p>
»I Retsudvalget er vi ret optaget af retssikkerhed, og derfor tog vi initiativ 
til et ekspertmøde, og vi kommer også til at få forsvarsministeren og 
Forsvarets Efterretningstjeneste ind for at forklare baggrunden for det her 
forslag. Det her er klart noget, vi i udvalget følger med stor interesse«, 
siger retsudvalgets formand, Karina Lorentzen (SF). 
</p><p><b>Forsvarsministeriet uden fokus på retssikkerhed</b></p><p>
Kritikken fra eksperthold går på, at regeringens ønske om at fjerne 
domstolskontrollen før aflytning i udlandet vil fjerne borgernes 
retsgarantier og kortslutte magtens tredeling. 
</p><p>
I sidste uge havde Retsudvalget indkaldt blandt andre professor i strafferet 
Jørn Vestergaard til en lukket eksperthøring om regeringens nye terrorpakke. 
Han finder det meget vigtigt, at Retsudvalget kommer til at behandle 
lovforslaget parallelt med Forsvarsudvalget og kalder det »fornuftigt«, at 
FE-chefen er indkaldt af Retsudvalget. 
</p><p>
»Hvis man alene lader Forsvarsudvalget køre lovforslaget igennem, er risikoen, 
at man slet ikke er opmærksom på, hvad der kan indbygges af retsgarantier. 
Justitsministeriet og Retsudvalget er sat i verden for at finde en passende 
balance, så der tages behørigt hensyn til retssikkerheden. Det er slet ikke 
forsvarets opgave, og deres bemanding er heller ikke tilrettelagt med 
henblik på at varetage hensynet til individets retssikkerhed«, siger Jørn 
Vestergaard fra Københavns Universitet. 
</p><p>
I en Kronik i dagens avis uddyber han, hvorfor regeringens forslag er »dybt 
problematisk for retssikkerheden«. 
</p><p><b class="ext-link">LÆS KRONIKEN </b><a class="embeddedlink" href="http://politiken.dk/debat/kroniken/ECE2570587/terror-pakken-bringer-retsstatens-grundlaeggende-principper-i-fare/">Terror-pakken bringer 
retsstatens grundlæggende principper er i fare</a></p><p>
Karina Lorentzen siger, at Retsudvalget endnu ikke har taget formelt stilling 
til, om forslaget skal parallelbehandles. 
</p><p>
»Men vi er valgt til at arbejde for, at der skal være en form for kendelser 
eller mistankegrundlag. Og jeg kan sige, at SF helt klart vil arbejde for at 
højne retssikkerheden i det konkrete forslag«. 
</p><p><b>Venstre trækker i land</b></p><p>
Kort efter at regeringens forslag blev lagt frem, bakkede Venstres 
retsordfører, Karsten Lauritzen, uforbeholdent op om det, men nu siger han, 
at udtalelsen var »lidt præmatur«. 
</p><p>
»Vi ønsker at øge retssikkerheden i forslaget, og vi ønsker, at Folketinget er 
helt oplyst om, hvad det tager stilling til. Der er tale om et principielt 
skred, men jeg tror godt, det kan være muligt at få indbygget nogle 
retssikkerhedsmæssige garantier og mekanismer, som kan legitimere det 
skred«, siger Karsten Lauritzen. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/ECE2565448/tilsyn-vi-kan-ikke-godkende-spiontjenestens-overvaagning/">Tilsyn: Vi kan ikke godkende 
spiontjenestens overvågning</a></p><p>
Venstre vil nu arbejde nu for at få Retsudvalget til at behandle lovforslaget 
sideløbende med Forsvarsudvalget. »Det er helt oplagt«, siger Karsten 
Lauritzen. 
</p><p>
Den radikale partitop har fået sit bagland på nakken for at bryde med et af 
partiets grundprincipper og en resolution fra landsmødet 2014 om at arbejde 
for, »at landets borgere ikke kan udsættes for overvågning uden 
retskendelse«. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/politik/ECE2564951/radikale-for-158-dage-siden-ingen-overvaagning-uden-retskendelse/">Radikale for 158 dage siden: 
Ingen overvågning uden retskendelse</a></p><p>
Liberal Alliance og Enhedslisten erklærer sig som modstandere af aflytning 
uden domstolskontrol. 
</p><p>
»Retsudvalget har større fokus på retssikkerhed, og det vil gavne kvaliteten 
af lovforslaget, hvis Retsudvalget kobles på«, siger Enhedslistens Pernille 
Skipper. 
</p><p><b>Spiontjeneste fik flere beføjelser - og kritik - sidste år </b></p><p>
Den politiske kamp mellem retssikkerheden og Forsvaret, og bag ved den en 
magtkamp mellem Justitsministeriet og Forsvarsministeriet, er ikke ny. 
</p><p>
Sidste år var der store protester fra eksperter og organisationer samt politi 
og anklagemyndighed af den udhulede retssikkerhed i et andet lovforslag fra 
forsvarsminister Nicolai Wammen (S) om at udvide Forsvarets 
Efterretningstjenestes overvågningsapparat. 
</p><p>
Det handlede om at lovfæste Center for Cybersikkerheds placering under 
spiontjenesten og give enheden adgang til at overvåge danske borgere og 
virksomheders internettrafik uden dommerkendelse. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/ECE2312412/folketinget-har-blaastemplet-mere-masseovervaagning-af-borgerne/">Folketinget har blåstemplet 
mere masseovervågning af borgerne </a></p><p>
Også i den forbindelse valgte Folketingets Retsudvalg at blande sig og 
parallelbehandlede lovforslaget. 
</p><p>
Men en politisk aftale mellem forsvarsministeren og forsvarsordførerne blev 
tidligt i processen klappet af, så Retsudvalgets advarselslamper blinkede 
mere eller mindre forgæves. 
</p><p>
»Ikke at jeg ændrer opfattelsen ved Center for Cybersikkerhed, men der var 
nogle problemstillinger, som vi som lovgivere ikke var nok opmærksomme på at 
opdage. Man kunne have forbedret det lovforslag på en række områder uden at 
have forringet Center for Cybersikkerheds effektivitet i forhold til at 
værne Danmark mod cybertrusler. Men nogle af problemstillingerne dukkede op 
sent i processen, og da var lovprocesmøllen kørt. Jo tidligere man går i 
gang med at identificere problemer, des lettere er det at finde en løsning, 
som alle kan blive enige om«, siger Venstres retsordfører Karsten Lauritzen. 
</p><p class=" bl-elem">
FE-chef Thomas Ahrenkiel afviser at give interview til Politiken om 
spiontjenestens behov for nye beføjelser. 
</p>	
</div>
</div></body></html>
