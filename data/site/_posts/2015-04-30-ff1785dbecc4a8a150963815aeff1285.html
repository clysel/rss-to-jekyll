---
layout:     post
title: 	    "Regeringen vil fjerne teknisk byggesagsbehandling fra kommunerne"
post_author:	    Mathias Skov Johansen
post_date:	    Thu, 30 Apr 2015 14:22:00 +0000
post_site:	    ing.dk 
post_link:	    http://ing.dk/artikel/regeringen-vil-fjerne-teknisk-byggesagsbehandling-fra-kommunerne-175802
---
<html><body><div><section class="body">
			<p>»Vi flytter den tekniske byggesagsbehandling over til virksomhederne,« lød det torsdag i statsminister Helle Thorning-Schmidts (S) åbningstale på Dansk Byggeris årlige landsmøde.</p>
			<p>Endnu er det ikke klart, hvad statsministerens udmelding konkret dækker over. Dansk Byggeri skriver i en pressemeddelse, at man forventer, at  der nu åbnes op for en ordning, hvor private virksomheder skal stå for den tekniske og brandtekniske godkendelse af et byggeri.</p>
			<p>Baggrunden for statsministerens udmelding er, at beslutningsproceduren er for langsom, og at kommuner uafhængigt af hinanden ofte træffer forskellige beslutninger i ens sager.</p>
			<p>»Det går ofte for langsomt, og vi risikerer, at en teknisk løsning kan blive godkendt i én kommune, men ikke bliver godkendt i en anden kommune. Det kan være en stopklods for innovation og nye ideer. Derfor fjerner vi byggesagsbehandlingen fra kommunerne. Det er noget, I har efterspurgt, og vi lytter til jer«, sagde statsministeren i sin tale til byggebranchen. Hun afviste i samme forbindelse, at forslaget skulle være udtryk for mistillid til kommunale medarbejdere.</p>
			<p>Hos FRI – Foreningen af Rådgivende Ingeniører, er man glad for regeringens planer:</p>
			<p>»Når det i dag kan tage langt over et år at få en byggetilladelse, er det indlysende, det går ud over væksten i samfundet.  Derfor er vi glade for forslaget fra statsministeren om at privatisere den tekniske byggesagsbehandling, hvor man går videre end oprindeligt skitseret i den byggepolitiske strategi«, siger foreningens administrerende direktør Henrik Garver i en pressemeddelelse.</p>
			<h2>KL afventer nærmere detaljer</h2>
			<p>Hos Kommunernes Landsforening er man stadig afventende i forhold til statsministerens kommentar, indtil de konkrete detaljer er nærmere belyst.</p>
			<p>»I første omgang forstår vi det som, at det bliver virksomheders ansvar at belyse dele af byggesagsbehandlingen ud fra gældende lovgivning. Som udgangspunkt er det fint, hvis det ikke betyder yderligere øget bureaukrati i virksomheder i sidste ende. Men vi ved endnu ikke, hvad der præcist er op og ned i den udmelding«, siger Koldings borgmester og formand for Kommunernes Landsforenings Teknik- og Miljøudvalg Jørn Pedersen (V), der understreger, at han udtaler sig med stort forbehold, da KL endnu ikke er blevet inddraget i dialogen om regeringens planer.</p>
			<p><a href="http://www.kebmin.dk/files/billeder/byggepolitisk_web.pdf">Regeringens byggepolitiske strategi</a> fra sidste år peger på flere initiativer til forenkling af byggesagsbehandlingen. Her fremgår det, at brandkrav er et af områder, man ønsker at forenkle, og at Danmark i forhold til vores nabolande stiller dyrere krav til brandsikkerheden.</p>
			<p>'Der skal ikke gås på kompromis med brandsikkerheden i danske bygninger, men der skal heller ikke stilles unødigt høje krav i f.eks. lagerbygninger, hvor der sjældent opholder sig personer', hed det blandt andet i strategien.</p>
			<p>Desuden lagde regeringen op til at undersøge, om der var dobbelt-regulering på enkelte områder, og om der fandtes mulighed for en forenkling af reguleringen for at fremme produktiviteten. Arbejdet skulle munde ud i et oplæg medio 2015, som altså formentlig nu er på trapperne.</p>
		</section>
		  </div></body></html>
