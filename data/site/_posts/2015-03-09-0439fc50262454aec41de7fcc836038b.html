---
layout:     post
title: 	    "Norsk avis: Regering vil nedlægge statsbanerne"
post_author:	    Steffen McGhie
post_date:	    Mon, 09 Mar 2015 11:52:00 +0000
post_site:	    ing.dk 
post_link:	    http://ing.dk/artikel/norsk-avis-regering-vil-nedlaegge-statsbanerne-174635
---
<html><body><div><section class="body"><p>Det statsejede jernbaneselskab Norges Statsbaner (NSB), som svarer til DSB i Danmark, skal afvikles i sin nuværende form. Det er ifølge <a href="http://www.aftenposten.no/nyheter/iriks/Regjeringen-vil-avvikle-dagens-NSB-7927488.html">norske Aftenposten</a> kerneindholdet i regeringens varslede jernbanereform, som blev præsenteret på et lukket møde i Jernbaneverket i sidste uge.</p>
			<p>Forslaget indebærer, at alle NSB's togsæt og værksteder placeres i et materielselskab under Jernbaneverket, som svarer til Banedanmark herhjemme. Og ikke mindst indebærer det, at togdriften på samtlige norske jernbaner sendes i åbent udbud.</p>
			<h2>Togdrift i udbudspakker</h2>
			<p>Det er Jernbaneverkets tidligere forslag til regeringen om den norske jernbanes fremtid, der nu har fundet vej til regeringens udspil. Aftenposten betegner derfor udspillet som en sejr til Jernbaneverket og et nederlag til NSB.</p>
			<p>Jernbaneverket får ifølge forslaget mandat til at udbyde jernbanetjenester, og ejerskabet af togsæt og værksteder overgår i praksis til Jernbaneverket, som samtidig omdannes til et transportdirektorat og får det overordnede ansvar for den norske jernbaneplanlægning. Jernbanedriften skal ifølge forslaget opdeles i seks til ni pakker og sendes i udbud.</p>
			<p>Den norske regerings oplæg er interessant i et dansk perspektiv, fordi transportminister Magnus Heunicke (S) i øjeblikket sidder i forhandlinger med Folketingets øvrige partier om grundlaget for en ny trafikkontrakt mellem DSB og staten, hvor også spørgsmålet om udlicitering af togdriften indgår. Blandt andet har Venstre talt varmt for at udlicitere flere af DSB's strækninger.</p>
			<p>Magnus Heunicke har tidligere meldt ud, at han går ind til de politiske forhandlinger med det udgangspunkt, at en procentdel af DSB's togdrift kan sendes i udbud, og at DSB selv kan stå for at udbyde opgaverne.</p>
			
			<p>Hos DSB selv er meldingerne om udlicitering blandede. DSB’s tidligere direktør, Jesper Lok, talte i 2014 for at lade andre operatører overtage nogle strækninger med DSB som udbyder. Men af DSB’s årsrapport fra samme år fremgår det, at DSB’s seneste spareplan har til formål at sikre DSB mod at miste strækninger til andre operatører.</p>
			<h2>Opbakning fra støttepartier</h2>
			<p>Norske Jernbaneverket blev i 1996 udskilt fra netop NSB og fik ansvaret for infrastrukturen på de norske jernbaner, mens NSB fortsat står for selve togdriften. Begge selskaber hører under det norske transportministerium, Samferdselsdepartementet.</p>
			<p>Ifølge Aftenpostens oplysninger har den norske Solberg-regeringen opbakning til jernbanereformen fra støttepartierne Venstre og Kristelig Folkeparti. Transportminister Ketil Solvik-Olsen (Fremskrittspartiet) siger til Aftenposten, at ingenting foreløbig er besluttet, og han vil ifølge avisen ikke sige, at NSB skal nedlægges.</p>
			
			<p>Venstre i Norge bekræfter heller ikke Aftenpostens oplysninger men fortæller, at der har været forhandlinger med transportministeren om en jernbanereform. Kristelig Folkepartis transportordfører, Hans Fredrik Grøvan, fortæller til avisen, at partiet går ind for en fornyelse af Jernbaneverket og øget konkurrence for NSB, som man dog ønsker at bevare som statsligt selskab.</p>
			<p>Den norske regerings oplæg til en jernbanereform indebærer ifølge Aftenposten også afviklingen af NSB's datterselskaber. De omfatter i dag blandt andet NSB Lokaltog, som driver flere lokalbaner, godstransportselskabet CargoNet, som også har linjer i Danmark, og NSB Gjøvikbanen, som i 2005 vandt togdriften på Gjøvikbanen i Norge foran blandt andre DSB.</p>
			<p>NSB har ikke kommenteret på historien om regeringens udspil. NSB har dog selv tidligere talt for udlicitering af jernbanestrækninger og en omstrukturering af den norske jernbanesektor.</p>
		</section></div></body></html>
