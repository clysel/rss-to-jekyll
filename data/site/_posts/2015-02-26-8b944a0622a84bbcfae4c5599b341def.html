---
layout:     post
title: 	    "Så er det afgjort: Svenske Vattenfall skal bygge Danmarks næste havmøllepark"
post_author:	    Sanne Wittrup
post_date:	    Thu, 26 Feb 2015 17:47:00 +0000
post_site:	    ing.dk 
post_link:	    http://ing.dk/artikel/saa-er-det-afgjort-svenske-vattenfall-skal-bygge-danmarks-naeste-havmoellepark-174419
---
<html><body><div><section class="body"><p>Klima-, energi- og bygningsminister Rasmusministeren har netop offentliggjort vinderen af udbuddet af Danmarks sjette, store  havmøllepark, Horns Rev 3.</p>
			<p>Vinderen blev Vattenfall Vindkraft A/S med en pris på 77 øre kWh.</p>
			<p>»Det er godt nyt, at forligskredsen i dag har udpeget en vinder af Horns Rev 3, og at det sker så hurtigt efter at budfristen udløb sidste mandag. Det er glædeligt, at der nu for alvor er taget hul på gennemførelsen af energiaftalens indhold,« siger Jan Hylleberg, adm. direktør i Vindmølleindustrien.</p>
			<p>I forhold til tidligere prisantagelser betyder det, at forbrugerne vil opleve en konkret besparelse på 2,2 mia. kr. i faste 2015-priser over de næste 11-12 år, som er den periode, hvor vindmølleparken modtager tilskud. Herefter vil Horns Rev 3 producere elektricitet til markedspris og ikke længere modtage nogen form for tilskud.</p>
			<p>»Med Horns Rev 3 skriver Danmark vindmøllehistorie med et markant fald i omkostningerne til etablering af havvind. Der er ingen tvivl om, at strøm fra havvindmøller fremover vil udgøre en væsentlig del af den grønne omstilling og bidrage effektivt til at mindske CO2 i atmosfæren,« siger klima-, energi- og bygningsminister Rasmus Helveg Petersen.</p>
			<p>Forligskredsen har på et møde torsdag godkendt resultatet af den udbudsrunde, som blev skudt i gang i november 2013 og hvor i alt fire store internationale spillere var prækvalificeret.</p>
			
			<p>»På de 5 år, der er gået, siden der blev budt og foretaget investeringsbeslutning på havvindmølleparken ved Anholt, er sektoren lykkedes med at nedbringe prisen på havvind med godt 30 pct. Det er et flot resultat, når man samtidig tager højde for, at markedssituationen i Europa har været meget usikker,«  siger Hylleberg, som roser partierne for at stå sammen og realisere det aftalte:</p>
			<p>»Det er helt afgørende for investeringsklimaet, at investorerne kan stole på at de politiske målsætninger bliver virkeliggjort. Det viser forligskredsen i dag, og det vil jeg gerne kvittere for,« siger han.</p>
			<p>Med prisen på de 77 øre er prisen for havmølle-el altså blevet reduceret markant, idet Anholt parkens støtteniveau på 105,1 øre svarer til 113,2 øre i 2015-priser.</p>
			
			<p>Udbuddet af Horns Rev 3 er den første af 3 udbudsrunder, vedtaget med energiforliget i 2012. De to øvrige er havmølleparken Kriegers Flak og de kystnære havmøller.</p>
		</section></div></body></html>
