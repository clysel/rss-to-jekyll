---
layout:     post
title: 	    "Landsbyerne blomstrer, når byboerne kommer"
post_author:	    
post_date:	    Fri, 13 Mar 2015 06:35:21 +0100
post_site:	    politiken.dk 
post_link:	    http://politiken.dk/oekonomi/bolig/ECE2582601/landsbyerne-blomstrer-naar-byboerne-kommer/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4 class="">
Serie</h4>
<h5>
Det Delte Land</h5>
<p class="fakta-body" data-buildingblock="embedded_factboxlink">
Boligfesten er i gang i København og andre store byer. Imens står huspriserne 
i stampe ude på landet, og mange flytter væk. Men ikke alle har givet op. 
Politiken undersøger ugen igennem det skæve Danmark med udgangspunkt i 
København - og Odsherred, der mod alle odds har skabt en positiv udvikling i 
det nordvestlige hjørne af Sjælland. 
</p>
</div><p>
Det kan godt være, at det er op ad bakke for mange udkantsområder i Danmark. 
Ikke desto mindre er små, driftige landsbysamfund godt igang med en rivende 
udvikling for at få bøtten vendt. 
</p><p>
Nøgleordet er: Organisering, organisering og mere organisering. I landsbyråd, 
netværk, på de sociale medier og i sms-kæder. 
</p><p>
»Vi er ved at se en semi-professionalisering af landsbyarbejdet. Det er ved at 
blive en tendens. Flere og flere begynder at tænke på, at balderne skal 
strammes, hvis fremtiden skal sikres«, siger Jørgen Møller, der er 
landsbyforsker på Aalborg Universitet. 
</p><p>
Han peger på, at det særligt er tilflytterne fra de større byer, der er den 
primære drivkraft bag initiativerne, fordi de ofte kommer med et frisk syn 
og nogle forventninger til et nyt og anderledes liv. 
</p><p>
»De kommer ofte med gode idéer, de er godt uddannede, har iværksætter-ånd, er 
funderet på internettet og dermed bredt orienteret om mulighederne«, siger 
Jørgen Møller. 
</p><h3>
Trækker på samme hammel 
</h3><p>
Og der kan være noget om snakken om de driftige landsbyer, også når man 
spørger formanden for Landsforeningen 'Landsbyerne i Danmark', Carsten 
Abild. 
</p><p>
Han taler om en ny form for nærdemokrati, hvor organiserede landsbyer er gået 
til kamp for at få den lokale skole op i gear, få mobil- og fibernettet til 
at dække og for at få lavet udviklingsplaner, som kan bæres videre til de 
lokale politikere. 
</p><p>
I hver af landets 65 landkommuner er der i dag omkring 10 til 15 lokalråd med 
hver 7 til 9 medlemmer - altså op mod knap 1.000 lokalråd med omkring 8.000 
medlemmer. En udvikling Carsten Abild kalder en »folkelig og nærdemokratisk 
kommunalreform«. 
</p><p>
»Lokalrådsmedlemmerne tæller nu næsten tre gange så mange som 
lokalpolitikerne, som nu har fået nogle at tale med om landsbyernes fremtid, 
bosætning og arbejdspladser. Det er blevet et spørgsmål om liv eller død for 
lokalsamfundene at have et lokalråd«, siger han. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/forbrugogliv/livsstil/ECE2555262/flere-flytter-til-oekologiske-landsbyer/">Flere flytter til økologiske 
landsbyer</a></p><p>
Carsten Abild oplever desuden, at indbyggere, lokalpolitikere og 
folketingspolitikere for tiden alle trækker på samme hammel. Kommunernes 
Landsforening holder i disse dage sit årlige topmøde, hvor et af 
hovedemnerne netop er, hvordan man skaber bedre rammer for vækst og 
udvikling i landdistrikterne. 
</p><p>
»Det er meget positivt, og vi kan se, hvordan sammenholdet blomstrer«, siger 
Carsten Abild, som peger på den nordjyske by Vestervig, der i 2013 blev 
kåret som Årets Landsby. Her havde man blandt andet købt mange af de dårlige 
huse op, nogle blev revet ned, mens andre blev renoveret og lejet ud - et 
boligprojekt, der gjorde en stor forskel for den lille by. 
</p><div class="art-quote article-box">
<p class="quote"/>
<blockquote>
<p class="quote-txt">
Tiden for småprojekter er forbi. Det er fuldstændig sket med det, viser al 
forskning. Det er blevet meget nemmere at finde 10 millioner til et stort og 
godt projekt end 50.000 til små-projekter
</p>
<p class="sender">
Jørgen Møller, Landsbyforsker 
</p>
</blockquote>
</div><p/><p>
I 2011 var det Bagenkop på det sydlige Langeland, der løb med sejren for næsen 
af 41 deltagende landsbyer med begrundelsen: 
</p><p>
»Bagenkop er som humlebien, der ikke burde kunne flyve, men som gør det 
alligevel. Bagenkop har bosætning, nye firmaer og arbejdspladser, en årlig 
havnefest med 6.000 deltagere, et blomstrende sports- og kulturliv omkring 
hallen, musik- og kulturdage, et levende kunstnermiljø, aktive børn, der 
lærer at yde for at nyde, aktive ældre med musikklub, motion og sundhed. 
Bagenkop har gennem generationer dyrket fællesskabet og frivilligheden«. 
</p><p>
»Der skal jo ikke så meget til, når man står sammen. Der er ved at ske en 
renaissance for lokalsamfundene«, siger Carsten Abild. 
</p><h3>
Slut med småprojekter - tænk stort 
</h3><p>
En af de nye tendenser er ifølge Jørgen Møller, at de landsbysamfund, der er 
rigtig skrappe til at forny sig og arbejde sammen, oftere og oftere har held 
med at få million-bevillinger i hus, hvor man tidligere søgte om små-beløb 
til at »istandsætte branddammen for at sætte et par ænder i«. 
</p><p>
»Tiden for småprojekter er forbi. Det er fuldstændig sket med det, viser al 
forskning. Det er blevet meget nemmere at finde 10 millioner til et stort og 
godt projekt end 50.000 til små-projekter«, siger Jørgen Møller. 
</p><p>
»Man skal tænke visionært, strategisk og længere frem. Og så skal man først og 
fremmest tænke stort«, siger Jørgen Møller, som peger på, at de små og ofte 
pressede landsbysamfund, kan gøre meget for selv at løfte deres område og 
dermed tiltrække eksempelvis nye boligkøbere. 
</p><p>
»Men det er ikke altid, lokalpolitikerne kan følge med. Nogle af dem lever 
stadig i den gamle verden, men de lokale indbyggere kan nå langt ved at være 
skarpe, dygtige, indgå i netværk og samarbejde«, siger han. 
</p><p>
De landsbyer, der er et skridt foran, er ofte gået sammen med 5-6 
omkringliggende byer, men der er også de landsbyer, der stadig tænker på en 
gammeldags facon. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/bolig/ECE2217723/rapport-uddoeende-landsbyer-boer-fjernes/">Rapport: Uddøende landsbyer 
bør fjernes</a></p><p class=" bl-elem">
»Nogle byer er blevet efterladt, de lider af det, vi kalder 'projektitis', 
hvor de søger midler til noget, de grundlæggende ikke har brug for. Det er 
ikke vejen frem«, siger Jørgen Møller. 
</p>	
</div>
</div></body></html>
