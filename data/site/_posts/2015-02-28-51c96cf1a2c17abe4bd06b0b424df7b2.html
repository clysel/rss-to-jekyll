---
layout:     post
title: 	    "Flugten fra det knastørre saunahelvede "
post_author:	    
post_date:	    Sat, 28 Feb 2015 10:44:34 +0100
post_site:	    politiken.dk 
post_link:	    http://politiken.dk/magasinet/feature/ECE2567799/flugten-fra-det-knastoerre-saunahelvede/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Dampen står i tykke hvirvler fra filminstruktør Joonas Berghälls nøgne krop. 
Som en friskbagt tærte sidder han bænket i en baggård i Helsinkis 
arbejderkvarter Kallio med underkæben skudt frem i et køtergrin og en 
brystkasse, der hopper af indestængte latterspasmer. Han lytter til en 
saunaanekdote fra Danmark. 
</p><p>
»Vi er i en offentlig svømmehal i København, og folk sidder bænket i saunaen 
med lukkede øjne og ånder tungt, som var de til fødselsforberedelse«, 
forklarer jeg. 
</p><p>
»Og foran dem står den her saunaleder og fortæller, hvordan den næste duft – 
rosmarin – er rigtig god for koncentrationsevnen. Han hælder olie og vand på 
stenene, folk bæller vand som sindssyge, og manden, som de kalder 
’gusmesteren’, går langs rækkerne og vifter med et håndklæde og sender 
bølger af varm luft mod alle stønnerne«. 
</p><p>
Berghäll sender et vantro sideblik gennem de smalle øjne, latterrystelserne 
tager til. 
</p><p>
»Men det bliver vildere endnu«. 
</p><p>
»Til sidst sætter gusmesteren keltisk musik med sækkepibe og fløjter og det 
hele på og får folk til at skrige i kor. Alle jubler: Jaaaaaarh!«. 
</p><p>
Joonas Berghäll fniser i korte konstante stød gennem næsen. 
</p><p>
»Og så er det, at han hiver en irsk tromme frem ...«. 
</p><p>
»Nej, nej, nej«, udbryder finnen i en hikkende udånding. 
</p><h3 class="tvheader">Se traileren til 'Steam of Life'</h3>
<div class="tvplayer">
<p class="tvplayer-container" data-tvarticle-id="2566839">
</p>
<p class="art-imgdesc clip-source">
Kilde: Films Transit International Inc.
</p>
</div><p>
Joonas Berghäll er 38 år og har helt særlig viden om saunakultur. Tilbage i 
2010 lavede han og en makker dokumentarfilmen ’Miesten Vuoro’ – ’Steam of 
Life’ på engelsk – der kort fortalt handler om nøgne finske mænd, der græder 
snot i saunaer over hele landet; en film, der ræsonnerede dybt i den finske 
folkesjæl, slog alle rekorder og gik i finske biografer i mere end et år. 
</p><p>
»Jeg ved ikke, hvad det der er«, siger han om fortællingen fra Danmark. 
</p><p>
»Men det er ikke sauna«. 
</p><p>
Og sådan er vi allerede nået ind til problemets kerne: Selv om den har 
eksisteret i de danske svømmehaller i årtier, er saunaen miskendt og 
misforstået i kongeriget Danmark. Svømmehalssaunaens knastørre helvede er 
næsten kun overgået i kedelighed af pissoiret, og det bliver kun værre, når 
man ser på danskernes private saunaer, der står hen som kolde 
opbevaringsrum. 
</p><p>
Selv om noget absolut er i forandring herhjemme – især takket være 
arrangementer med saunagus – er det fortsat ukontroversielt at påstå, at den 
danske saunakultur er helt til rotterne. 
</p><p>
Som barn af en fynsk-finsk familie har jeg gennem min opvækst lagt øre og 
stemme til vrede og vantro tirader over danskernes saunakultur, så en helt 
neutral betragter er jeg ikke. Men I behøver ikke at tage mit ord for gode 
varer. Der findes større autoriteter på området. 
</p><p>
For lidt over en måned siden indkaldte Det Danske Saunaselskab til 
saunafestival ved iværksætter- og kulturhuset PB 43 på Amager i København, 
der har hjemme i en gammel lakfabrik. 
</p><p>
Den frosne luft og duften af brænderøg fra saunaovnene rev let i næseborene, 
folk i alle aldre – mænd, kvinder, børn, i badetøj eller splitterravende 
nøgne – vadede dampende rundt. I en halvcirkel omkring to kæmpekar med vand 
stod saunaerne som en samling prærievogne i et nybyggerlandskab, indrettet i 
grønne militærtelte, i en skurvogn og i to campingvogne. 
</p><p>
Ude på pladsen gik en stor herre i en blå- og hvidstribet badekåbe rundt med 
en filthat på hovedet. Det var Michael B. Jensen, formanden for Det Danske 
Saunaselskab, der siden 2003 har forsøgt at banke noget saunafornuft ind i 
dansken. 
</p><p>
»Da saunakulturen bredte sig, blev Danmark sprunget fuldkommen over«, 
opsummerede han historien helt kort. Og formanden havde skam erfaring nok at 
hænge saunahatten på. 
</p><p>
»På min hjemmeside har jeg oplistet alle de lande, hvor jeg har været i 
sauna«, forklarede han. 
</p><p>
»Og det fylder to en halv linje«. 
</p><p>
På den 16. internationale saunakongres i maj 2014 i Litauen havde han holdt et 
oplæg om danskernes forhold til det varme rum under den sigende titel: 
’Sauna (non)culture in Denmark?!’. 
</p><p>
Oplægget begyndte sådan her: 
</p><p>
»Hvis du siger ’sauna’ til en gennemsnitsdansker, vil han automatisk tænke på: 
1) En sex- eller swingerklub-sauna 2) Et meget varmt, meget tørt rum i den 
lokale svømmehal, hvor han knap kan trække vejret!«. 
</p><p>
Saunafestivalen på Amager kunne ses som et forsøg på genopretning af en 
grundstødt saunakultur, og deltagerne var meget entusiastiske. Kampsvedende 
udvekslede de saunaanekdoter lår mod lår. En tilbagevendende historie var 
den om det fatale verdensmesterskab i sauna i 2010, hvor de to finalister – 
en finne og en russer – kollapsede på saunabænkene og russeren døde. 
</p><div class="wide" data-billedhjul="1">
<header class="nested-header"><p>
<span>Fotoserie</span> Til saunafestival på Amager. Fotoserie af Daniel Hjorth
</p>
</header><div class="slider-container magasinet-slider-container">
<div class="slider">
<div class="slide">
<div class="focal-point ">
<div>
<img src="http://multimedia.pol.dk/archive/00917/Sauna_Kultur_DK_917167n.jpg" alt="Flugten fra det knastørre saunahelvede "/></div>
</div>
<span class="caption"><p><b>1 af 10</b> </p></span>
</div>
<div class="slide">
<div class="focal-point ">
<div>
<img src="http://multimedia.pol.dk/archive/00917/Sauna_Kultur_DK_917164n.jpg" alt="Flugten fra det knastørre saunahelvede "/></div>
</div>
<span class="caption"><p><b>2 af 10</b> </p></span>
</div>
<div class="slide">
<div class="focal-point ">
<div>
<img src="http://multimedia.pol.dk/archive/00917/Sauna_Kultur_DK_917165n.jpg" alt="Flugten fra det knastørre saunahelvede "/></div>
</div>
<span class="caption"><p><b>3 af 10</b> </p></span>
</div>
<div class="slide">
<div class="focal-point ">
<div>
<img src="http://multimedia.pol.dk/archive/00917/Sauna_Kultur_DK_917163n.jpg" alt="Flugten fra det knastørre saunahelvede "/></div>
</div>
<span class="caption"><p><b>4 af 10</b> </p></span>
</div>
<div class="slide">
<div class="focal-point ">
<div>
<img src="http://multimedia.pol.dk/archive/00917/Sauna_Kultur_DK_917162n.jpg" alt="Flugten fra det knastørre saunahelvede "/></div>
</div>
<span class="caption"><p><b>5 af 10</b> </p></span>
</div>
<div class="slide">
<div class="focal-point ">
<div>
<img src="http://multimedia.pol.dk/archive/00917/Sauna_Kultur_DK_917168n.jpg" alt="Flugten fra det knastørre saunahelvede "/></div>
</div>
<span class="caption"><p><b>6 af 10</b> </p></span>
</div>
<div class="slide">
<div class="focal-point ">
<div>
<img src="http://multimedia.pol.dk/archive/00917/Sauna_Kultur_DK_917169n.jpg" alt="Flugten fra det knastørre saunahelvede "/></div>
</div>
<span class="caption"><p><b>7 af 10</b> </p></span>
</div>
<div class="slide">
<div class="focal-point ">
<div>
<img src="http://multimedia.pol.dk/archive/00917/Sauna_Kultur_DK_917171n.jpg" alt="Flugten fra det knastørre saunahelvede "/></div>
</div>
<span class="caption"><p><b>8 af 10</b> </p></span>
</div>
<div class="slide">
<div class="focal-point ">
<div>
<img src="http://multimedia.pol.dk/archive/00917/Sauna_Kultur_DK_917166n.jpg" alt="Flugten fra det knastørre saunahelvede "/></div>
</div>
<span class="caption"><p><b>9 af 10</b> </p></span>
</div>
<div class="slide">
<div class="focal-point ">
<div>
<img src="http://multimedia.pol.dk/archive/00917/Sauna_Kultur_DK_917170n.jpg" alt="Flugten fra det knastørre saunahelvede "/></div>
</div>
<span class="caption"><p><b>10 af 10</b> </p></span>
</div>
</div>
<a href="http://politiken.dk/?service=magasinet_billedhjul&amp;artid=2567799&amp;billedhjul=1" data-fancybox-type="iframe" class="fancybox-gallery gallery"/>
</div>
</div><p/><p/><p>
En tragisk afslutning på en åndssvag konkurrence, men få russiske dødsfald er 
så grumme, at finnerne ikke kan lave en tør nationalistisk vits ud af det. 
</p><p>
Det finske folkevid nåede dengang til enighed om, at russerne måtte have slæbt 
en allerede død mand ind i finalesaunaen – de vidste, at det var eneste 
chance for sejr, for intet levende kan som bekendt slå en finne i en sauna. 
</p><p>
Men normalt handler det slet ikke om konkurrence, snarere det modsatte. 
Saunaen er et rum for fysisk og mental renselse, for ligeværdigt samvær, 
eftertænksomhed og selve den demokratiske samtale. Og uanset hvor man 
befinder sig i det spænd, er der fællesoplevelsen af dampen, der stiger fra 
stenene, ruller gennem rummet, rammer nøgen hud, sætter sig i perler, driver 
ned ad kroppen. 
</p><p>
Derfor er en af de mest alvorlige fejlslutninger ved det danske saunabrug 
netop, at den som oftest er knastør. Folkene på Amager havde modsat 
flertallet godt fanget fidusen. 
</p><p>
»1 liter vand bliver til 1.680 liter damp«, kunne en makker berette, svedende 
i den orange campingvogn, hvor saunaovnens skorstensrør var rødglødende. 
</p><p>
»Såfremt det er ferskvand«, tilføjede han. 
</p><p>
Ved siden af sad to unge venner – Anja Spillemose og Ulrik Frost – nøgne. 
</p><p>
»Alle tanker forsvinder i en sauna«. 
</p><p>
»Det er det, der er det fede ved det«. 
</p><p>
Vi talte kort om saunaens finske oprindelse, og Anja Spillemose sagde noget 
humoristisk, der var mere sandt, end nogle af os svedende væsener på det 
tidspunkt begreb: 
</p><p>
»Man siger, at saunaen er det eneste sted, hvor finner taler«. 
</p><p>
Ude på pladsen foran alle saunaerne havde en skaldet fyr med et turkis 
håndklæde om livet taget opstilling på et podie. Han holdt en tale på 
finlandssvensk: 
</p><p>
»Saunaens glade budskab er indlysende for enhver finne, men det er ikke sådan 
i Danmark«, indledte han. 
</p><p>
»I Finland siger vi: Vi bliver født i en sauna, dør i en sauna og tilbringer 
en stor del af tiden derimellem i en sauna. Og vi siger også, at alt, der 
ikke kan kureres med enten sprit, tjære eller sauna, er dødeligt«. 
</p><p>
Manden i det turkis håndklæde var ambassaderåd Tito Gronow, nummer 2 ved den 
finske ambassade i Danmark. Efter talen styrede han mod Danske Naturisters 
sauna i den blå campingvogn, smed håndklædet og gled ind i massen som en 
nøgen krop blandt de andre. Jeg gik med, opfyldt af et presserende 
spørgsmål. 
</p><p>
»Er det rigtigt, at I har en sauna på ambassaden«, spurgte jeg. 
</p><p>
Nogle uger efter modtog jeg en mail. Der stod: 
</p><p>
»Vill du bada sauna på ambassadörens residens på Gröningen 11 på nästa måndag 
eller tisdag vid fyra eller fem tiden? Vh Tito«. 
</p><h3>
Saunaen er fyldt med skrammel 
</h3><p>
For årtier tilbage skyllede saunatrenden ind over Danmark i to parallelle 
hedebølger: de offentlige svømmehaller og de private hjem. De fleste 
svømmehaller blev opført i 1970’erne og op i 1980’erne, for »alle kommuner 
med respekt for sig selv skulle have en svømmehal dengang«, forklarer 
Carsten Larsen, der er direktør for Frederiksborgcenteret og formand for 
svømmehallernes fællesorganisation Svømmebadsteknisk Forening. I samme 
omgang byggede man saunaer, som konkurrencesvømmerne kunne lune sig lidt i. 
</p><p>
Hvorfor man valgte den knastørre model, kan han ikke svare på, men henviser 
til Henry Andersen, der sidder i samme svømmetekniske bestyrelse og driver 
LML Sport, der sælger saunaer: 
</p><p>
»Man importerede rummet, men ikke kulturen«, lyder hans bud. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00917/_____Intet_navn_____917158" data-id="917158" data-imgtype="jpg" data-caption="I 1960'erne og 1970'erne skyllede en bølge af saunaer ind over de danske hjem. I dag bliver de fleste brugt som pulterrum. Foto: Ib Henriksen"/><p>
Selv har Henry Andersen det sidste årti kæmpet for at gøre saunaen til noget 
andet end »et rum, hvor man tørrer sig i 5 minutter og går ud igen«. 
Inspirationen til nybruddet er dog ikke søgt på den skandinaviske halvø, men 
i kontinentets tyske badetradition. De såkaldte saunagus-arrangementer, hvor 
en gusmester smider vand og æteriske olier på stenene og vifter med et 
håndklæde for et stønnende publikum – dét er noget, danskerne kan bruge. 
</p><p>
»Det har interesseret en hård kerne i lang tid, men nu er det, som om det er 
eksploderet«, siger Henry Andersen, der naturligvis er glad for trenden – 
for han sælger alt udstyret. 
</p><p>
Et større mysterium er, hvorfor så mange danske typehuse blev opført med en 
sauna i 1970’erne? 
</p><p>
I Godthåbsparken i Albertslund ligger 830 ens rækkehuse i beton beklædt med 
hvide sten. De blev smækket op på en bar mark fra 1968-72, og alle har 
sauna. På adressen Tranehusene 15 er saunadøren kvart spærret af 
kummefryseren, men indenfor står det hele intakt: to bænke, en lille ovn med 
saunasten på, en træspand, en ske og en instruktion i saunabrug. Desuden er 
der tørrestativet, trappestigen, støvsugeren, børnefodboldstøvlerne, 
plastikkasserne, forlængerledningen, føtexposen, soveposen, skotøjsæskerne 
og en 70 centimeter høj julemand. 
</p><p>
Huset er til salg, men saunaen er ikke længere et salgsparameter, fortæller 
ejendomsmægler Charlotte Højer, der viser kælderen frem. Hun har set masser 
af saunaer gennem årene, og 9 ud af 10 bliver brugt som pulterkammer. 
</p><p>
»Men prøv at se her«, siger hun og viser den originale salgsfolder frem fra de 
sene 1960’ere. Et billede viser en nøgen kvinde med barn i en sauna. 
</p><p>
»Der er finsk badstue i det hus, De har drømt om«, står der med fed skrift. 
</p><p>
Hvor den drøm dog kom fra, er fortsat lidt af et mysterium. Man kan forsøge at 
pejle sig ind på en forklaring ved at kigge på reklamerne i gamle dages Bo 
Bedre, forklarer museumsinspektør Mette Tapdrup Mortensen, der forsker i 
parcelhusets historie. I slutningen af 1960’erne skete et skift i 
reklamerne, der før havde solgt praktiske maskiner som køleskabe, fyr og 
frysere og nu begyndte at reklamere for varer tilpasset et mere <i>festligt</i> 
liv: swimmingpool, pejsestue, portvin og cigaretter – og det er i den 
periode, saunaen vandt frem, forklarer forskeren. 
</p><p>
Til gengæld døde den dille igen – måske som et offer for oliekrisen – uden at 
efterlade sig mange spor. Men googler man ordene typehus og sauna, kommer 
der en sangtekst op skrevet af vendelboen Ib Grønbech, der er kendt for 
hittet ’Hvorfor må jeg ikke få Beatleshår?’. Sangen er fuld af gode 
spørgsmål: 
</p><p>
»Hvorfor er der altid sådan et frygteligt roderi i en sauna/ hvorfor er det 
altid der vort skidt og vort lort det havner/ hvorfor er der aldrig nogen 
der gider og sidde/ i 100 graders varme og svede ad Pommern til«, spørger 
han. 
</p><p>
Ringer man til Ib Grønbech og spørger, hvor han har fået inspirationen fra, 
forklarer han, at han har besøgt »de første 20 hjem«, hvor værten har sagt: 
</p><p>
»Og herinde har vi saunaen«. 
</p><p>
»Lad mig gætte, der er fyldt med lort derinde«, har Ib Grønbech så sagt. 
</p><p>
»Hvordan kunne du gætte det?«. 
</p><p>
Selv har han ikke den store fidus til svederummet, for »man sidder bare og har 
det helvedes varmt«, siger han. 
</p><p>
»Jeg vil hellere i dampbad, hvor der er høj luftfugtighed«. 
</p><p>
Men den seneste saunaudvikling er nu ikke gået Grønbechs næse forbi: 
</p><p>
»Nu er der kommet noget, der hedder saunagus. Så er der en, der kommer sprut 
og væske på den der stenovn«. 
</p><p>
»Jeg har ikke prøvet det, men jeg har kammerater, der skal til saunagus hver 
onsdag«. 
</p><h3>
Sauna varmer i en kold krig 
</h3><p>
Med en glidende bevægelse åbner en lille gut i sort frakke, slips og pudsede 
sko for den elektriske port til den finske ambassaderesidens på Grønningen i 
København. I hånden knuger han en plastikpose. Den klirrer. Der er bajere i. 
</p><p>
Ambassaderåd Tito Gronow viser repræsentationslokalerne frem: tre brusere på 
række og et fællesomklædningsrum længere nede ad gangen. Få minutter senere 
sidder vi nøgne i ambassadesaunaen. Gronow kaster vand på stenene med en 
nonchalant håndledsbevægelse, det fordamper hvæsende, varmen breder sig. På 
finsk har man et særligt ord for dampen fra saunastenene og den måde, varmen 
bevæger sig på gennem rummet. Löyly, hedder det. Hver sauna har sin egen 
löyly. 
</p><p>
»Familier går i sauna sammen – ellers er de kønsopdelte. Og der er ikke noget 
seksuelt i nøgenheden«, fastslår han. 
</p><p>
Ambassaderåden fortæller, at ligesom saunaen er inkorporeret i de fleste 
finners liv, har den spillet en rolle i den politiske historie. Staten har 
saunaer så fjernt som ved ambassaden i Buenos Aires i Argentina, og en 
særlig delikat periode i finsk politisk historie er kendt som 
saunapolitikken, hvor legenden siger, at Finlands præsident Kekkonen under 
den allerkoldeste del af den kolde krig netop lykkedes med at optø forholdet 
til mastodonten i Øst, fordi han holdt sine møder med Sovjets ambassadører 
og med diktatoren Nikita Khrusjtjov i en sauna. 
</p><p>
Ellers har politik normalt intet at gøre i netop det rum. Ligesom med tøjet 
afklæder man sig de sprængfarlige debatemner som politik og religion i en 
offentlig sauna. 
</p><p>
»På en måde er det finnernes svar på danskernes hygge«, forklarer Gronow. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00917/_____Intet_navn_____917157" data-id="917157" data-imgtype="jpg" data-caption="Ambassaderåd Tito Gronow i saunaen under den finske ambassadørresidens i København. Foto: Jacob Ehrbahn"/><p>
Vi går ud og drikker en øl fra posen, spiser karelske pirogger med æggesmør. 
Skyller os og går tilbage i saunaen. Jeg spørger, hvad han synes om, at 
danskerne tilsyneladende har forkastet den finske saunatradition, men nu i 
stedet er begyndt at tage den tyske til sig med æteriske olier og en 
gusmester i spidsen for det hele? 
</p><p>
Han tøver. Fortæller så, at den finske sauna også har sine dufte. Når birkens 
blade grønnes på de bløde kviste, samler man dem i bundter og slår dem mod 
huden i saunaen. 
</p><p>
»I Danmark og i Tyskland har man vanen med at vifte med et håndklæde. Det, 
synes jeg, er en fin ny tradition«, siger diplomaten – ganske diplomatisk. 
</p><p>
»Personligt foretrækker jeg den traditionelle, autentiske sauna«. 
</p><h3>
Som at springe ud af fængslet 
</h3><p>
For kort tid siden var Shane C. Kenny nede ved det tyske badeparadis Satama 
nær Berlin for at optræde med sin særlige saunagus ’Keltisk Energi’ sammen 
med to andre gusmestre fra sammenslutningen af københavnske svømmehaller, 
Team Bade. Nu sidder han i forhallen ved Bellahøj Svømmehal – hvor han er 
daglig leder – og forsøger at forklare, hvad fænomenet går ud på. 
</p><p>
»Der er to grene inden for saunagus – der er klassisk saunagus og det, der 
hedder freestyle. Når vi senere går ned og holder saunagus, vil jeg lave 
begge dele«, siger han. 
</p><p>
Saunagus i København begyndte med nogle sporadiske arrangementer i Øbrohallen 
i København for 10-12 år siden. 
</p><p>
»Men det har bredt sig«, siger han og knipser med fingrene. 
</p><p>
»Som en steppebrand«. 
</p><p>
Den klassiske gus går ud på, at gusmesteren tager en blanding af vand og 
æteriske olier og hælder på de varme sten. Gusmesterens opgave er så at 
fange varmen og duften og virkningen og fordele det i rummet med et 
håndklæde. I den klassiske gus fortæller mesteren om de æteriske olier og 
deres helsende virkninger. Når der ikke holdes saunagus, er det forbudt at 
smide vand på stenene. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00917/_____Intet_navn_____917160" data-id="917160" data-imgtype="jpg" data-caption="Gusmester Shane C. Kenny styrer løjerne og lugtene ved et saunagus-arrangement - en tysk tradition, som danskerne er begyndt at flokkes om. Foto: Jacob Ehrbahn"/><p>
Denne aften har Shane C. Kenny tænkt sig at køre to gange klassisk gus af 15 
minutters varighed for derefter at lave en freestyle – hans signatur 
’Keltisk Energi’, hvor anlægget spiller en blanding af keltisk folkemusik og 
techno og han selv slår på en traditionel irsk tromme, <i>bodhran</i>, 
og får folk til at juble, »for det frigør endorfiner«. 
</p><p><i class=" bl-elem">Hvorfor skal det egentlig dufte?</i></p><p>
»Jeg vil ikke stå for skud for det, men det siges, at de æteriske olier har en 
helbredende virkning og enten er opkvikkende, afbalancerende, afslappende, 
hjælper med afgiftning af kroppen eller sætter gang i fordøjelsen. Ved nogle 
af planterne er det bevist – for eksempel rosmarin, ingefær og tea tree oil, 
som er lægeplanter. Jeg tror nu lige meget hvad, at det er sundt. 
Aromaterapi er stort«. 
</p><p>
Så bliver saunaen fyldt. Vandet og olien hvæser på de varme sten, gusmesteren 
fordeler varmen ved en række forskellige håndklædeteknikker, tilskuerne – 
mænd og kvinder, unge og gamle – ånder dybt, de fleste har lukkede øjne. Det 
kunne minde om en kultisk seance. Men, må jeg indrømme, de hårde strømme af 
fugtig varme, duftene og de dybe indåndinger <i>gør</i> noget. 
Ingen forlader det rum upåvirket. 
</p><p>
En ældre vulkanolog knytter næverne blot for at åbne dem i rytmiske 
energiudladninger, og da det er blevet tid til keltisk freestyle, kaster han 
sig fremad med hænderne over hovedet og brøler lungerne ud i jubel. 
Saunagusen er med til at holde ham i live, siger han. 
</p><p>
»Jeg føler, at jeg bliver befriet. Det er som at springe ud af et fængsel, som 
at forlade jordkloden«. 
</p><p>
Han har knaldrøde øjne af den olierige damp. 
</p><h3>
Den demokratiske saunadrøm 
</h3><p>
Et døgn senere er det den finske filminstruktør Joonas Berghäll, der sidder og 
damper ved en af de få offentlige saunaer, der er tilbage i Helsinki. De 
fleste er i dag private, og der er over 3 millioner af dem. Han kan slet 
ikke fatte det der saunagus, som jeg netop har fortalt ham om. 
</p><p>
»Jeg ville måske tage mine venner med til saunagus, så vi kunne grine ad det«, 
siger han. For ham er saunaen noget andet: den finske mands kirke. 
</p><p>
»For 10-11 år siden var jeg trist og melankolsk, men kunne ikke beskrive 
hvorfor. Min kæreste lagde mærke til, at jeg kun var glad, når jeg havde 
været i sauna, så jeg begyndte at gå i offentlige saunaer hver fredag. Jeg 
var der to timer og kom hjem virkelig glad«, siger han. 
</p><p>
»Måske fordi du hører andre mænds historier. Sådan forstod jeg, at mit liv 
ikke var skidt. Efter to måneder var mine triste følelser væk. Der var ikke 
behov for nogen gusmester. Den finske mand er ærlig i en sauna. Du er nøgen 
– se på mig, jeg er fed, jeg er ikke bodybuilder – jeg må være ærlig omkring 
min krop og omkring min sjæl«. 
</p><p>
Vi går indenfor igen. Arla Sauna er det modsatte af, hvad man forbinder med 
wellness, ingen fine fornemmelser og luftfrikadellefortællinger om helende 
egenskaber – bare et par vaskefade og en bruser, en shampoo med tjæreduft og 
så det store brutale saunarum med sin mandshøje ovn. På øverste bænk hænger 
det skjoldede loft lige over hovedet. En gruppe mænd sidder ved siden af og 
slår sig med birkeris – finnerne frysetørrer dem, når efteråret kommer, så 
de har et lager til de afpillede måneder. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00917/_____Intet_navn_____917161" data-id="917161" data-imgtype="jpg" data-caption="Arla Sauna i Helsinki har været offentligt bad siden 1920'erne. Foto: Kai Kuusisto"/><p>
For selvfølgelig er saunaen et fysisk bad, men det er, som om samværet og den 
mentale renselse fylder langt mere her. Det er et klasseløst rum for 
samtale, hvor en del af pointen netop er, at ingen er gusmester og alle kan 
kyle vand på stenene og skabe löyly. 
</p><p>
I hæren er det det eneste rum, hvor ingen skal rejse sig for generalen, 
fortæller Joonas Berghäll, og i hverdagen er det stedet, hvor en dybt 
melankolsk filminstruktør kan møde andre mænd, høre deres historier og måske 
til sidst, med tøj på, præsentere sig for hinanden, når de igen bliver til 
buschaufføren, skolelæreren, filminstruktøren og præsidentens butler – 
hvilket er sket i virkeligheden. 
</p><p>
Nu skal jeg ikke romantisere Finland, det er et koldt og tavst sted, hvor 
janteloven tynger gange tusind. Men én ting har de altså fattet. Man kan 
lukke op i en sauna. 
</p><p>
I Joonas Berghälls dokumentarfilm handler det om mændene, der nøgne krænger 
hjerterne ud: over den ulykkelige barndom, over at miste et barn, blive 
skilt eller uforvarende dræbe to uskyldige sporarbejdere, fordi du ikke kan 
stoppe det forbandede tog i tide. Men også om glæden ved at genvinde magten 
over sit misbrug, sætte børn i verden og være ven med en bjørn. 
</p><p>
Saunaens frigørende funktion har vi stadig til gode i Danmark. Måske skal vi 
ikke bruge den, fordi vi er mindre melankolske, mere kontinentale og bare 
foretrækker et godt show og duften af bergamotteolie. 
</p><p>
Men måske vi heller aldrig rigtig har haft chancen for at opbygge en 
saunakultur. Et forsigtigt forslag: Sæt en spand og en ske ind i 
svømmehalssaunaens knastørre helvede, overgiv lidt mere kontrol til den 
fælles samvittighed – sæt dampen fri. 
</p><p class=" bl-elem"><i class=" bl-elem">Publiceret 28. februar 2015</i></p>	
</div>
</div></body></html>
