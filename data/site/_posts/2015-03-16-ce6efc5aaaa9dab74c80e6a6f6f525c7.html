---
layout:     post
title: 	    "21.000 MobilePay-brugere får spærret deres konti"
post_author:	    37996
post_date:	    Mon, 16 Mar 2015 15:13:00 +0000
post_site:	    www.version2.dk 
post_link:	    http://www.version2.dk/artikel/danske-bank-beklager-21000-mobilepay-brugere-faar-spaerret-deres-konti-103532
---
<html><body><div><section class="body"><p/><div class="shareline">
  
  <span> Har du hemmelig adresse? Så vent med at cpr-validere MobilePay, hvis du ikke vil have den spærret</span>
</div>

<p>Flere danskere vil have oplevet i den seneste tid, at de er blevet bedt om at oplyse navn og cpr-nummer til alt lige fra banker og pensionskasser og nu også til den mobile betalings-app MobilePay.</p>

<p>Men for en større mængde brugere af den populære betalings-app, har valideringen fået den utilsigtede konsekvens, at deres MobilePay-konto bliver spærret midlertidigt.</p>

<p><figure class="plugin right zoomable"><img data-original-image="http://www.version2.dk/sites/v2/files/screenshot_2015-03-14-19-50-59.png" src="http://www.version2.dk/sites/v2/files/styles/medium/public/screenshot_2015-03-14-19-50-59.png?itok=MFQrHdux" alt=""/><figcaption>Godt og vel 21.000 brugere af MobilePay med adressebeskyttelse vil blive mødt af denne meddelelse, når de forsøger at CPR-validere sig i appen. </figcaption></figure></p>

<p>Det drejer sig om de ca. 21.000 brugere, som har valgt at få beskyttet deres navn og adresse i cpr-registeret. Når man som bruger bliver bedt om at indtaste cpr-nummeret i appen, kan Danske Bank ikke validere oplysningerne, hvilket betyder at kontoen bliver spærret.</p>

<p>»Det er ikke en fejl - vi har vidst det hele tiden,« siger pressemedarbejder i Danske Bank Peter Kjærgaard til Version2 og uddyber:</p>

<p>»Hvis du har beskyttet adresse, skal vi stadig identificere dig. Derfor bliver kundernes MobilePay-konto midlertidigt spærret, og de får at vide, at de kan ringe til os i stedet.«</p>

<p>Spærringen betyder, at brugerne ikke kan sende penge med appen. Det er dog stadig muligt at modtage betalinger, mens appen er spærret, oplyser Danske Bank.</p>

<h3>Besværligt at få genåbnet kontoen</h3>

<p>Det er imidlertid ikke så ligetil at få kontoen genåbnet for de ramte brugere. For de brugere, som ikke er kunder hos Danske Bank - det vil sige omkring 15.000 personer - må de vente på, at der ankommer en konvolut fra banken. Herefter skal brugerne vedlægge kopi af pas og sundhedskort og sende det tilbage til banken, før kontoen bliver genåbnet. Processen vil som minimum tage to dage at komme igennem.</p>

<p>Det er ikke muligt at sende oplysningerne elektronisk - heller ikke via de krypterede løsninger som Digital Post eller Danske Bank-koncernens eget krypterede system til upload af dokumenter. Dette system benytter eksempelvis Danica Pension sig af til validering af sine kunder.</p>

<p>Danske Bank insisterer på, at den har valgt den letteste løsning:</p>

<p>»Udgangspunktet har været at gøre det så ubureaukratisk som muligt for brugere med beskyttet adresse at blive identificeret og samtidig respektere deres ønske om beskyttet adresse. Desværre har det ikke kunnet foregå på anden måde, hvilket vi beklager,« siger Peter Kjærgaard.</p>

<h3>Validering skal forhindre hvidvask og finansiering af terror</h3>

<p>Er man allerede kunde hos Danske Bank, kan valideringen klares via telefonen med en række kontrolspørgsmål. Det skyldes, at banken allerede ligger inde med kundernes oplysninger, og derfor blot skal verificere, at der er tale om den rigtige person.</p>

<p>MobilePay-brugerne vil løbende blive bedt om at indtaste deres navn og cpr-nummer, da valideringen kører over et par måneder, siden den startede 20. marts i år. Det er derfor heller ikke samtlige af de 21.000 brugere, der endnu vil have oplevet at få deres konto spærret.</p>

<p>Når man er valideret, bliver beløbsgrænsen automatisk hævet fra 50.000 til 80.000 kroner om året. Vælger man yderligere at validere sig med NemID, kan man sende og modtage betalinger for op til samlet 150.000 kroner om året.</p>

<p>Er man ikke blevet bedt om at validere sig endnu, kan man også gøre det manuelt via appen under menupunktet ‘Beløbsgrænser’. Som nævnt vil det spærre appen, hvis man har tilmeldt sig beskyttet adresse i cpr-registeret.</p>

<p>Valideringen skal blandt andet være med til at forhindre hvidvask og finansiering af terror-relaterede aktiviteter. Den er en del af hvidvaskningsloven, som sætter en række skærpede krav til finansielle institutioner om at kunne identificere deres kunder.</p>

<p>MobilePay har rundt regnet to mio. brugere i Danmark. Danske Bank forventer en årlig omsætning på 12 mia. kroner gennem appen.</p>
  </section></div></body></html>
