---
layout:     post
title: 	    "Efter rejsekort-fadæsen: Minister tager magten fra lokale bus- og togselskaber"
post_author:	    Magnus Bredsdorff
post_date:	    Wed, 13 May 2015 16:08:37 +0000
post_site:	    ing.dk 
post_link:	    http://ing.dk/artikel/efter-rejsekort-fadaesen-minister-tager-magten-fra-lokale-bus-og-togselskaber-176110
---
<html><body><div><section class="body">
			<p>Det fire år forsinkede og stærkt kritiserede rejsekort får transportminister Magnus Heunicke til at tage et opgør med selve den måde, som busser og tog er organiseret på.</p>
			<p>På et samråd om netop rejsekort lovede ministeren onsdag at indkalde til politiske forhandlinger med det mål at fratage lokale bus- og togselskaber den magt, som bl.a. gør, at de i dag kan blokere for blandt andet enklere og mere gennemskuelige priser for passagererne.</p>
			<p>Magnus Heunicke lovede at indkalde partierne til forhandlinger om en lovændring, der skal sikre, at staten fremover sidder for bordenden, når det gælder om blandt andet billetpriser og takstsystemer på landsplan. Den type beslutninger kræver nu, at alle bus- og togselskaber bliver enige.</p>
			<p>»Jeg kan ikke – ligesom heller ikke mine forgængere har kunnet – garantere, at der ikke viser sig nye problemer med rejsekort. Det gælder også andre områder, hvor den decentrale struktur, der er i organisering af den kollektive trafik, kommer til kort, fordi der er rigtig mange aktører med hver deres opgave og hver deres dagsorden. De kan ikke blive enige om, hvordan de fælles, tværgående opgaver skal løses,« konstaterede ministeren.</p>
			
			<p>»Sagerne omkring rejsekort og takstharmonisering har vist, at den nuværende, decentrale struktur, der forudsætter, at trafikselskaberne kan og skal løse alle problemer i fællesskab, ikke fungerer optimalt,« tilføjede han.</p>
			<p>Magnus Heunicke svarede klart nej, da Vestres transportordfører, Kristian Pihl Lorenzen, spurgte ham, om bestyrelsen for selskabet Rejsekort A/S, som er udpeget af DSB og de lokale trafikselskaber, har været sin opgave voksen.</p>
			<p>»Når man har sit eget system, og man vil ikke give køb på det for at løse nogle fælles problemet – når alle sidder omkring bordet og har det sådan - så er man ikke sin opgave voksen,« sagde han.</p>
			
			<p>Magnus Heunicke og Transportministeriet fik selv kritik af Rigsrevisionen og statsrevisorerne for at have grebet for sent ind for at løse de økonomiske problemer med rejsekortet og den dårlige brugeroplevelse, som kortet giver tog- og buspassagererne. Men Rejsekort A/S og de lokale trafikselskaber fik endnu hårdere ord med på vejen.</p>
			
			<p>»Noget tyder på, at man ikke bare kan overlade så store, landsdækkende og for den kollektive trafik vigtige projekter til lokale og decentrale aktører, som har hver deres dagorden. Metroen vil jo gøre det maksimalt bedst for metroen. De er ligeglade med, hvad der sker ovre i Vestjylland,« nævnte han som eksempel.</p>
			<p>»Jeg går ikke ind for, at man skal sige at folk er dumme eller noget, men det er simpelthen setuppet, der er har været forkert,« konkluderede ministeren.</p>
			
			<p>Det fik Enhedslistens transportordfører, Henning Hyllested, til at forvente en ændring af loven om trafikselskaber. Han mener, at det offentlige er ved at »gentage hele fadæsen« om rejsekortet, når det gælder zonesystemer og prisstrukturer og ser derfor frem til forhandlingerne.</p>
			<p>Kristian Pihl Lorenzen ville vide, hvor langt arbejdet med at skabe ens priser i tog og busser på Sjælland er nået. De har været drøftet i årevis, men et forslag fra Trafikstyrelsen er endnu ikke nået længere end til de sjællandske bus- og togselskaber.</p>
			<p>»Vi har et hængeparti, som vi skal have ryddet op,«sagde Venstre-ordføreren.</p>
			
			<p>Ifølge Magnus Heunicke er den decentrale organisering årsag til, »at det har været svært at tage fat om nældens rod,« som han udtrykte det.</p>
			<p>»Hvis ikke der sker noget, vil jeg give trafikselskaberne en frist til at melde tilbage,« lovede ministeren.</p>
			<p>En ændring af reglerne om, hvordan den kollektive trafik er skruet sammen, kan først gennemføres efter Folketingsvalget.</p>
			
		</section>
		  </div></body></html>
