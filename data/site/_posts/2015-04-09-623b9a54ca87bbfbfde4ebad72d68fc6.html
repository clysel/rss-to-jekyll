---
layout:     post
title: 	    "Kultiveret avantgardepianist var fuld af rødder, rugbrød og høflighed"
post_author:	    
post_date:	    Thu, 09 Apr 2015 12:00:45 +0200
post_site:	    politiken.dk 
post_link:	    http://politiken.dk/kultur/musik/koncertanmeldelser/ECE2621007/kultiveret-avantgardepianist-var-fuld-af-roedder-rugbroed-og-hoeflighed/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4 class="">
Alexander Hawkins Trio</h4>
<div class="fakta-body" data-buildingblock="embedded_factboxlink">
<div class="clearfix m-top5 m-bottom5">
<img class="pol-rating-img" src="http://politiken.dk/graphics/ratings/4_hjerter_red.png" alt="Politiken synes"/>
</div><p>
Jazzhouse. Tirsdag.
</p></div>
</div><p>
Allerede fra første minut havde man fornemmelsen af, at musikken var ved at 
sprænge sig selv indefra. En sprudlende tøjlesløshed lige under den 
musikalske forms overflade og i luften mellem den 33-årige britiske pianist 
Alexander Hawkins og hans triopartnere, bassisten Neil Charles og 
trommeslageren Tom Skinner. 
</p><p>
Det er overvejende positivt ment. For Alexander Hawkins er et markant talent, 
som det er værd at holde øje med. Måske knap nok Englands svar på Jason 
Moran i Amerika. Hawkins er trods alt ikke – endnu – i den mesterliga. Men 
han har noget af Morans eklektisk legende og næsten encyklopædiske forhold 
til jazzklavertraditionen. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/musik/koncertanmeldelser/ECE2609908/horrorjazz-fra-moerkets-mestre-var-troestesloest-og-ensformigt/">Horrorjazz fra 'mørkets 
mestre' var trøstesløst og ensformigt</a></p><p>
Og arven stikker dybt til mestre som Art Tatum, Thelonious Monk og Elmo Hope, 
men trækker også en bro via kantede Andrew Hill og Cecil Taylor til mere 
lyriske og klangorienterede sider som hos Marilyn Crispell. 
</p><p>
Således kunne Hawkins i det ene øjeblik i et Monk-agtigt tema hive <i>stride 
piano </i>op af lommen, og i det næste kaste festlige nedadgående 
toneguirlander fra sig som en swingpianist, eller glimte af europæisk 
senromantik og manisk fnysende håndkantslag a la Rakhmaninov eller Cecil 
Taylor. 
</p><h3>
Basalt rugbrød og tæt på episk
</h3><p>
Hawkins mestrer mange teknikker, men han bruger dem, uden at det føles som 
stilistiske demonstrationer. Så der var både basalt rugbrød, pludselige 
overraskelser og sirlig lyrik at komme efter. Man kunne være desorienteret 
over et stykke af Hawkins selv, som tog udgangspunkt i et ensformigt motiv, 
der tilsyneladende kørte i ring. 
</p><p>
Men dette undergik en langsom frigørelse og endte hos bassist Neil Charles, 
som ellers nok var den mindst interessante af de tre, men som formåede at 
give et ærligt bud på en knubbet bassolo med sans for strengenes og 
instrumentkroppens knirkende muligheder. 
</p><p>
Og så den måde, hvorpå klaveret listede sig ind og overtog herfra, med en fin 
melodisk figur, der fabulerede sig hen imod en Bach-fuga, men blev løftet 
videre af en bølge af tremolo og fossende bækkener. Det var et nærmest episk 
fortællende forløb, lige til at blive en smule svimmel af, som når man uden 
at tænke over det pludselig mærker effekten af den drink, man har nippet 
lidt for mange gange til. 
</p><h3>
Saft og kraft
</h3><p>
Endvidere tager Hawkins især udgangspunkt i musik fra 1970’ernes avantgarde. 
Denne aften spillede han musik af bl.a. Steve Lacy, Andrew Hill og Anthony 
Braxton. Ja, som start på andet sæt hev han endda et stykke frem af en så 
eksklusiv skikkelse som multiinstrumentalisten Jerome Cooper, hvis pudsige 
minitema ’1. Movement’, indspillet i 1979 i duo med saxofonisten Oliver 
Lake, viste sig at fungere glimrende som kantet rytmisk og melodisk lyddigt. 
</p><p>
Og også den legendariske sydafrikanske trommeslager Louis Moholo, som Hawkins 
har turneret og faktisk besøgt Danmark med for et år siden, næsten uden at 
nogen bemærkede det, fik en hilsen med nummeret ’Blue Notes for the Blue 
Note’. Og her gav han på sympatisk vis sin glimrende, rytmisk distinkte 
trommeslager Tom Skinner det sidste ord. 
</p><p class=" bl-elem">
Alt i alt kan man uden at kny konstatere, at der er saft og kraft i den lille 
høflige brite, hvis løfterige og uortodokse tilgang til klaveret og 
improvisationsmusikken er både forfriskende og udfordrende. 
</p>	
</div>

</div></body></html>
