---
layout:     post
title: 	    "Halvdelen af landets oliefyr er forsvundet  "
post_author:	    Sanne Wittrup
post_date:	    Thu, 09 Apr 2015 04:59:33 +0000
post_site:	    ing.dk 
post_link:	    http://ing.dk/artikel/halvdelen-af-landets-oliefyr-er-forsvundet-175285
---
<html><body><div><section class="body">
			<p>Energipolitikerne vil gerne have udfaset oliefyrene og erstatte dem med grønne alternativer som fjernvarme, varmepumper, biomasse og solenergi. For eksempel har de afsat 42 mio. kroner til at få gang i denne udvikling.</p>
			
			<p>Nu ser det imidlertid ud til, at høje oliepriser og fraflytning fra udkantsområderne allerede har fjernet godt halvdelen af de oliefyr, som man ifølge de officielle tal troede, man skulle erstatte med grønne teknologier.</p>
			<p>Det viser en ny opgørelse fra energi- og olieselskabernes brancheorganisation, Energi- og olieforum (EOF).</p>
			<p>Her har man opgjort hvor mange oliefyrsejere, der rent faktisk fik leveret olie i 2014. Det blev til 87.000 oliefyr, mens de officielle tal fra Danmarks Statistik angiver, at der fandtes 231.000 boliger med oliefyr i 2014.</p>
			<p><figure class="plugin right zoomable"><img data-original-image="http://ing.dk/sites/ing/files/mm.jpg" src="http://ing.dk/sites/ing/files/styles/w1120_media_right/public/mm.jpg?itok=V-eEgV6e" alt=""/><figcaption> Energi- og Olieforums opgørelse over oliefyr, der fik leveret olie i 2014. Jo mere blåt, jo flere oliefyr i kommunen </figcaption></figure></p>
			<p>Energistyrelsens 2013-statistik opererer med 328.000 oliefyrsinstallationer i danske boliger, men energipolitisk chef i EOF, Jacob Stahl Otte, forklarer, at branchen ikke kunne få Danmarks Statistiks tal til at passe med sine egne og derfor selv gik i gang med at registrere:</p>
			<p>»Vores opgørelse er selvfølgelig heller ikke helt præcis og tager ikke højde for oliefyr med så lavt forbrug, at de ikke havde brug for olie hvert år. Men vores bedste gæt er, at der findes cirka 100.000 aktive oliefyr i Danmark,« siger han og tilføjer, at BBR-meddelelser åbenbart ikke er det mest effektive redskab til at opgøre antallet af oliefyr med.</p>
			<h2>Omstilling bliver lettere</h2>
			<p>Civilingeniør Søren Dyck-Madsen fra Det økologiske Råd kalder tallene fra Energi- og Olieforum for meget overraskende i forhold til bestræbelserne på at udfase oliefyrene:</p>
			<p>»Man kan godt sige, at den grønne omstilling bliver lettere, fordi oliefyrene forsvinder af sig selv. Men tallene viser også, at det i høj grad er i udkantsområderne, at oliefyrene forsvinder. Enten fordi folk bare flytter væk eller fordi de bruger brændeovn og pillefyr og ikke melder oliefyret fra,« siger han.</p>
			<p>Søren Dyck-Madsen tilføjer, at det derfor er ’de sværeste’ boliger, der forsvinder, hvor alternativer ville have svært ved at betale sig på grund af for dårlige bygninger og ringe økonomi hos ejerne.</p>
			<p>Han peger også på, at de nye tal betyder, at markedspotentialet for oliefyrenes afløser, væske-vand varmepumper, falder markant.</p>
			
			<p>Til gengæld vil mange af de tilbageværende oliefyr befinde sig i områder med god økonomi og høj kvalitet af bygninger, hvor varmepumperne vil være det rigtige valg og derfor vil stå stærkere.</p>
			<p>Ud over opgørelsen af den langt lavere mængde oliefyr end officielt antaget, har EOF også analyseret, hvor tætheden af de tilbageværende oliefyr er størst – set som oliefyrenes andel af det totale antal boliger.</p>
			<h2>Stadig flest oliefyr i yderområder</h2>
			<p>Her kommer EOF frem til, at det stadig er i yderområderne, at koncentrationen af oliefyr er i overtal.</p>
			<p>»Opgørelsen bekræfter, at koncentrationen er størst i det, vi kalder udkantsdanmark, hvor der er helt særlige økonomiske udfordringer at tage hensyn til, hvis man vil udfase oliefyrene,« siger Jacob Stahl Otte.</p>
			<p>Han anbefaler derfor – ikke overraskende - at politikerne bør lader folk i yderområderne selv vælge opvarmningsløsninger efter livssituation og formueforhold:</p>
			<p>»Et nyt oliefyr i kombination med for eksempel en lille varmepumpe kan sagtens vise sig at være den bedste løsning i yderområderne«, siger han og tilføjer, at isolering af utidssvarende huse også er et vigtigt håndtag.</p>
			<p>Ifølge en opgørelse fra 2014 fra Boligøkonomisk Videncenter var 812 ud af 1970 ubeboede huse i Lolland, Vordingborg og Guldborgsund kommuner efterladt med et oliefyr.</p>
		</section>
		  </div></body></html>
