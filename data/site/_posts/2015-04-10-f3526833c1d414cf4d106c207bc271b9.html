---
layout:     post
title: 	    "Rivaler gnaver sig ind på it-gigants monopol i kommunerne"
post_author:	    
post_date:	    Fri, 10 Apr 2015 06:21:11 +0200
post_site:	    politiken.dk 
post_link:	    http://politiken.dk/oekonomi/virksomheder/ECE2621501/rivaler-gnaver-sig-ind-paa-it-gigants-monopol-i-kommunerne/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Når kontanthjælpsmodtagere får udbetalt kontanthjælp, eller når far og mor får 
barselsdagpenge, er det store, brummende it-systemer, der sørger for, at de 
rette beløb lander på de rette konti. De og en masse andre it-systemer har 
virksomheden KMD, det tidligere Kommunedata, i mange år stået for alene. Men 
storleverandørens de facto-monopol er langsomt ved at blive brudt. 
</p><p>
Kommunernes it-indkøbsfællesskab Kombit har sammen med Udbetaling Danmark 
inden for det seneste halve år sendt seks af kommunernes allerstørste 
it-systemer, som KMD før sad på, i udbud. 
</p><div class="art-quote article-box">
<p class="quote"/>
<blockquote>
<p class="quote-txt">
Det specielle er, at vi for første gang i tallene kan se, at der er 
konkurrenter på KMD's monopolområder.
</p>
<p class="sender">
Kevin Leig Bengtsson, direktør, UdbudsVagten 
</p>
</blockquote>
</div><p/><p>
De nye it-systemer er endnu ikke sat i drift, men i Favrskov Kommune har de 
allerede sparet en halv million kroner på, at Kombit har kunnet forhandle 
sig frem til en lavere pris på de nuværende systemer, fortæller Henrik Brix, 
it- og digitaliseringschef i kommunen og formand for foreningen for 
kommunale it-chefer, Kita. 
</p><p><b class="ext-link">DE SMÅ KOMMER</b><a class="embeddedlink" href="http://politiken.dk/oekonomi/virksomheder/ECE2621582/mirsk-bryder-monopolet-med-ordre-paa-talegenkendelse-paa-jobcentret/">Mirsk bryder monopolet med 
ordre på talegenkendelse på Jobcentret</a></p><p>
Og den besparelse vil ifølge indkøbsfællesskabet Kombit kun vokse, når de nye 
systemer indfases. Tre af udbuddene røg tilbage i KMD’s hænder, men spørger 
man Mikkel Tang Hedegaard, kommunikationschef i Kombit, betyder den øgede 
konkurrence, at kommunerne i fremtiden skal betale mindre for driften af 
it-systemerne. 
</p><p>
»Der er kommet meget mere konkurrence i markedet, og det giver besparelser for 
kommunerne. Vi havde en forventning om at spare kommunerne for 25 procent på 
it-driften af de fire systemer, som vi i Kombit har udbudt, og det ser ud 
til at kunne holde«.
</p><p>
Systemerne står blandt andet for udbetaling af kontanthjælp og sygedagpenge, 
og kommunerne betaler i dag samlet en halv milliard kroner om året for de 
fire systemer. 
</p><h3>
Forskellige priser på samme produkt 
</h3><p>
Kommunernes Landsforening (KL) solgte i 2009 it-virksomheden KMD til private 
hænder og oprettede herefter it-indkøbsfællesskabet Kombit med halvdelen af 
de penge, man fik for salget. Kombit blev således sat i verden for at udbyde 
store dele af det kommunale it-marked og på den måde bryde KMD's monopol. 
</p><p>
Men overgangen gik ikke problemfrit. 
</p><p>
I 2010 vurderede Konkurrencestyrelsen, at 29 kommuner havde negligeret at 
sende deres aftaler med KMD i udbud, og i 2012 kunne Politiken fortælle, at 
flere kommuner betalte vidt forskellige priser for de samme it-systemer, som 
KMD stadig havde monopol på. Én kommune betalte således 26 gange mere for 
systemet KMD Udbetaling end en anden. Et system, som KMD stadig sidder på, 
men som efter planen skal udfases og erstattes af NemKonto. 
</p><p><b class="ext-link">FORSKEL</b><a class="embeddedlink" href="http://politiken.dk/oekonomi/ECE1738184/kommuner-betaler-op-til-26--gange-mere-for-samme-it-system/">Kommuner betaler op til 26 gange mere for 
samme it-system</a></p><p>
I KL er man glad for, at monopolet nu er ved at blive brudt, for det vil give 
mere fair priser, mener kontorchef for digitalisering og borgerbetjening Pia 
Færch. 
</p><p>
»Under monopolsituationen sad KMD med forretningssiden som de eneste, og 
derfor kunne de styre priserne«. 
</p><p><i class=" bl-elem">Men hvorfor har det taget så lang tid at bryde monopolet?</i></p><p>
»KMD har siddet med al viden om forretningen. Den viden har vi skullet 
opbygge, og det tager nogle år«, siger Pia Færch og fortsætter: 
</p><p>
»2010 var en overgangsfase, hvor man netop ikke var vant til at sende i udbud. 
Derfor går jeg ud fra, at kommunerne i dag har sendt de kontrakter i udbud, 
som de skal«. 
</p><h3>
KMD er stadig størst 
</h3><p>
Grith Skovgaard Ølykke er lektor i udbudsret ved CBS. Hun understreger, at det 
er en lang og tung proces at udskifte et gammel it-system med et nyt, og at 
også brugerne skal vænne sig til de nye systemer. Og så tager overgangen fra 
monopol til frit marked tid. 
</p><p>
»Der er ikke gået lang tid fra salget af KMD i 2009 til i dag. Mange kommuner 
har nok været glade for deres produkter, og nu skal de så til at købe noget 
nyt. Så der vil være en overgang fra et monopol til et frit marked«, siger 
hun. 
</p><p>
Den dag i dag er KMD også stadig den suverænt stærkeste spiller i det 
kommunale it-marked. 
</p><div class="art-quote article-box">
<p class="quote"/>
<blockquote>
<p class="quote-txt">
Det er vores klare forventning, at vi også i årene fremover vil være en 
afgørende aktør på det offentlige it-marked.
</p>
<p class="sender">
Morten Dalager, direktør, KMD 
</p>
</blockquote>
</div><p/><p>
Tal fra udbudsportalen UdbudsVagten viser således, at it-giganten i 2014 vandt 
93 af alle offentlige it-aftaler på over 1,5 million kroner, mens de 11 
næststørste virksomheder tilsammen vandt 94 aftaler. I alt 440 it-kontrakter 
blev underskrevet med 197 leverandører i 2014. 
</p><p>
Alligevel kan direktør i UdbudsVagten Kevin Leig Bengtsson nikke genkendende 
til, at den fri konkurrence for alvor er begyndt at spire. 
</p><p>
»Over de seneste tre år har flere og flere it-virksomheder vundet offentlige 
udbud. Men det specielle er, at vi for første gang i tallene kan se, at der 
er konkurrenter på KMD’s monopolområder«, siger han. 
</p><h3>
Bliver billigere for borgerne 
</h3><p>
Lektor Grith Skovgaard Ølykke understreger, at det er godt, at der nu er slået 
hul på monopolet. 
</p><p>
»Det betyder, at der fremadrettet kommer mere konkurrence. Det giver mulighed 
for flere produkter at vælge imellem, mere innovation og lavere priser. Og 
så kommer det borgerne til gavn ved, at de kommer til at betale mindre i 
skat, fordi kommunerne betaler mindre for systemerne«. 
</p><p><b class="ext-link">MANGLENDE UDBUD</b><a class="embeddedlink" href="http://politiken.dk/indland/ECE988795/29-kommuner-lavede-ulovlige-it-aftaler/">29 kommuner lavede ulovlige 
it-aftaler</a></p><p>
I KMD ryster man dog ikke i bukserne over den nye konkurrence. 
</p><p>
»At KMD nu møder flere konkurrenter i markedet er ikke overraskende. Store 
dele af de kommunale it-opgaver har været konkurrenceudsat, og generelt er 
konkurrencen øget i hele it-branchen. Fra KMD’s side hilser vi konkurrence 
velkomment, og det er kun sundt, at kunderne har flere udbydere at vælge 
imellem«, skriver direktør Morten Dalager i en e-mail, men understreger: 
</p><p>
»Vi hæfter os først og fremmest ved, at KMD fortsat står yderst stærkt i det 
offentlige segment. Det er et marked, som betyder meget for KMD, og hvor vi 
gennem en lang årrække har opbygget solide kompetencer. Det er vores klare 
forventning, at vi også i årene fremover vil være en afgørende aktør på det 
offentlige it-marked«. 
</p><p>
To tredjedele af KMD's omsætning kom i 2014 fra landets 98 kommuner. 
</p><p class=" bl-elem"><span class="img-contimg-fl-center"><img class="image inlineLightBox" src="http://multimedia.pol.dk/archive/00927/net-kmd-monopol-MFC_927017a.gif" alt="" border="0"/></span></p>	
</div>

</div></body></html>
