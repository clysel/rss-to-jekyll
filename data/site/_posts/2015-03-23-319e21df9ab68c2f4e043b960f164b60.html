---
layout:     post
title: 	    "Danskernes økonomiske selvtillid er på højeste niveau i 7 år"
post_author:	    
post_date:	    Mon, 23 Mar 2015 21:18:56 +0100
post_site:	    politiken.dk 
post_link:	    http://politiken.dk/oekonomi/privatoekonomi/ECE2600499/danskernes-oekonomiske-selvtillid-er-paa-hoejeste-niveau-i-7-aar/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Danskernes økonomiske selvtillid er i top. Ikke siden januar måned 2006 har 
forbrugertilliden været højere, viser tal fra Danmarks Statistik. 
</p><p>
Både når det gælder forventningen til landets økonomi og til familiernes egen 
økonomi, er niveauet steget. Vi er især optimistiske, når det handler om 
landets økonomi. 
</p><p>
Forbrugertilliden er ifølge Jan Størup Nielsen, senioranalytiker i Nordea, et 
af de vigtigste økonomiske nøgletal, selv om det ikke siger noget om det 
reelle forbrug men blot fokuserer på vores forventninger til den økonomiske 
udvikling. 
</p><p>
»Det er det første tal, vi får, der kan give os en pejling om, hvor forbruget 
er på vej hen. Det er helt afgørende, at det private forbrug vokser, for at 
vi kan opnå økonomisk vækst«, siger han. 
</p><p class="art-ext-other">

</p><p/><p>
Det private forbrug tegner sig for cirka halvdelen af den samlede danske 
økonomi, og dermed er der stor opmærksomhed på, om forbrugerne er klar til 
at tage spenderbukserne på, eller om de stadig gemmer pengene i madrassen og 
venter på bedre tider. 
</p><h3>
Det går OK for mig – men endnu bedre for naboen 
</h3><p>
Forbrugertilliden bygger på fem nøglespørgsmål om økonomi, som forbrugerne 
besvarer. Tallene for marts måned viser større tillid til samtlige fem 
områder, men de mest markante stigninger finder man i forhold til 
udviklingen i dansk økonomi. 
</p><p>
»Det er meget markant. En stor del af forklaringen finder vi på 
arbejdsmarkedet. Beskæftigelsen er siden midten af 2013 steget med mere end 
30.000 personer, og det har fået frygten for at blive ramt af arbejdsløshed 
til at blive mindre«, siger Jan Størup Nielsen. 
</p><p>
Også når det handler om vores egen private økonomi, er vi blevet mere 
optimistiske. Men her er stigningen mindre markant. 
</p><h3>
Forbruget er stadig beskedent 
</h3><p>
Forbrugertilliden har været støt stigende de seneste år, men det er endnu ikke 
noget, der for alvor er slået igennem i forbruget. Sidste år voksede 
forbruget kun med 0,3 procent. 
</p><p>
»Det går stadig langsomt. Men vi forventer, at der kommer mere fart på nu – og 
det er jo også det, som forbrugertilliden peger på«, siger Jan Størup 
Nielsen. 
</p><p>
Han forventer, at det private forbrug vil vokse med cirka 1,5 procent i år, og 
det betegner han som et »normalt« niveau. I midten af nullerne voksede det 
med mere end 4 procent. 
</p><h3>
Øget forbrug bruges på oplevelser 
</h3><p>
Men én ting er, om danskerne overhovedet er villige til at hive pungen op af 
lommen. En anden ting er, hvad de så bruger pengene på. 
</p><p>
Der har de seneste år været en tendens til, at vi bruger flere penge på 
oplevelser og færre penge på varer. Det kan blandt andet læses i tallene fra 
detailhandelen, der har været svage de seneste år. 
</p><p>
»Det betyder som udgangspunkt ikke noget for privatforbrugets effekt på det 
samlede forbrug, om pengene bruges på det ene eller det andet. Det vigtige 
er, at pengene skaber noget i form af øget beskæftigelse eller øget 
købekraft«, siger Jan Størup Nielsen. 
</p><p>
»Det gør det for eksempel ikke, hvis vi udelukkende køber fladskærms-tv, så 
alle pengene ender i Sydkorea«. 
</p><h3>
Følger i halen af flere positive indikatorer 
</h3><p>
Rekordniveauet for forbrugertilliden kommer i halen på flere andre positive 
indikatorer. Nationalbanken opjusterede sidste uge vækstforventningerne, og 
det var i det hele taget en meget positiv nationalbankdirektør, der 
præsenterede kvartalsrapporten. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/dkoekonomi/ECE2593244/nationalbankens-direktoer-gaar-til-angreb-paa-skaev-boligbeskatning/">Nationalbankens direktør går 
til angreb på skæv boligbeskatning </a></p><p>
Samtidig er der færre boliger til salg, hvilket vidner om, at aktiviteten på 
boligmarkedet stiger. 
</p><p class=" bl-elem">
Flere steder i landet, især omkring de større byer, er boligerne steget pænt 
det seneste år. 
</p>	
</div>
</div></body></html>
