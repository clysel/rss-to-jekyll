---
layout:     post
title: 	    "Han har knoklet. Fordi Danmark gav ham chancen"
post_author:	    
post_date:	    Mon, 16 Mar 2015 14:58:03 +0100
post_site:	    politiken.dk 
post_link:	    http://politiken.dk/magasinet/interview/ECE2589500/han-har-knoklet-fordi-danmark-gav-ham-chancen/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Kønne, velklædte Farnam med tørklædet sirligt bundet om halsen og den stille 
høflige fremtoning synes, at Venstres politiske ordfører Inger Støjbjerg har 
ret i meget. Hun har ret i, at mange muslimske unge har et attitudeproblem, 
og hun har ret i, at Danmark er mulighedernes land for nye danskere, der kan 
og vil. Men hun har ikke gjort det lettere for Farnam at gå i biografen. 
</p><p>
»Jeg var så sur, da hun fortalte om de drenge, der ødelagde hendes biograftur. 
Jeg knokler hver dag og ved, at jeg gør mit bedste. Alligevel er det mig, 
hun taler om. Folk kan jo ikke se, at det ikke er mig«, siger Farnam, der er 
23 år og kom til Danmark for 7 år siden som uledsaget asylbarn, og som af 
hensyn til sin familie i Iran ikke vil have sit efternavn nævnt. Hos Røde 
Kors i Gribskovlejren tog Gitte Scheibel imod ham. 
</p><p>
»Han er måske den dårligste dreng, jeg har modtaget i de 11 år, jeg har 
arbejdet med asylbørn. Han var så bange, at han næsten ikke kunne føre en 
samtale. Sammenkrøbet som et lille skræmt dyr«. 
</p><p>
Han kunne heller ikke et ord dansk. 4 år senere blev han student med 10,8 i 
gennemsnit. 
</p><p>
Vi møder ham på Panum Instituttet. Her læser den flygtning, ethvert land 
drømmer om, medicin på fjerde semester. Selv drømmer han om et politisk 
Danmark, der taler mere som Venstres næstformand Kristian Jensen og mindre 
som Inger Støjbjerg. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00921/_____Intet_navn_____921143" data-id="921143" data-imgtype="jpg" data-caption="Farnam kom som uledsaget flygtningebarn i 2008 og var meget bange og meget svækket. Fire år senere blev han student med et gennemsnit på 10,8. Foto: Jacob Ehrbahn"/><p>
»Kære Jai-Li, Muhammed, Sergio og Latifah! Tak, fordi I er kommet til Danmark 
og tager fat, hvor danskerne ikke kan eller vil. Tak, fordi I er med til at 
gøre Danmark til et rigere sted. For uden jer ville Danmark anno 2015 ikke 
hænge helt så godt sammen. Sådan burde langt flere politikere sige, når de 
taler om indvandrere og flygtninge. For alt for meget af debatten om 
personer i Danmark med anden etnisk baggrund end dansk tager udgangspunkt i 
problemerne«, skrev Kristian Jensen for nylig i en heftigt debatteret 
kronik. 
</p><p>
Farnam synes, at Venstre tidligere har haft magten lidt for lang tid til, at 
han er sikker på, at Kristian Jensens nye toner tegner Venstre. Alligevel er 
han glad. 
</p><p>
»Jeg følte, at han var en slags advokat for mig. En, der ville forsvare mig og 
mange andre, hvis stemmer man ikke hører så tit. Specielt er jeg glad, fordi 
ordene kommer fra Venstre og ikke kun fra Enhedslisten«, siger Farnam, der 
mener, at det er rimeligt at stille krav til nye danskere. 
</p><p>
»Hvis man overholder reglerne og stopper dem, der ikke gør, bliver det også 
nemmere for os andre at være her, når man møder os i biografen eller ved 
busstoppestedet«. 
</p><h3>
Flugten 
</h3><p>
Barndomshjemmet i Iran var intellektuelt og kærligt. Børnene skulle være 
dygtige. 
</p><p>
»Iran har mistet meget. Vi har mistet demokratiet. Uddannelse er det eneste, 
vi har tilbage. Børnenes uddannelse er forældrenes stolthed«. 
</p><p>
Farnam ved godt, hvorfor familien måtte flygte, men ønsker ikke at forklare 
for detaljeret og foretrækker at tale om familien uden at nævne, hvor mange 
de var. Han er det ældste af børnene, og flugten fra Iran til Tyrkiet og 
videre med fly til Bruxelles var grundigt planlagt. Herfra flygtede de i et 
lastvognstog med flere hundrede iranere. Under kørslen standsede 
lastvognene. Alle gik ud, og midt i natten forlød det, at politiet var på 
vej. Farnam blev hevet ind i en lastvogn, der kørte derfra. 
</p><p>
»Det tog måske 40 sekunder. Siden har jeg ikke set min familie«. 
</p><p>
Menneskesmugleren fortalte, at han skulle rejse til København og derfra til 
London, hvor han ville gense familien. 
</p><p>
»Det eneste, jeg vidste om landet, var, at Peter Schmeichel havde spillet i 
Manchester United. Jeg gik rundt i lufthavnen, og politiet kunne ikke finde 
ud af, hvad der var galt. De undersøgte mig for stoffer og tog mit pas. Det 
var falsk, og jeg blev sendt i Vestre Fængsel. Her sad jeg med store 
tatoverede kriminelle og ville bare til London. Men Danmark var det første 
land, hvor jeg var registreret, så jeg måtte blive«. 
</p><h3>
Telefon til livet 
</h3><p>
I Gribskovlejren for uledsagede asylbørn skulle Gitte Scheibel være 
kontaktperson for den nye dreng. 
</p><p>
»Vi kunne ikke få oplyst, hvad han havde siddet inde for. Men 40 dage, hvor de 
2 uger var i Vestre, er rimelig lang tid, så vi tænkte: Hold da op. Vi havde 
3 iranske drenge, som havde forskellige tunge problemer. Nu bliver det et 
firkløver, og det skulle vi forhindre, tænkte vi«. 
</p><p>
Så kom Farnam, og med Farnam lærte hun to drenge at kende. En sky, genert, 
tavs og traumatiseret dreng, der intet spiste, glemte alt og frygtede at 
være til besvær, og en sprogligt begavet og knivskarp dreng. Efter et halvt 
år skulle hun skifte asylcenter, men gav sit nye lokalnummer til Farnam. For 
Farnam var det et nummer til livet. Den anden, der gav ham sit nummer, var 
hans psykolog. 
</p><div class="art-quote article-box">
<p class="quote"/>
<blockquote>
<p class="quote-txt">
Man er jo ikke sig selv på et asylcenter. Man ved ikke, om man skal væk næste 
dag. Man har ikke brug for penge, man har ikke brug for svømmehal eller 
bowling. Man har behov for et menneske, der siger: Jeg forstår dig
</p>
<p class="sender">
Farnam 
</p>
</blockquote>
</div><p/><p/><p>
»Hun sagde: Det er svært. Det er hårdt. Men du er den eneste, der kan hjælpe 
dig. Hun viste mig, at jeg var et menneske omgivet af andre mennesker, der 
ville hjælpe. Hun gav mig sit nummer, selv om hun ikke måtte, og sagde, at 
jeg altid kunne ringe. Det er sådanne mennesker, sådanne øjeblikke, der gør, 
at man føler sig som menneske. Man er jo ikke sig selv på et asylcenter. Man 
ved ikke, om man skal væk næste dag. Man har ikke brug for penge, man har 
ikke brug for svømmehal eller bowling. Man har behov for et menneske, der 
siger: Jeg forstår dig«. 
</p><h3>
Nye forældre 
</h3><p>
Efter seks måneder kom opholdstilladelsen og et brev til Gitte Scheibel, hvor 
der stod, at hun skulle have forældremyndigheden. Farnam havde skrevet det 
uden at spørge. Hun havde lige fået sit første barn og tænkte, at han skulle 
have nogen, der var mere voksen. Hendes egne forældre, der bor i Nivå, har 
fire voksne børn og to uledsagede flygtningebørn fra Rwanda, som de også er 
forældremyndighedsindehavere for. Farnam skulle ikke bo hos dem. Men de 
skulle have forældremyndigheden. 
</p><p>
»Det ville de godt, og så blev hele den pukkelryggede involveret. Vi er fire 
børn, der er to børn, som de har forældremyndigheden over, og en vrimmel af 
fætre og kusiner. Alle sagde ja til Farnam«. Spørgsmålet var, om Farnam 
ville have Gitte Scheibels forældre. 
</p><p>
»Jeg tog ham med uden at sige, at det var mine forældre, for så vidste jeg, at 
han ville sige ja. Jeg havde sagt, at han var nødt til at træffe sin egen 
beslutning og ikke spørge, hvad jeg syntes. Vi satte ham, så han ikke kunne 
se familiebillederne og genkende mig«. Farnam betænkte sig ikke længe. Den 
familie ville han gerne ind i. Bagefter fortalte Gitte Scheibel, at det var 
hendes egne forældre. 
</p><p>
»Hvorfor sagde du ikke det? Fordi det skulle være dit valg«, sagde jeg. 
</p><h3>
Mislykket familie 
</h3><p>
Farnam ville helst bo på Sjælland, men da København ikke tog flere flygtninge, 
blev det en skole for utilpassede unge i Roskilde. 
</p><p>
»Der var mange kriminelle, og pædagogerne stolede ikke på mig. Jeg stjal mig 
til at læse om min sag. Der stod, at jeg nok var 3-4 år ældre. Det var det 
værste. At mennesker, der smiler pænt til en, skriver, at de ikke tror på 
en«. 
</p><p>
På sprogskolen fattede en af lærerne sympati for ham. Han kom ind i lærerens 
familie som plejebarn, men af en eller anden grund gik det ikke. 
</p><p>
»I Gittes familie følte jeg mig som ligeværdigt medlem. Det blev jeg aldrig 
rigtig her«. 
</p><p>
Efter 9. klasse på Absalonskolen i Roskilde ville han i gymnasiet, men 
kommunen mente, at han skulle tage 10. klasse og på VUC bagefter. Gitte 
Scheibel sagde til ham, at han blev nødt til droppe behagesygen og stå fast 
på sin ret: 
</p><p>
»Ellers bliver du tromlet i Danmark. Der er altid en kommune, der ved bedst, 
en lærer, der ved bedst, alle mulige andre, der ved bedst. Hans psykolog og 
jeg skrev en orientering, hvor vi sagde, at det iranske skolesystem er langt 
hårdere end det danske, at han altid har lavet lektier, og hvis I tager 
drømmen om at klare sig godt fra ham, gør I langt mere skade«. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00921/_____Intet_navn_____921144" data-id="921144" data-imgtype="jpg" data-caption="Farnam læser medicin på fjerde semester på Panum Instituttet i København. Foto: Jacob Ehrbahn"/><p>
Midt i de voksnes kamp om Farnams fremtid fandt han selv ud af, at han kunne 
gå til optagelsesprøve på Roskilde Tekniske Gymnasium. Han var lige ved at 
dumpe, men bestod og flyttede fra den nye plejefamilie ind i egen bolig og 
begyndte i gymnasiet. »Lærerne var nogle af de bedste mennesker, jeg har 
mødt. De kunne se, jeg var målrettet, og spurgte, om jeg ville have 
ekstraundervisning af en pensioneret dansklærer, der hed Grethe. Det endte 
med, at jeg blev nummer 3 i klassen og gik ud med 10,8 i snit.« 
</p><h3>
Vred på Støjbjerg og utilpassede 
</h3><p>
Han fik danske venner og oplevede, at der var godhed omkring ham. Vennernes 
forældre inviterede ham til middag, hans gamle ’familie’ beholdt 
forældremyndigheden og tog ham med til familiefester og på ferie. Han 
begyndte også at gå i byen. Det lyder ligetil, men var det ikke. 
</p><p>
»Når jeg læser aviser, lyder det, som om flygtningene kommer og tager 
danskernes arbejde og penge. Sandheden er, at jeg har knoklet. Når min ven 
Troels gik i byen, blev jeg hjemme. Ikke fordi jeg var en nørd, der elskede 
at lave lektier, men fordi jeg skulle bevise, at jeg kunne. Prøv at tage til 
Iran, og bliv student. Det er ikke let. Fire år efter at jeg kom til 
Danmark, fik jeg 12 i skriftlig dansk til studentereksamen«. 
</p><p>
Derfor bliver han vred på Inger Støjbjerg. Fordi hun gør det sværere at være 
ny i Danmark. Fordi en række debattører holder ham fanget i et bur, mens de 
ser på ham som en del af en brun masse og ikke som det brunøjede individ 
Farnam. Han kunne ikke få pas, da hans klasse skulle til Skotland. De måtte 
vente halvanden time på ham i lufthavnen, og han hadede det. Han skulle til 
indfødsretsprøve, selv om han havde 10,8 i gennemsnit. Anfører man, at det 
vel kun er bagateller, siger han. 
</p><p>
»Det er små ting, men det er små ting, der betyder enormt meget«. 
</p><h3>
Racisme 
</h3><p>
Farnam har mødt indvandrerdrenge, der sagde, at han glemte sine traditioner og 
sin religion og bare ville være dansker, fordi han drak øl i en bar. Han gad 
ikke diskussionen og sagde, at han var spanier. Han har altid arbejdet. På 
biblioteket, på Roskilde Festivalen, på en café på Gammel Torv. Her kom 
nogle danske drenge og ville have en cheeseburger med det samme. Han sagde, 
at kokken havde travlt, og at der ville gå lidt tid. 
</p><p>
»Så spyttede de mig i ansigtet og sagde, at jeg skulle skride hjem, når jeg 
ikke kunne indordne mig. Der er racister overalt. I Iran, i USA, i Danmark. 
Men når jeg diskuterer med indvandrere, siger jeg: Fint nok. De findes. Men 
hvad med den pædagog, der lærte dig at gå? Hvad med den lærer, der lærte dig 
at skrive? Den lærer, der motiverede dig i gymnasiet? De var også danskere. 
Du kan ikke bruge racisme som en undskyldning for ikke at nå dine mål. Så 
længe jeg har opført mig ordentligt, har jeg oplevet langt mere 
menneskelighed og godhed end det modsatte«. 
</p><p>
I blodsporene fra Omar el-Husseins ugerninger diskuterer Danmark, om samfundet 
havde en medskyld. Farnam fatter det ikke. 
</p><p>
»I Iran og Irak er der ikke psykologhjælp. Der er ikke SU. Der er ikke 
bistandshjælp. Der er ikke arbejdsløshedsunderstøttelse. Går noget galt, er 
du dig selv. At give samfundet skylden for en terrorists ugerning er absurd. 
Det er ikke samfundets skyld, hvis du ikke benytter dig af de tilbud, som 
Danmark giver«. 
</p><div class="art-quote article-box">
<p class="quote"/>
<blockquote>
<p class="quote-txt">
Ingen har haft en værre begyndelse i Danmark end jeg. Flugt, fængsel, 
asylcenter, et fremmed land og en familie, der er forsvundet, og som jeg 
ikke ved om lever. Det er ingen undskyldninger for at begå kriminalitet 
eller blive radikaliseret
</p>
<p class="sender">
Farnam 
</p>
</blockquote>
</div><p/><p/><p>
Farnam vil ikke høre på, at han måske fik en kærlighed og en begavelse i 
dåbsgave, som betyder, at han klarer sig bedre end mange andre. 
</p><p>
»Ingen har haft en værre begyndelse i Danmark end jeg. Flugt, fængsel, 
asylcenter, et fremmed land og en familie, der er forsvundet, og som jeg 
ikke ved om lever. Det er ingen undskyldninger for at begå kriminalitet 
eller blive radikaliseret. Men der findes mennesker i Danmark, der bruger 
demokratiet til at bekæmpe det, og det fatter jeg ikke, at de får lov til«. 
</p><h3>
Læge om 4 år 
</h3><p>
Farnam er begyndt at se på det smukke ur, han har fået af sin plejefamilie. 
Klokken 12 er der forelæsning i mave- og tarmkræft. Det er ham selv, der har 
ønsket at fortælle sin historie. Fordi det er vigtigt, at danskerne ved, at 
der findes mennesker, der kommer hertil og klarer sig godt, og fordi de 
nyankomne skal vide, at Danmark er mulighedernes land. 
</p><p>
Når han er færdig for i dag, skal han hjem til sin lejlighed i Birkerød. Han 
har selv tjent pengene til den. Desuden får han 5.200 om måneden i SU. Om 4 
år er han læge. 12 år efter at han kom hertil. 
</p><p>
»Jeg har knoklet. Men det var Danmark, der gav mig muligheden«. 
</p><p class=" bl-elem"><i class=" bl-elem">Publiceret 17. marts 2015</i></p>	
</div>
</div></body></html>
