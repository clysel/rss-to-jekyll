---
layout:     post
title: 	    "Windows-brugere slås med andet forsøg på fejlramt patch"
post_author:	    Jesper Stein Sandal
post_date:	    Thu, 26 Mar 2015 10:01:39 +0000
post_site:	    www.version2.dk 
post_link:	    http://www.version2.dk/artikel/windows-brugere-slaas-med-andet-forsoeg-paa-fejlramt-patch-116482?utm_medium=feed&utm_source=version2.dk&utm_campaign=it_nyheder
---
<html><body><div><section class="body"><p>Windows-brugere fra hele verden slås efter to uger fortsat med én af de opdateringer, som Microsoft udsendte i forbindelse med selskabets månedlige opdateringer til Windows. Det problematiske understreges af, at der er tale om en opdatering, Microsoft allerede én gang har måttet trække tilbage.</p>

<p>Det drejer sig nemlig om <a href="https://technet.microsoft.com/en-us/library/security/3033929.aspx">KB3033929</a>, der er en erstatning for en problemfyldt opdatering, Microsoft udsendte i oktober, men måtte trække tilbage efter blot tre dage.</p>

<p>Den nye udgave forsøger at rette samme fejl i Windows i forbindelse med SHA-2-signering af blandt andet programfiler, men for visse brugere giver den også problemer. <a href="https://social.technet.microsoft.com/Forums/windows/en-US/a08ad884-6b05-4632-8f28-2568eb97b636/update-kb3033929-fails-with-error-code-80004005">I en tråd på Microsofts eget supportforum</a> er der flere løsningsforslag fra brugerne og enkelte fra Microsoft.</p>

<p>Det ser ud til, at brugere som har installeret flere styresystemer på samme pc, kan opleve problemet, hvor Windows 7 efter opdateringen skal genstarte, men derefter ikke kan fuldføre opdateringen og må gendanne til et restore-punkt.</p>

<p>Men der er også Windows 7-brugere, som kun har Windows 7 installeret, som oplever det samme problem. Problemet kan heller ikke føres tilbage til en enkelt pc-producent, da brugere af pc'er fra både Dell og HP har oplevet problemet.</p>

<p>Microsofts danske supportafdeling oplyser til Version2, at selskabet ikke er bekendt med problemet, og henviser til den amerikanske supporttråd.</p>

<p>Hvis man oplever problemet, og ikke har dual boot, ser det foreløbigt bedste bud på en midlertidig løsning ud til at være at starte op i fejlsikret tilstand, afinstallere opdateringen og fravælge den i Windows Update.</p>
  </section></div></body></html>
