---
layout:     post
title: 	    "Kinesisk »sandmur« skaber stor bekymring i USA"
post_author:	    
post_date:	    Thu, 02 Apr 2015 13:24:06 +0200
post_site:	    politiken.dk 
post_link:	    http://politiken.dk/udland/ECE2614535/kinesisk-sandmur-skaber-stor-bekymring-i-usa/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Små sandbanker popper op rundt omkring i Det Sydkinesiske Hav i disse måneder. 
Kunstige udkigsøer, hvorfra det kinesiske militær kan holde øje med 
aktiviteterne i det enorme hav, som landet deler med Vietnam, Filippinerne, 
Japan og en række andre lande. 
</p><p>
Den asiatiske supermagt er ved at bygge »Den Kinesiske Sandmur«, som en 
admiral i den amerikanske flåde, US Navy, ved navn Harry Harris udtrykte det 
på en konference i Australien for et par dage siden. 
</p><p>
»Kina bygger kunstigt land ved at pumpe sand ud oven på levende koralrev«, 
sagde admiral Harris og påpegede, at der i løbet af få måneder er blevet 
skabt kunstige øer på tilsammen flere kvadratkilometer af kineserne. 
</p><p>
Admiralen er ifølge nyhedsbureauet Reuters og flere amerikanske medier stærkt 
bekymret over den kinesiske aktivitet med bulldozere i Det Sydkinesiske Hav, 
der udgør stridspunktet i en omfattende konflikt om territorier mellem 
landene i regionen. 
</p><p><b>Konflikten er et ragnarok</b></p><p>
Konflikten om Det Sydkinesiske Hav handler om, hvem der har ejerskab over 
hvilke dele af havet. Lige nu er Kina i offensiven i spillet om 
territorierne, forklarer Thomas Galasz Nielsen, ekspert i international 
sikkerhedspolitik ved Dansk Institut for Internationale Studier (DIIS). 
</p><p>
»Med de nye kunstige øer, der fungerer som fremskudte observationsposter, øger 
kineserne deres militære tilstedeværelse i havet. Det tyder på, at Kina er 
ved at stramme skruen. De vil have havet for sig selv«, siger han. 
</p><p><b class="ext-link">HAVSTRID</b><a class="embeddedlink" href="http://politiken.dk/udland/ECE2292628/kina-giver-vietnam-og-usa-skylden-for-konflikt/">Kina giver Vietnam og USA skylden for 
konflikt</a></p><p>
I mellemtiden fastholder de øvrige lande deres ret til dele af Det 
Sydkinesiske Hav. Uenighederne er så omfattende, og der er så meget på spil, 
at Thomas Galasz Nielsen kalder konflikten et »ragnarok«. 
</p><p>
»Ingen steder i verden har man en situation, som er så politisk højspændt med 
så mange ressourcer indblandet. Der er olie, gas, mange befolkningsrige 
lande og to supermagter indblandet i konflikten«, siger han. 
</p><h3>
Kina vil ikke diskutere grænserne 
</h3><p>
Striden går mange år tilbage. Siden 1970'erne har Kina strammet grebet mere og 
mere om havet i takt med, at landets økonomiske muskler har vokset sig 
større. Det seneste store kinesiske skridt kommer nu med etableringen af 
udkigsposter i havet. 
</p><p>
»Det er lige før, at filippinerne ikke kan træde ud i vandkanten uden at være 
i Kina. Kina har samtidig gjort spørgsmålet til et nationalt 
sikkerhedsanliggende, hvilket betyder, at de ikke længere vil diskutere 
grænserne. Det er det samme med for eksempel spørgsmålet om Tibet«, 
forklarer Thomas Galasz Nielsen. 
</p><p>
Satellitbilleder viser ifølge Washington Post byggerier på en række 
forskellige klipper og koralrev, der er kontrolleret af Kina og befinder sig 
i området omkring de omstridte Spratlyøer. Byggerierne tæller ifølge 
eksperter, som avisen har talt med, flere små havne, moler, heliporte og 
angiveligt mindst en landingsbane. 
</p><p><b>Kina: Vi bygger i eget hav</b></p><p>
I mellemtiden holder kineserne på deres ret til at bygge i eget hav. Den 
kinesiske udenrigsminister Wang Yi afviste således i sidste måned ifølge 
Washington Post, at byggerierne går ud over andre lande eller parter i 
konflikten. 
</p><p>
»Vi tager os ikke af kritik fra andre parter, når vi blot bygger faciliteter i 
vores eget hav. Vi har al ret til at gøre ting, der er retmæssige og 
retfærdiggjorte«, sagde udenrigsministeren. 
</p><p>
Flere af landene er dog ifølge Thomas Galasz Nielsen fra DIIS økonomisk 
afhængige af at kunne fiske i Det Sydkinesiske Hav. Den mulighed er nu ved 
at blive udfordret af Kinas byggerier i havet. 
</p><p><b class="ext-link">SAMMENSTØD</b><a class="embeddedlink" href="http://politiken.dk/udland/ECE2300912/vietnam-og-kina-strides-paa-havet-fiskerbaad-sejlet-ned/">Vietnam og Kina strides på havet: 
Fiskerbåd sejlet ned</a></p><p>
»Det her er det første store skridt i retningen af, at Kina blokerer 
fiskenationernes adgang til Det Sydkinesiske Hav«, siger han. 
</p><p>
Derfor var retorikken fra admiral Harry Harris også af en helt særlig 
karakter, da han talte om »Den Kinesiske Sandmur« i Australien. 
</p><p>
»Han hentyder til Den Kolde Krig, og at Kina lukker sig om sig selv. På den 
måde taler han også til USA's allierede i området, der frygter Kinas 
fremmarch med de nye øer«. 
</p><h3>
USA vil have fri adgang til alle have 
</h3><p>
Amerikanerne er bekymret for, at Kina er i gang med at optrappe konflikten med 
sine byggerier. En bekymring, som daværende talsperson for den amerikanske 
udenrigstjeneste, Jennifer Psaki, allerede luftede tidligere på måneden. 
</p><p>
»Kinas landvinding og byggeaktiviteter skaber større usikkerhed i regionen om 
landets intentioner«, sagde hun: 
</p><p>
»Vi følger udviklingen tæt og vil fortsætte med at fremlægge vores bekymringer 
for Kina så vel som andre lande i regionen i forsøget på at få alle parter 
til at undgå destabiliserende aktiviteter«. 
</p><p>
USA er en flådemagt, som vil have fri passage på alle have, forklarer Thomas 
Galasz Nielsen. 
</p><p class=" bl-elem">
»Derfor reagerer de på, at kineserne også opbygger sig selv som en flådemagt. 
Kineserne har købt et hangarskib, de er ved at udvikle deres missilarsenal 
og forsøger nu at kontrollere det sydkinesiske hav med udkigsposter«, siger 
han og understreger, at USA stadig er langt foran på det område. 
</p>	
</div>

</div></body></html>
