---
layout:     post
title: 	    "Bilbombe sårer flere på ferieøen Koh Samui"
post_author:	    
post_date:	    Sat, 11 Apr 2015 11:10:30 +0200
post_site:	    politiken.dk 
post_link:	    http://politiken.dk/udland/ECE2624059/bilbombe-saarer-flere-paa-ferieoeen-koh-samui/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
En bilbombe er eksploderet på den meget populære thailandske ferieø Koh Samui, 
og syv mennesker er såret, heriblandt en 12-årig italiensk pige, oplyser 
politiet.
</p><p>
Øen besøges hvert år af tusinder af danskere.
</p><p>
Bomben var pakket ned i en Mazda-varevogn med falske nummerplader.
</p><p>
Den eksploderede sent fredag aften i et parkeringshus ved et butikscenter, 
hvor mange mennesker befandt sig for at foretage sene indkøb.
</p><p>
»Det er en bilbombe, men vi kan ikke bekræfte hvilken type eksplosivt 
materiale, de har brugt«, siger en talsmand for det nationale politi.
</p><h3>
Populært rejsemål for danskere
</h3><p>
Torben Andersen, der er kommunikationschef for Spies, siger, at ingen af 
rejseselskabets gæster på Koh Samui har været berørt.
</p><p>
»Spies har 11 gæster på Koh Samui. De har ikke været involveret i gårsdagens 
eksplosion«, siger han.
</p><p>
Højsæsonen for danskere i Thailand sluttede til påske, og Koh Samui er blandt 
de fem mest populære mål for danskere i Thailand-. Det er især unge 
danskere, der kommer til øen, oplyser han.
</p><p>
Ifølge politiet blev bombebilen stjålet 31. marts fra Yala, der er en af 
Thailands tre sydlige provinser med muslimsk flertal. Her har et oprør de 
seneste 10 år kostet over 6300 mennesker livet.
</p><p>
Men politiet vil ikke sige, om bilbomben har sammenhæng med denne konflikt.
</p><p class=" bl-elem">
Den italienske pige og seks thailændere blev såret ved eksplosionen, men de 
kunne alle efter et kort ophold på hospitalet udskrives.
</p>	
</div>

</div></body></html>
