---
layout:     post
title: 	    "Flertallet uenige om grundlag for at slette DAMD-database"
post_author:	    Jesper Stein Sandal
post_date:	    Thu, 09 Apr 2015 13:43:00 +0000
post_site:	    www.version2.dk 
post_link:	    http://www.version2.dk/artikel/flertallet-er-uenige-om-grundlag-slette-damd-database-136068?utm_medium=feed&utm_source=version2.dk&utm_campaign=it_nyheder
---
<html><body><div><section class="body">
    <p>Der er ingen politiske partier i Folketinget, som anfægter, at DAMD-databasen indeholder ulovligt indsamlede oplysninger om danskernes sundhed. Men fremtiden for databasen står fortsat hen i det uvisse, efter Folketinget onsdag <a href="http://www.ft.dk/samling/20141/lovforslag/L168/BEH1-73/forhandling.htm">førstebehandlede en ændring af arkivloven</a>.</p>

<p>Der tegner sig imidlertid et solidt politisk flertal for, at oplysningerne skal slettes. I folketingssalen var det hovedsageligt, hvordan det juridiske grundlag skal skrues sammen, der var genstand for debat mellem de to fløje, der har stillet hver deres model op.</p>

<p>De borgerlige partier har stillet et beslutningsforslag, hvor Folketinget beslutter, at databasen skal slettes. Den model har ikke fået opbakning fra Enhedslisten og SF, som onsdag i stedet fremsatte et ændringsforslag til kulturministerens lovforslag om DAMD-arkiveringen.</p>



<p>Det er på overfladen rent politisk spil, og det forlød da også fra de borgerlige partier, at de støtter de to venstrefløjspartiers ændringsforslag.</p>

<p>Men under overfladen kan den præcise fremgangsmåde vise sig at være vigtig, for indsatsen for at få slettet DAMD-databasen, før den bliver arkiveret, kan få betydning for fremtidigt arbejde for Rigsarkivet.</p>

<p>DAMD-databasen blev oprindeligt skabt ved indsamling af data om konsultationer hos de praktiserende læger om otte udvalgte diagnoser. Men Region Syddanmark udvidede indsamlingen til flere hundrede yderligere diagnoser, og det var ulovligt.</p>

<p>Region Syddanmark har siden ønsket at slette databasen, men Rigsarkivet har anmodet om at få en kopi til bevaring for eftertiden. Region Syddanmark har pligt til at udlevere databasen til Rigsarkivet ifølge arkivloven.</p>

<p>Rigsarkivet ønsker at bevare databasen på grund af den historiske værdi, og her er det underordnet, at indsamlingen er foregået ulovligt. Det er også den konklusion, som Kulturministeriet til sidst nåede frem til, men for at beskytte borgerne, har kulturminister Marianne Jelved fremsat et lovforslag, som føjer en ændring til arkivloven, specifikt om DAMD.</p>

<p>Forslaget vil indebære, at databasen bliver forseglet i 120 år, før forskere kan få adgang til den, og derudover vil der gå yderligere 110 år, før den arkiverede udgave bliver tilgængelig for offentligheden.</p>

<p>Det er dét lovforslag, hvor SF og Enhedslisten nu har fremsat et ændringsforslag, som vil indebære, at databasen slettes.</p>

<p>Problemet ved at træffe en politisk beslutning om at slette databasen er imidlertid, at det kan danne præcedens for, at politikerne bestemmer, at oplysninger, de af andre årsager ønsker slettet, ikke bliver bevaret for eftertiden af Rigsarkivet.</p>

<p>»Det er komplekst, fordi det handler om rigtig mange menneskers personlige oplysninger, som er indsamlet ulovligt. Det har jeg stor respekt og forståelse for. Offentlige myndigheder må aldrig indsamle oplysninger om borgerne, medmindre de har et retsligt grundlag at gøre det på. Det må der ikke herske nogen som helst tvivl om,« sagde Marlene Borst Hansen fra Radikale Venstre og fortsatte:</p>

<p>»På anden side, så synes jeg, at sagen er enkel. Det må aldrig være politikere, som beslutter, hvorvidt noget materiale har historisk værdi. Vi skal kende vores historie - også den grimme del, og den hvor staten eller andre offentlige myndigheder begår lovbrud. Tænk hvis politikere kunne bestemme, hvornår noget skal udelades af historiefortællingen.«</p>

<p>Forslaget fra SF og Enhedslisten handler af samme årsag konkret om at specificere i arkivloven, at de sundhedsdata, der er indsamlet ulovligt, bliver slettet.</p>

<p>»Det er efter min opfattelse en nødvendig lovændring, hvis man skal opnå det mål, at de her data ikke bliver opbevaret i Rigsarkivet. For os er det meget vigtigt at understrege, at vi ikke ønsker en generel ændring af arkivloven. Det skal ikke være sådan, at hvis en regering eller andre myndigheder mere eller mindre bevidst begår ulovligheder, at man så efterfølgende kan forhindre, at det bliver bevaret for eftertiden,« sagde Stine Brix fra Enhedslisten.</p>

<p>Forslaget om ændringen af arkivloven med hensyn til DAMD-databasen skal nu behandles i Folketingets Kulturudvalg med det indkomne ændringsforslag. Udvalget skal drøfte lovforslaget på næste møde den 15. april.</p>
  </section>

  
  
  
  </div></body></html>
