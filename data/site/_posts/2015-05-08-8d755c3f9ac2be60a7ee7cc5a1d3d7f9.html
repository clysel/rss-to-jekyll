---
layout:     post
title: 	    "På ferien kobler vi af, men »hvad er koden til wi-fi?«"
post_author:	    
post_date:	    Fri, 08 May 2015 08:36:25 +0200
post_site:	    politiken.dk 
post_link:	    http://politiken.dk/rejser/nyheder/ferieidanmark/ECE2646457/paa-ferien-kobler-vi-af-men-hvad-er-koden-til-wi-fi/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Tiendegaarden ligger på landet i Borre på Møn med udsigt til bølgende grønne 
marker og gårde. 
</p><p>
Når man booker et ophold på slægtsgården, der som B&amp;B 
udlejer 10 værelser, hører man ikke motorvejsstøj eller anden gadelarm. Her 
er bagtæppet fuglekvidder, og man har alle muligheder for at trække vejret 
dybt ned i maven, finde ro og slappe af. 
</p><p>
Det gør gæsterne formentlig også. Men de kapper ikke den usynlige snor til 
omverdenen. Det fortæller Susanne Nøhr, der ejer og driver Tiendegaarden. 
Når hun har budt velkommen til nye gæster og spurgt lidt ind til deres 
rejse, og om de har været på Møn før, er det første, gæsterne siger stort 
set altid det samme: 
</p><p>
»Hvad er koden til wi-fi?«. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/rejser/nyheder/sikkerhedogforsikring/ECE2505190/saadan-slipper-du-for-datachokket-paa-ferien/">Sådan slipper du for 
datachokket på ferien</a></p><p>
Lige netop muligheden for at være på er de senere år blevet et meget vigtigt 
parameter, når danskerne holder ferie. Faktisk så vigtigt, at feriehuse 
rundt om i Danmark »væsentlig« oftere bliver udlejet, hvis de har wi-fi 
sammenlignet med feriehuse uden internetadgang. Det fortæller Philip Hoeg 
Kildegaard, der er salgschef i udlejningsbureauerne Dansommer/Novasol. 
</p><p>
»Det er mere og mere afgørende for kunderne, at husene har internet. Børnene 
vil bruge tablets, og forældrene vil holde sig orienteret«. 
</p><p>
En ny undersøgelse fra Hotels.com blandt 5.000 adspurgte i 28 lande viser 
også, at på top fem over de vigtigste hotelfaciliteter, som gæsterne 
efterspørger, er gratis wi-fi. 
</p><h3>
Vi nøjes ikke med ét apparat længere 
</h3><p>
Samme tendes bekræftede Feriehusudlejernes Brancheforening for nylig over for 
branchesitet Take Off. Her nævnte direktør Carlos Villaro Lassen også, at 
feriegæsterne ikke bare stiller krav til, at de kan gå på nettet, men også 
til hastigheden. Ligesom gæsterne ikke bryder sig om, at deres mobiler ikke 
kan være online i og omkring feriehuset. 
</p><p>
At det optager de ferierende, illustrerer flere sager omkring klager over 
internet i Ankenævnet for Feriehusudlejning også. 
</p><p>
Susanne Nøhr fra Tiendegaarden fra Møn fortæller, at hvor gæsterne for år 
tilbage havde deres mobiltelefon med under deres ophold, har mange i dag 
også en tablet og en bærbar computer med i ferietasken. 
</p><p>
»Så hvert værelse har fra én til fem ting på nettet. Det kræver, at vores 
trådløse routere kan håndtere de mange apparater. Selv om jeg hele tiden 
udvider, kan jeg ikke følge med«, siger Susanne Nøhr, der har en forbindelse 
med 30 Mbit hastighed til rådighed. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/rejser/temarejser/ECE1572272/apps-tordner-frem-som-rejsevaerktoej/">Apps tordner frem som 
rejseværktøj </a></p><p>
Og da hun ikke kan få en tilstrækkelig hurtig internetforbindelse, må hun ty 
til alternative løsninger. Hun ejer en anden ejendom i området, og her har 
hun fået sat en antenne op og sender så signalet til Tiendegaarden. 
</p><p>
Philip Hoeg Kildegaard fortæller, at Dansommer/Novasol står for udlejningen af 
knap 11.000 sommerhuse i Danmark til primært danskere og tyskere. Af dem har 
75 procent internet. For blot nogle år siden lå tallet på omkring 40 
procent. 
</p><p>
I dag kan kunder hos Dansommer/Novasol booke huse med 'Internet Plus', hvilket 
giver adgang til fri internet med ubegrænset forbrug. 
</p><p>
»De huse, der tilbyder Internet Plus, har væsentlig flere bookinger end huse 
uden«, lyder det fra Philip Hoeg Kildegaard, der dog ikke kan sætte et tal 
på, hvor mange flere bookinger der generelt er tale om. 
</p><h3>
Eksperiment: Kobl af fra mail i ferien 
</h3><p>
For de danskere, der vælger at hive stikket og tage på ferie uden at kunne 
koble sig til nettet, er det et aktivt valg. 
</p><p>
Det mener Søren Schultz Hansen, der er foredragsholder og ekstern lektor ved 
Institut for Interkulturel Kommunikation og Ledelse på CBS. Han forsker i og 
har skrevet en bog om de såkaldt 'digitalt indfødte' - unge mellem 18 og 28 
år, der er vokset op med smartphones, Facebook og så videre. 
</p><p>
»I år 2015 er det et ekstremt aktivt valg, hvis vi tager på ferie uden 
forbindelse til internettet. Det er på niveau med at tage på ferie uden 
komfur og i telt«, siger Søren Schultz Hansen og tilføjer: 
</p><p>
»Det er vigtigt for os, fordi vi via nettet planlægger ture, hvilket museum vi 
skal se, tjekker vejrudsigten og måske skal bestille B&amp;B til det 
næste sted, vi skal overnatte. Derfor gør vi det virkelig svært for os selv, 
hvis vi ikke har adgang til internettet«. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/rejser/temarejser/ECE2628712/traditionelle-rejseboeger-faar-skarp-konkurrence-fra-nicheudgivelser/">Traditionelle rejsebøger får 
skarp konkurrence fra nicheudgivelser</a></p><p><i class=" bl-elem">Ferie handler vel netop om at 'trække stikket' og koble af fra hverdagen. 
Er det en bekymrende tendens, at vi ikke kan lade være med at være online på 
ferien?</i></p><p>
»Bekymring er et dårligt ord. Når det er sagt, er det en oplagt idé at prøve 
at være utilgængelig for andre og tale sammen i familien om at prøve andre 
grænser af lige i ferien. På ferien er det for eksempel realistisk at prøve 
at lade være med at tjekke arbejdsmail. Det er det ikke på samme måde i 
dagligdagen«, siger Søren Schultz Hansen. 
</p><p>
Men det kan også være godt at have mulighed for at være på nettet, mener Søren 
Schultz Hansen. Han nævner de unge, der bliver revet ud af deres sociale 
sammenhæng i ferien. 
</p><p>
»Ved hjælp af tablets og smartphone kan de pludselig være sammen med vennerne 
i ferien og dele deres oplevelser med andre end irriterende småbrødre«, 
siger Søren Schultz Hansen 
</p><h3>
Tvivler på stor modbølge 
</h3><p>
Han mener, at vores behov for at være koblet til net- og mobildækning er 
steget eksponensielt i takt med smartphones og tabletternes indtog. 
</p><p><i class=" bl-elem">Tror du, at vi vil se en modbølge med danskere, der vil på holde ferie uden 
at være på nettet? </i></p><p>
»Vi har set modbølger med for eksempel unge eller cafeer, der vælger at gøre 
det, så ja, det kan jeg godt forestille mig. Men det vil være et lille 
skvulp i forhold til den bølge, der går den anden vej«. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/rejser/nyheder/ECE1165616/20-uundvaerlige-rejse-apps/">20 uundværlige rejse-apps</a></p><p>
Susanne Nøhr fra Tiendegaarden på Møn konstaterer om det store netforbrig, at 
»sådan er tiden«. 
</p><p class=" bl-elem">
»Man skal tænke på, at adgang til internet ikke behøver at være et stort 
forbrug af sociale medier og mail, men at man tjekker for eksempel, hvilke 
restauranter der har åbent. Det er virkelig vigtigt, især på øde steder«. 
</p>	
</div>

</div></body></html>
