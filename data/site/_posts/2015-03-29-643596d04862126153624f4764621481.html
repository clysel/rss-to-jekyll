---
layout:     post
title: 	    "Udstilling leverer en forsmag på det nye København"
post_author:	    admin
post_date:	    Sun, 29 Mar 2015 14:00:10 +0000
post_site:	    ing.dk 
post_link:	    http://ing.dk/artikel/udstilling-leverer-en-forsmag-paa-det-nye-koebenhavn-175063
---
<html><body><div><section class="body"><p>I de kommende år vil der hver måned netto flytte omkring 1.000 nye indbyggere til det storkøbenhavnske område. Det forudser forskere fra Syddansk Universitet, som er medarrangør af udstillingen ‘Housing and Welfare – Homes|Ensembles|City’, som i øjeblikket kan ses på Kunstakademiets Arkitektskole.</p>
			<p>Udstillingen fokuserer på de boformer og boliger, de nye storkøbenhavnere vil komme til at bo i. Arkitekt, udstillingsleder og boligforsker Peder Duelund Mortensen har henvendt sig til de tegnestuer, der er i færd med at tegne københavnernes nye boliger for at høre, om de ville vise deres modeller og tegninger frem. Kriteriet var, at det skulle være godkendt byggeri og et projekt, der vil blive realiseret.</p>
			<p>På nær Carlsberg har bygherrer og tegnestuer velvilligt stillet deres tegninger og modeller til rådighed, så man nu kan danne sig et overblik over de nye boliger og kvarterer i hovedstadsområdet. Ørestad, Nordhavn, Irma-byen i Rødovre, Vinge nær Frederikssund ... i alt lidt over 30 projekter. Et overblik, der har fået Peder Duelund Mortensen til at samle tankerne i en konklusion:</p>
			<h2>'Forbløffende konservativt'</h2>
			<p>»Bortset fra nogle få projekter er det forbløffende konservativt, hvad der bliver bygget. Lejlighederne ligner hinanden. Man tror, det er løgn, når man sådan kigger rundt, for forsøgene har jo været der, og man har tidligere prøvet at åbne for beboernes indretningsmuligheder,« siger Peder Duelund Mortensen og stiller sig hen til planchen, hvor man kan se det område i Rødovre, hvor supermarkedskæden Irma en gang producerede en stor del af deres varer, før de blev opkøbt af Coop. En stor bygning, hvor der nu skal tegnes nye lejligheder, var således engang der, hvor Irmas kaffe blev malet.</p>
			<p>»Her i Irma-byen vil Gröning Arkitekter gerne lave lejlighederne, så alle vægge kan tages ned. Det er jo fint, for det giver større muligheder for beboerne, men det bliver meget dyrere, for det forudsætter, at byggeriet skal have en søjleplade-­konstruktion. Det ved vi godt, man kan, men det koster. Det kan ikke prismæssigt konkurrere med de bærende tværskillevægge,« siger Peder Duelund Mortensen.</p>
			<p>Siloen i Nordhavn, der kommer til at huse et 17 etagers boligbyggeri, er det andet projekt, som efter Peder Duelund Mortensens opfattelse vil skabe en anden type bolig end den gængse. Nogle af lejlighederne får syv meter til loftet, og i nogle af dem står de rå søjler, så beboerne selv kan indrette og sætte vægge op.</p>
			<p>»Det stikker lidt ud, ikke?« som han siger.</p>
			<h2>Præfabrikeret modulbyggeri</h2>
			<p>Det gør det, fordi ‘resten’ er betonbyggeri med store vinduer og næsten lige så store altaner, der gerne skal vende ud mod noget grønt. Da København ekspanderede kraftigt i 1890’erne, og Østerbro, Nørrebro, Vesterbro og Amagerbro blev bygget, skulle lejlighederne have stuk og stuer en suite. De blev også skåret over samme læst. Nu er det bare åbent køkken, altan, og det arkitekterne kalder ‘lys og luft’.</p>
			<p>Noget af det nye byggeri bliver tæt-lavt-byggeri, som man så det i forstæderne i 1970erne, og til det har flere af arkitekterne brugt de industrielt fremstillede moduler fra Scandi Byg i Struer. Jaja architects vil bruge dem i det nye Arenakvarter i Ørestad Syd. Det samme vil tegnestuen Holscher Nordberg i Parkkvarteret i Ørestaden.</p>
			<p>Modulerne kan sammensættes på forskellig vis og have forskellig beklædning. JaJa architects vil for eksempel beklæde dem med tegl.</p>
			<p>Peder Duelund Mortensen kan også gå hen til en planche og se, hvordan det byggeri, han selv var med til at tegne i 1960’erne, nemlig Brøndby Strand, nu får et løft. En trafikeret vej adskilte boligbebyggelsen fra et naturområde tæt på, som lå i et niveau under og derfor var svært at komme hen til. Der bliver nu fyldt op med jord for at forbinde højhusene, rækkehuse på dækket over parkeringen og haverne mellem de fireetages terrassehuse. Der bliver tilføjet nye bygninger, andre eksisterende bygninger bliver beklædt med træ, og facaderne på de store højhuse bliver nu også skiftet ud. Peder Duelund Mortensen mener, tiden var mere åben for eksperimenter dengang i 1960’erne.</p>
			<p>»Det var nogle virkelig gode boliger, vi tegnede der i Brøndby. Gode, velproportionerede rum, store altaner og masser af lys og luft,« siger han og tilføjer, at renoveringen er et overbevisende nyt træk, der også vil give adgang for en mere sammensat befolkningsgruppe.</p>
			<p><em>‘<a href="https://kadk.dk/kalender/exhibition-housing-and-welfare">Housing and Welfare – Homes|Ensembles|City</a>’ kan ses på Holmen frem til 14. maj 2015. Åbent alle dage fra kl. 11-18. Udstillingen bliver suppleret af en stor international boligkonference i foråret.</em></p>
		</section></div></body></html>
