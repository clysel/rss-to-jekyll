---
layout:     post
title: 	    "Dagbog afslører: Danske politikere overvejede dødsstraf til sabotørerne"
post_author:	    
post_date:	    Sat, 04 Apr 2015 22:30:14 +0200
post_site:	    politiken.dk 
post_link:	    http://politiken.dk/indland/ECE2616492/dagbog-afsloerer-danske-politikere-overvejede-doedsstraf-til-sabotoererne/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Der blev ikke lagt fingre imellem, når skiftende danske samarbejdsregeringer 
fra den tyske besættelse af Danmark 9. april 1940 til den såkaldte 
samarbejdspolitiks definitive sammenbrud 29. august 1943 talte om 
sabotørerne og modstandsbevægelsen. 
</p><p>
Politikerne, der efter befrielsen hyldede modstandsfolkene, talte i 1943 både 
om at indføre dansk administreret dødsstraf for sabotage og om at opføre 
stærkstrømshegn omkring danske industrianlæg, viser en dagbog, der nu for 
første gang udgives, 9. april, 75-års dagen for den tyske besættelse af 
Danmark. 
</p><p>
Dagbogen er skrevet af Gunnar Larsen (1902-73), der fra 1940 til 1945 var 
ikkepartipolitisk minister for offentlige arbejder i tre 
samarbejdsregeringer. 
</p><p>
Samtidig var han medejer og reelt leder af cementgiganten F.L. Smidth, der de 
facto havde en slags monopol på at levere cement til både besættelsestidens 
danske beskæftigelsesprojekter og til de mange fæstningsværker, tyskerne lod 
opføre langs den jyske vestkyst. 
</p><p>
En dobbeltrolle, som gjorde Gunnar Larsen til et hadeobjekt og gav ham 
øgenavnet Cementministeren. 
</p><div class="art-quote article-box">
<p class="quote"/>
<blockquote>
<p class="quote-txt">
Ministrene »måtte for en Gangs Skyld opføre sig som Mandfolk« 
</p>
</blockquote>
</div><p/><p>
Da regeringen 16. august 1943 – mens meldinger om sabotagehandlinger strømmede 
ind fra hele landet – havde spørgsmålet om dansk dødsstraf for sabotage oppe 
at vende, gav venstremanden Niels Elgaard, der var trafikminister, ifølge 
dagbogen udtryk for, at ministrene nu for »en Gangs Skyld« måtte opføre sig 
»som Mandfolk og bringe drastiske Straffemidler i Anvendelse mod 
Sabotørerne. Der kunne her kun være Tale om Dødsstraf i alvorlige Tilfælde 
og ellers svære Tugthusstraffe«. Tanken blev dog opgivet, fordi sådan en 
lovgivning ikke kunne vedtages. 
</p><p><b>Dagbog udgives under titlen 'Samarbejdets mand'</b></p><p>
Dagbogen dækker perioden januar 1941 til november 1943. Den udgives under 
titlen ’Samarbejdets mand’ på forlaget Historika af to historikere dr.phil. 
John T. Lauridsen, Kgl. Bibliotek, og ph.d. Joachim Lund, CBS, der har 
forsynet bogen med noter, personfakta og litteraturhenvisninger. 
</p><p>
»De officielle regeringsreferater, der eksisterer fra denne periode, er ret 
summariske. Med dagbogen får offentligheden for første gang mulighed for at 
få et større samlet billede af, hvad der egentlig blev sagt på disse 
regeringsmøder«, siger Joachim Lund. 
</p><p>
Dagbogen skal ses som én mands optegnelser, understreger han: 
</p><p>
»Gunnar Larsen førte den som en slags livsforsikring. Han vidste, at der ville 
komme en tid, hvor han kunne blive anklaget og stillet til regnskab for sin 
deltagelse i det danske samarbejde med tyskerne. Vores vurdering er 
imidlertid, at Gunnar Larsen på det faktuelle plan har været ret loyal i 
sine skildringer«. 
</p><p>
Dagbogen mangler indførsler for omkring 20 datoer, fortæller Joachim Lund, der 
også er ved at skrive en biografi om Gunnar Larsen: 
</p><p>
»Vi har kigget vidt og bredt, men har ikke kunnet finde disse sider. Så alle 
oplysninger er meget velkomne«. 
</p><p class=" bl-elem">
Gunnar Larsen blev efter befrielsen dømt for værnemageri ved byretten, men 
senere frikendt ved både landsretten og Højesteret. 
</p>	
</div>

</div></body></html>
