---
layout:     post
title: 	    "2 kvinder skabte Coloplast - nu styrer 22 mænd butikken "
post_author:	    
post_date:	    Sat, 02 May 2015 22:30:18 +0200
post_site:	    politiken.dk 
post_link:	    http://politiken.dk/oekonomi/virksomheder/ECE2650326/2-kvinder-skabte-coloplast---nu-styrer-22-maend-butikken/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Hvis man vil vide noget om dansk slipsemode, er Coloplasts hjemmeside et 
udmærket sted at starte. 
</p><p>
På den <a href="http://www.coloplast.com/about-coloplast/management/" target="_blank">side</a>, 
hvor ledelsen af det multinationale selskab præsenteres, kan man se 
portrætter af de 9 bestyrelsesmedlemmer og de 13 øverste direktører. Her 
skal man kigge langt for at finde en spadseredragt. Samtlige 22 er mænd. 
</p><p>
Coloplast er det eneste af de danske selskaber i børsens såkaldte C20-indeks 
uden en eneste kvinde i bestyrelsen. En smule ironisk, når man tænker på, at 
selskabets succes bygger på en ide skabt af en kvinde og videreudviklet af 
en kvindelig erhvervsleder. 
</p><p><b class="ext-link">LÆS ARTIKEL</b><a class="embeddedlink" href="http://politiken.dk/oekonomi/virksomheder/ECE2650321/kvinder-vinder-frem-i-boersens-superliga/">Kvinder vinder frem i børsens 
superliga</a></p><p>
For når det danske selskab i dag er verdens største koncern inden for 
behandling af inkontinens, skyldes det først og fremmest, at sygeplejersken 
Elise Sørensen i 1954 opfandt stomiposen. Og at hun fandt et lydhørt øre hos 
Johanne Louis-Hansen, hvis fabrikantmand, Aage, tvivlede på ideen. Johanne 
Louis-Hansen blev også firmaets øverste leder i et årti, efter at hendes 
mand døde i 1966. 
</p><h3>
Flere kvinder skal ind ... med tiden 
</h3><p>
Det er da også langtfra bevidst, at der er så stor overvægt af mænd i 
selskabets top, siger Anders Monrad Rendtorff, der er kommunikations- og 
HR-direktør i Coloplast. Han understreger, at Coloplast har mange kvindelige 
ledere lige under det allerøverste lag. Blandt de 50 øverste ledere er der 7 
kvinder, altså 14 procent. 
</p><div class="art-quote article-box">
<p class="quote"/>
<blockquote>
<p class="quote-txt">
Vi er selvfølgelig optaget af at få flere kvinder som ledere på topniveau
</p>
<p class="sender">
Anders Monrad Rendtorff, kommunikations- og HR-direktør, Coloplast 
</p>
</blockquote>
</div><p>
»Vi er selvfølgelig optaget af at få flere kvinder som ledere på topniveau – 
og vi har en målsætning om, at 22 procent af vores topledere skal være 
kvinder i 2017. Det er det lange perspektiv, hvor jeg er sikker på, at vi 
nok skal nå i mål«, siger han. </p><p>
Han medgiver, at det de seneste år ikke er gået helt så stærkt som planlagt. 
Coloplast har i flere årsrapporter beskrevet, hvordan der skal skabes flere 
kvindelige ledere. Alligevel er andelen på fire år kun steget fra 12 procent 
til 14 procent. 
</p><p>
»På den korte bane må spørgsmålet om mangfoldighed ikke gå foran det 
kompetencemæssige. Det er altid det centrale i ansættelser i Coloplast, også 
i de øverste ledelseslag«, siger han. 
</p><p>
For knap et år siden havde Coloplast faktisk en enkelt kvinde i topledelsen, 
nemlig finansdirektør Lene Skole. Men en udvidelse af koncerndirektionen fik 
hende til at forlade firmaet. Alle de nye poster gik til mænd. 
</p><p><b class="ext-link">LÆS ARTIKEL</b><a class="embeddedlink" href="http://politiken.dk/oekonomi/virksomheder/ECE2325506/coloplasts-finansdirektoer-gaar-hun-vil-ikke-vaere-med-i-stoerre-direktion/">Coloplasts finansdirektør går: 
Hun vil ikke være med i større direktion</a></p><p>
Anders Monrad Rendtorff understreger, at han ikke kan tale for bestyrelsen. 
Her er det bestyrelsesformand Michael Pram Rasmussen, der skal udtale sig. 
</p><h3>
Halter efter Mærsk 
</h3><p>
For en måned siden stod samme Michael Pram Rasmussen på talerstolen i Bella 
Center i sin rolle som formand for bestyrelsen i A.P. Møller – Mærsk. Her 
glædede han sig over, at Mærsk før tid har nået sit mål om at få 3 kvinder i 
den 12 personer store bestyrelse – og udvidede derfor måltallet til fire 
kvinder inden 2019. 
</p><p><b class="ext-link">LÆS ARTIKEL</b><a class="embeddedlink" href="http://politiken.dk/oekonomi/virksomheder/ECE2610531/maersk-vil-have-flere-kvinder-i-toppen/">Mærsk vil have flere kvinder i 
toppen</a></p><p>
I Coloplast har Michael Pram Rasmussen indført et tilsvarende måltal på en 
tredjedel af de generalforsamlingsvalgte bestyrelsesmedlemmer, hvilket vil 
sige to. Måltallet er en konsekvens af, at en ny dansk lov trådte i kraft 
for to år siden; ifølge den skal alle større selskaber opstille et måltal 
for kvinder i bestyrelsen. 
</p><p>
Det understreges dog i Coloplasts seneste regnskab, at udskiftningen skal ske 
ved »ordinær rotation« af bestyrelsesmedlemmerne. Det har ikke været muligt 
at træffe Michael Pram Rasmussen for en uddybende kommentar. 
</p><h3>
Kritik fra ejerne 
</h3><p>
Mandsdominansen i Coloplast-bestyrelsen har dog afført en række kommentarer. 
På generalforsamlingen i december blev skævheden kritiseret af bl.a. 
Aktionærforeningen Best.Women og af store aktionærer. En af dem var 
aktiechef Bente Anderskouv Sørensen fra LD. 
</p><div class="art-quote article-box">
<p class="quote"/>
<blockquote>
<p class="quote-txt">
Det bliver spændende at følge, hvad der sker
</p>
<p class="sender">
Bente Anderskouv Sørensen, aktiechef, LD 
</p>
</blockquote>
</div><p>
»Generelt synes vi, at det er vigtigt, at der er mangfoldighed og dermed også 
kvinder i bestyrelserne. Så jeg undrede mig over at se så markante tal. Men 
nu har Coloplast sat sig et mål, der svarer til det, de fleste virksomheder 
har, så det er i orden. Det bliver spændende at følge, hvad der sker«, siger 
Bente Anderskouv Sørensen. </p><p><b class="ext-link">LÆS OGSÅ</b><a class="embeddedlink" href="http://politiken.dk/debat/profiler/marstal/ECE2442570/bestyrelsen-i-dr-ligner-desvaerre-en-old-boys-klub/">Bestyrelsen i DR ligner 
desværre en Old Boys-klub </a></p><p>
I den daglige ledelse fastholder selskabet målet om at udnævne flere kvinder, 
der kan være rollemodeller, siger kommunikationsdirektør Anders Monrad 
Rendtorff. 
</p><p class=" bl-elem">
»Så sent som i denne uge har vi udnævnt to nye kvindelige vice presidents. Det 
sørger vi for at alle i organisationen, ikke kun kvinderne, bliver opmærksom 
på. Så jeg synes godt at vi kan være vor globale indsats bekendt«, siger 
han. »Det skal nok komme, men det tager tid«. 
</p>	
</div>
</div></body></html>
