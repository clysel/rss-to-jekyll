---
layout:     post
title: 	    "Schweiz kom først: Nu begynder det store kapløb frem mod klimatopmødet i Paris"
post_author:	    
post_date:	    Thu, 05 Mar 2015 17:55:07 +0100
post_site:	    politiken.dk 
post_link:	    http://politiken.dk/oekonomi/2050/klima/ECE2575047/schweiz-kom-foerst-nu-begynder-det-store-kaploeb-frem-mod-klimatopmoedet-i-paris/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
I 2030 skal Schweiz’ udslip af CO2 og andre klimagasser være halveret i 
forhold til 1990.
</p><p>
Med den målsætning har det lille land lagt en forholdsvis ambitiøs linje, da 
det som det første land for nylig indsendte sin klimaplan for tiden efter 
2020 til FN’s klimasekretariat. 
</p><p>
»Schweiz viser lederskab«, sagde FN’s klimachef Christiana Figueres i en 
kommentar.
</p><p>
Alle lande skal i princippet indsende en sådan plan inden 1. april. I 
praksis ventes kun et mindre antal lande, mest fra den rige del af verden, 
at leve op til denne tidsfrist. De øvrige landes planer vil blive indsendt 
senere, nogle helt op til den endelige deadline 30. september.
</p><p>
Idéen om at lade landene selv fortælle, hvor meget de vil gøre, er opfundet 
for at forhindre en fiasko i stil med den, der ramte klimatopmødet i 
København i 2009. 
</p><p>
Når alle verdens ledere i december samles i Paris, skal de på den måde ikke 
slås om størrelsen på CO2-reduktionen - de kan i stedet koncentrere sig om 
andre besværlige spørgsmål som finansiering og kontrolmekanismer. 
</p><h3>
Schweiz mere ambitiøs end EU
</h3><p>
Hvor de fleste lande kan hente store CO2-nedskæringer i deres energiforsyning, 
får Schweiz det meste af sin energi fra vandkraft og atomkraft, så der er 
ikke meget at komme efter. Når udslippet skal sænkes, skal indsatsen først 
og fremmest ske i bygninger og i transportsektoren. Især det sidste er en 
stor udfordring. 
</p><p>
Schweiz’ CO2-udledning ligger i dag blot nogle få procent under niveauet i 
1990.
</p><p>
Selv om Schweiz er mere ambitiøs end EU, er den schweiziske afdeling af WWF 
ikke tilfreds med målet, fortæller John Nordbo, klima- og miljøchef i WWF 
Verdensnaturfonden.
</p><p>
Selv kalder han planen »et lille skridt fremad, men bestemt ikke ambitiøs nok«.
</p><p>
Utilfredsheden hos hans schweiziske kolleger har flere årsager: 
</p><p>
For det første hedder det i planen, at Schweiz »hovedsagelig« vil gennemføre 
sin plan ved en indsats i Schweiz – men også købe klimakreditter i andre 
lande. Dermed vil landet i princippet kunne nøjes med at skære 25,1 procent 
af den hjemlige udledning, påpeger WWF.
</p><p>
For det andet finder WWF i Schweiz målet uambitiøst. 
</p><p>
De sammenligner med Danmark, Sverige og Tyskland, som vil sænke deres 
CO2-udslip med 40 procent allerede i 2020. Det schweiziske delmål hedder 35 
procent i 2025.
</p><p>
»For det tredje står der ikke noget om finansiering (af de fattige landes 
klimaindsats, red.). Det er et nøglespørgsmål i forhold til at opnå en 
aftale i Paris, og udviklingslandene har kæmpet for, at de rige lande skal 
tage det med i deres planer«, siger John Nordbo.
</p><h3>
EU's, Kinas og USA's bidrag er kendt
</h3><p>
Planerne er en helt central del af grundlaget for den nye, internationale klimaaftale, 
som er målet for klimatopmødet sidst på året i Paris.
</p><p>
På forhånd er målsætningerne fra verdens to største udledere, Kina og USA, 
kendt. Det står derfor klart, at landenes planer for, hvor meget de vil 
skære ned på deres CO2-udledninger, langt fra vil være nok til, at man kan 
nå målet om at begrænse den globale opvarmning til to grader. Hvis det skal 
nås, vil planerne skulle strammes løbende.
</p><p>
Danmark vil ikke indsende en egen plan, da Danmarks CO2-nedskæringer er en del 
af EU’s samlede bidrag. EU har vedtaget en målsætning på 40 procent, 
men endnu ikke indsendt sin plan til FN. 
</p><p class=" bl-elem">
EU's miljøministre ventes at vedtage unionens bidrag endeligt på et 
ministerrådsmøde i Bruxelles fredag, men det er uklart, hvornår EU formelt 
afleverer sin plan til FN.
</p>	
</div>
</div></body></html>
