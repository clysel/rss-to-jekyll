---
layout:     post
title: 	    "Boko Haram stjal det liv, de kendte"
post_author:	    
post_date:	    Mon, 16 Mar 2015 13:12:03 +0100
post_site:	    politiken.dk 
post_link:	    http://politiken.dk/magasinet/feature/ECE2589093/boko-haram-stjal-det-liv-de-kendte/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Sani Abdulhamids historie hænger ikke sammen. Han kan ikke få den til det. Der 
er ting, han slet ikke kan huske, og ting, han ikke vil tale om. Men nu gør 
han alligevel et forsøg. 
</p><p>
Han sidder i sandet uden for teltet – på kanten af det tæppe, der er lagt frem 
til gæsterne, og prøver at få det til at passe sammen. Hænderne vrider sig, 
og øjnene tager på langfart, mens han fortæller, så godt han kan. 
</p><p>
»Jeg var ikke mig selv. Det var midt om natten, jeg blev vækket af nogle, der 
råbte. Jeg var forvirret, det var derfor, det skete. De skreg, at der blev 
skudt nede i landsbyen«. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00921/tchad1_921096" data-id="921096" data-imgtype="jpg" data-caption="Sani Abdulhamid er flygtet fra Boko Haram. Men fire af hans syv børn forsvandt under flugten. Han ved heller ikke, hvad der er sket med hans kone, der var til begravelse et andet sted i Nigeria, da militsen angreb. Foto: Bo Søndergaard"/><p>
Den 40-årige mand var alene med sine 7 børn, hans kone var til begravelse hos 
familie i en anden del af Nigeria. Nu stod han i støvet foran sit hus et 
stykke uden for Baga og prøvede at finde ud af, hvad der var ved at ske. 
</p><p>
Det var Boko Haram, der var på vej. 
</p><p>
Den islamistiske milits, der siden 2009 har angrebet den ene by efter den 
anden og taget kontrol over store dele af det nordlige Nigeria. Militsens 
soldater er berygtet for brutale drab på civile og frygtet, fordi den har 
kidnappet hundredvis af kvinder og børn gennem de seneste år. 
</p><div class="art-fakta article-box">
<header><h4 class="">
Tchad</h4>
</header><div class="fakta-body" data-buildingblock="embedded_factboxlink">
<span class="img-contimg-fl-right"><img class="image inlineLightBox" src="http://multimedia.pol.dk/archive/00921/Tchad-1500px_921106w.jpg" alt="" border="0"/></span>
</div>
</div><p/><p/><p>
Boko Harams leder, Abubakar Shekau, har meldt sig under IS’ faner og vil skabe 
et islamisk kalifat, og bevægelsen optræder på listerne over 
terrorbevægelser som al-Qaeda, IS og al-Shabaab. 
</p><p>
Nu var Boko Haram på vej mod Sani Abdulhamids hus. Han husker det ikke selv, 
men det første, han gjorde, var at få sin blinde mor op på sin motorcykel og 
køre hende over til hans bror, som bor lidt nede ad vejen i byen Baga. 
</p><p>
Imens var de 7 børn alene hjemme, og Fatima på 14 år fortæller, at de ikke 
turde vente på deres far. Alle andre løb ned mod Tchadsøen, små 5 kilometer 
væk. 
</p><p>
Søen bliver hver dag krydset af hundredvis af passagerbåde og fiskefartøjer, 
der sejler ind og ud mellem de mange små øer, og et sted ude på midten 
bliver Nigeria til Tchad. 
</p><p>
I de tidlige timer af 3. januar var søen flugtvej for tusinder af nigerianere, 
der forsøgte at komme væk fra Boko Haram. Sani Abdulhamid og hans børn var 
på vej i samme retning. 
</p><p>
Fatima på 14 år fortæller, at de 7 børn holdt hinanden i hånden, mens de løb 
på vejen, der var fyldt med bange mennesker og motorcykler med lys. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00921/tchad2_921097" data-id="921097" data-imgtype="jpg" data-caption="14-årige Fatima står for madlavningen, nu hvor hendes mor og søskende er forsvundet. Foto: Bo Søndergaard"/><p>
»Vi var så bange for at møde Boko Haram«, fortæller pigen. 
</p><p>
Nu kunne hun høre skud, hendes lillebror Mohammed på 5 år snublede, men hun 
holdt ham oppe. Så faldt Mahamadu på 7. Hun fik ham på benene, og så fik de 
pludselig øje på deres far, der kom tilbage på motorcyklen. Hun slap 
brødrenes hænder og begyndte at løbe mod ham. 
</p><p>
De to drenge og Fatima blev løftet op og holdt fast om deres far: 
</p><p>
»Jeg tog dem, jeg kunne have, og så kørte jeg ned mod vandet«, fortæller han. 
</p><p>
Da motorcyklen begyndte at køre, vendte Fatima sig om: 
</p><p>
»Jeg kunne ikke se de andre«. Hendes fire søstre var væk. Hadissa på 4 år, 
Fatima Madam, der er 7 år, og så Nafsa og Saudi på 13 og 16 år. 
</p><p>
Sani Abdulhamid kan ikke forklare, hvor han sidst så sine piger. Først siger 
han, det var ved huset, så på vejen. Han roder rundt i navnene og 
begivenhedernes rækkefølge, men han ved, hvad der skete ved vandet: 
</p><p>
»Jeg vendte mig om mod børnene bag på motorcyklen og spurgte dem: »Hvor er de 
andre piger?«. De vidste det ikke«. 
</p><p>
Ved søen var fiskernes kanoer og de små og store passagerbåde på vej væk, de 
største kan have op mod 200 om bord, og de var fyldt til randen. 
</p><p>
Sani Abdulhamid vadede ud i vandet med de to drenge på skuldrene, Fatima gik 
lige efter ham. En mand i båden trak børnene op, nu stod deres far i vand 
til halsen. Han vendte sig og så, at der ikke var flere både tilbage på 
bredden, så hev han sig op i båden. 
</p><p>
Han kunne høre skud, mens den store kano gled gennem vandet. 
</p><p>
De næste dage fortsatte flugten over søen, hen over de mange øer og ind på 
land i Tchad. 
</p><p>
Det er mere end to måneder siden nu, og faderen og hans tre børn er stadig 
alene i det firkantede telt i flygtningelejren Dar Es Salam, tre timers 
kørsel fra søen. 
</p><p>
6.000 mennesker bor i det, der reelt er et stykke ørken. Lejren ligger langt 
fra alting, men teltene står solidt fast og tilbyder skygge under en sol, 
der banker livet ud af kroppen. 
</p><p>
Nødhjælpsorganisationerne er ved at have styr på lejren. Der er boret brønde, 
flygtningene får mad, tæpper og medicin. FN’s børneorganisation, Unicef, har 
bygget skoler, og nu er undervisningen i gang. Mange af børnene skal i skole 
for første gang i deres liv. 
</p><p>
Flygtningene føler sig sikre, for der er langt til søen, hvor Boko Haram 
stadig gemmer sig på de mange små øer. Og de kan se, at Tchads hær sender 
stadig flere soldater ind i området – ved den nærmeste by, Baga Sola, er 
gravemaskiner ved at udvide kaserneområdet. 
</p><p>
Men det giver ikke Sani Abdulhamid ro. Han lever i sit eget lille helvede: 
</p><p>
»Jeg beder til, at mine piger er i sikkerhed«. 
</p><p>
Men han ved det ikke. Han har spurgt mange af de flygtninge og naboer, der er 
kommet efter ham, men de har ikke set hans døtre. 
</p><p>
Hans bror, som stadig er ved Baga, har ledt efter dem, de to mænd taler sammen 
i telefonen, men der er intet nyt. Hans kone har været nødt til at blive hos 
sin familie, det er ikke sikkert for hende at krydse gennem det nordlige 
Nigeria for at komme op til sin mand og de tre børn, der lever i lejren. 
</p><p>
Så nu er det Fatima på 14 år, som laver maden på det lille bål uden for 
teltet. Hun går også i skole, og der er lavet et syværksted for de store 
piger. Hun kan godt smile, men øjnene under tørklædet er mørke: 
</p><p>
»Jeg tænker på mine søstre hele tiden, måske er de døde, måske har Boko Haram 
kidnappet dem, og så er de sammen med dem ude i junglen«. 
</p><h3>
Få, men tungt bevæbnet 
</h3><p>
Familiens fortælling er grusom, men den er almindelig her i lejren, fortæller 
Unicef’s områdechef Claude Ngabu: 
</p><div class="art-fakta article-box">
<header><h4 class="">
fakta </h4>
<h5>
boko haram</h5>
</header><div class="fakta-body" data-buildingblock="embedded_factboxlink">
<p><b>Er en islamisk terrorbevægelse</b> etableret i det nordøstlige Nigeria i 
2002 af imamen Mohammed Yusuf. Boko Haram betyder på det nigerianske 
sprog hausa ’vestlig uddannelse er forbudt’. 
</p><p><b>Bevægelsen proklamerede</b> fra begyndelsen at ville bekæmpe korruption 
og uretfærdighed i Nigeria forårsaget af vestlig indflydelse. 
Endvidere ville bevægelsen indføre sharia. 
</p><p><b>Siden 2009 har Boko</b> Haram jævnligt angrebet kristne kirker, skoler 
og uddannelsesinstitutioner, hovedsagelig i landets nordlige del, hvor 
bevægelsen ønsker at skabe en islamisk stat. Terroren vurderes at have 
drevet over 1 mio. mennesker på flugt, og mere end 10.000 menes at være 
blevet dræbt. 
</p><p><b>Bevægelsen står også</b> bag adskillige bortførelser. 
Deriblandt en meget omtalt sag fra april 2014, hvor omkring 300 skolepiger 
blev bortført. Kun omkring 100 af dem menes at have haft held med at flygte. 
Boko Haram erklærede tidligere på måneden troskab til Islamisk Stat.
</p><p class=" bl-elem"><i class=" bl-elem">Research: Politikens Bibliotek</i></p>
</div>
</div><p/><p/><p>
»De mennesker, som er her, har set forfærdelige ting og haft voldsomme 
oplevelser. De er traumatiserede, de har svært ved at sove, nogle har mistet 
lysten til at spise. Lige nu koncentrerer vi os om at give børnene et sted, 
hvor de kan få luft. Hvor de kan lege og tale med hinanden og med voksne, 
som er trænet til at arbejde med psykologiske traumer«. 
</p><p>
Unicef og de andre hjælpeorganisationer arbejder på at genforene familier, der 
er blevet skilt i det voldsomme kaos, der opstod på den nigerianske side af 
Tchad-søen under Boko Harams angreb i januars første dage. Nogle gemte sig i 
bushen, mens andre løb, mange familier blev splittet, fordi de kom i 
forskellige både, da flugten fortsatte over Tchadsøen. 
</p><p>
I lejrens ankomstområde bliver alle registreret af lokale hjælpere, der sidder 
i et stort telt med plastikborde, hvor de taster navne ind på bærbare 
computere. Stemmer blander sig med hinanden, børn løber ind og ud, mange 
sidder bare langs teltets sider. 
</p><p>
En af dem er Husseini Yacubu. Han var fisker ovre på den anden side i Nigeria, 
nu lever han her langt fra søen og er mere stille end de andre. Det meste af 
tiden sidder han bare alene med sine tanker. 
</p><p>
»Jeg ville hellere være død end at skulle leve med de minder«. 
</p><p>
Han læner sig tilbage og fortæller, bevægelserne er lidt stive, han spænder 
sine muskler i armene igen og igen. 
</p><p>
Han havde lige hentet sine net ind, og det var tid til aftenbønnen i den lille 
landsby Tumbonyatchi på kanten af søen. Der var kun ni mand i gruppen fra 
Boko Haram, men de var tungt bevæbnet med håndgranater i bælterne og masser 
af ammunition. 
</p><p>
De havde sneget sig ind i landsbyen og overrasket beboerne. Ingen nåede at 
forsvare sig, Boko Haram tog dem til fange og delte mænd og kvinder i to 
grupper. 
</p><p>
Husseini Yacubu stod sammen med 25 andre mænd foran moskeen. Soldaternes leder 
råbte, at alle mænd fra byerne Baga, Doro og Bundaram skulle give sig til 
kende. Det var byer, hvor de lokale havde dannet civile militser, som skulle 
kæmpe mod Boko Haram. Ingen rakte hånden i vejret. 
</p><p>
»I skal svare«, råbte Boko Haram-lederen og skød op i luften. 
</p><p>
Til sidste trådte en af landsbyens mænd et skridt frem og udpegede ni af 
mændene – en efter en. De kom fra de tre byer. 
</p><p>
Et øjeblik efter lå de ni mænd døde i sandet, skudt ned på stedet. Resten af 
fangerne blev bundet med hænderne på ryggen. 
</p><p>
»Så sagde de, at de ville skære halsen over på os«, fortæller Husseini Yacubu 
og kigger væk. 
</p><p>
En mand bad om at måtte sige farvel til sin kone, der stod i den anden gruppe, 
han blev henrettet med et skud. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00921/Chad_921080" data-id="921080" data-imgtype="jpg"/><p/><hr class="img-placeholder" data-classname="inline-img" data-src="http://multimedia.pol.dk/archive/00921/Chad_Boko_Haram_921085" data-id="921085" data-imgtype="jpg" data-caption="Flere end 16.000 mennesker flygtede fra Nigeria, da Boko Haram angreb en række byer i begyndelsen af januar. Foto: Jerome Delay/AP Photo"/><p>
Så begyndte Boko Haram-soldaterne at diskutere med hinanden, de manglede en 
skarp kniv og besluttede i stedet at lade Husseini og de andre mænd leve: 
</p><p>
»De råbte, at vi ikke var gode muslimer, for så ville vi slås sammen med dem. 
Så satte de os til at grave en stor grav til dem, de havde skudt. Og sagde, 
at de ville komme tilbage og myrde os og smide os i et stort hul, hvis vi 
ikke gjorde, hvad de bad os om. Muslimer må ikke ligge sammen med andre, når 
de er i jorden«. 
</p><p>
»Jeg føler nærmest, at de andre – dem, der døde – er de heldige, for de skal 
ikke leve med de billeder, jeg har i mit hoved«. 
</p><h3>
Angriber nu også i Tchad 
</h3><p>
Frygten og minderne er fulgt med ham til Tchad, det samme er Boko Haram. Selv 
om Tchad og andre lande i regionen har sendt tropper ind i området, 
fortsætter Boko Haram med at angribe – også uden for Nigeria. Da de første 
flygtninge kom over søen i slutningen af 2014, blev der i etableret en lejr 
til dem ved byen Ngouboua. 
</p><p>
Den ligger på kanten af Tchadsøen og dermed tæt på de øer, hvor Boko Haram 
gemmer sig. Derfor byggede man Dar Es Salam-lejren et par timers kørsel 
længere inde i Tchad, og siden har FN forsøgt at få flygtningene op i den 
sikre lejr, men mange ville blive tæt på søen, hvor de kan fiske og arbejde. 
</p><p>
En del af dem bor der stadig, men frygten for, at Boko Haram skulle slå til, 
viste sig at være begrundet. 13. februar angreb terroristerne for første 
gang inde i Tchad, da de slog til mod Ngouboua og dræbte otte civile og tre 
soldater. 
</p><p>
De kom sejlende ind i store kanoer med motor, fortæller den 18-årige Ousman 
Ndingou, der står mellem de ødelagte huse. Han hørte skud og så dem komme 
ned ad gaden. 
</p><p>
»De havde miltæruniformer på, sorte tørklæder, de talte hausa. Jeg løb fra dem 
og gemte mig i et hus, der var mig og tre piger derinde – vi låste døren, så 
de ikke kunne komme ind. Så satte de ild til huset, til sidst kom jeg ud på 
den anden side. Jeg brændte mig på fødderne og ved øret, men jeg slap fra 
dem. Den ene af pigerne blev derinde. Hun døde«. 
</p><p>
Han er stadig i Ngouboua, der er en arret by. 
</p><p>
Mere end 300 huse er brændt, tæt på mange af dem ligger sortsvedne 
metal-skeletter, Boko Haram-soldaterne væltede beboernes motorcykler, så 
benzinen løb ud, og satte ild til den. 
</p><p>
I husene ligger gryder, smukke tørklæder med klare farver og forkullede 
kanter, pakker med sæbe og glasskår ligger ved siden af smeltede 
plastikskåle i en blanding af sand og sod. 
</p><p>
Her er der stille, men tre huse væk fortsætter handlen med grøntsager, manden, 
der lever af at lade mobiltelefoner op, har travlt, og kameler og kvæg 
bliver trukket over floden på et lavt sted. 
</p><p>
Her er brændende varmt og så smukt, at det gør ondt i øjnene. Men folk er 
bange. 
</p><p>
Dagen før, Politiken var i Ngouboua, havde 200 Boko Haram-soldater angrebet 
Kaiga Ngouboua 18 km væk, det var det andet angreb på landsbyen den uge, 
fortæller den lokale politichef Maina Kolé Ali. 
</p><p>
Den unge mand er ny i jobbet, Boko Haram dræbte hans forgænger under angrebet 
13. februar, og da han sætter sig for at give interview, lægger han sin 
AK47-automatriffel på bordets voksdug. Han lover, at Tchads hær er klar til 
at tage imod den nye fjende, dagen før havde de mindst dræbt otte angribere, 
men der var flere døde på Boko Harams side, mener politichefen, det er bare 
svært at gøre det op, for terroristerne smider deres døde i vandet. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00921/Chad_Boko_Haram_921083" data-id="921083" data-imgtype="jpg"/><p/><hr class="img-placeholder" data-classname="inline-img" data-src="http://multimedia.pol.dk/archive/00921/Chad_Boko_Haram_921082" data-id="921082" data-imgtype="jpg" data-caption="Ved Ngouboua krydser kreaturer og mennesker vandet, der bringer liv til byen. Men også død - 13. februar kom Boko Haram sejlende på floden. Foto: Jerome Delay/AP Photo"/><p>
Ousman Ndingou er indtil videre blevet her, men han ved ikke, hvor længe han 
bliver: 
</p><p>
»Jeg drømmer om det, der skete. Og jeg tænker, at de måske kommer tilbage«. 
</p><h3>
Måtte flygte to gange 
</h3><p>
Angrebet 13. februar sendte den 13-årige Mousa Alaji på flugt for anden gang. 
Han var kommet over søen 3. januar sammen med sin familie. De var blevet væk 
fra hinanden, så han havde været den eneste fra sin familie i en stor båd. 
Da han kom over på den anden side, stod hans far hans far og lillebror 
Yayani og holdt øje med de både, der kom ind. 
</p><p>
Hans familie flyttede ind i et hus i Ngouboua, og faderen rejste til 
nabolandet Niger for at arbejde. Det lignede et liv i sikkerhed, men da Boko 
Haram kom, måtte Mousa igen løbe for sit liv. 
</p><p>
Det var mørkt, han kunne ikke se sin mor, han vidste ikke, hvor han løb hen, 
fulgte bare med de andre på vejen. I den næste landsby stoppede han og ledte 
efter sin mor – han fandt i stedet sin 12-årige lillebror, Yayani. 
</p><p>
»Jeg tog fat i hans hånd og holdt fast, for jeg ville ikke miste ham igen«. 
</p><p>
Lidt efter mødte de legekammeraten Babagana, og de to brødre tog ham med. De 
voksne på vejen talte om, at der var en flygtningelejr i Baga Sola 45 
kilometer væk, Mousa vidste, hans onkel var der med sin familie, så de tre 
drenge blev enige om at gå den vej. 
</p><p>
Sammen med hundreder af flygtninge gik de ad jordveje, gennem sanddyner på 
bunden af den udtørrede sø, hvor tørre tornebuske pletter det beige 
landskab. 
</p><p>
Da det var ved at blive mørkt, satte de sig op ad et hus i en lille landsby, 
en mand kom ud og gav dem noget vand og et tæppe, og de rullede sig ind i 
det. 
</p><p>
»Jeg havde ikke lyst til at sove, for de var efter os«, siger Mousa. 
</p><p>
Sent næste dag nåede de frem til flygtningelejren i Baga Sola. Den første nat 
måtte de sove sammen med en masse andre i et telt, men til sidst fandt de 
Mousa og Yayanis onkel. Ham bor de hos nu, men de ved ikke, hvor deres mor 
er. 
</p><p>
Lige nu venter de på nyt i flygtningelejren. 
</p><p>
Mousa spiller fodbold oppe på den bane, der er lavet i den anden ende af 
lejren. Han har en lyseblå Manchester City-trøje på, Yayani har en fra FC 
Barcelona, og Babagana spiller i en med røde og sorte striber – den er fra 
den italienske klub AC Milan. 
</p><p>
Støvet hænger i det lave sollys, og råbene fra drengene stiger højt, højt op 
over sandet. 
</p><p>
Nogle gange går Mousa væk fra kampen. Han klatrer op i et af de små træer. 
Kigger på og kigger væk. Ligesom så mange andre her i lejren svarer han 
ikke, når man spørger, hvordan han har det: 
</p><p>
»Jeg ved ikke, hvorfor det skete, jeg forstår det ikke. Jeg vil bare gerne 
have min familie tilbage«. 
</p><p class=" bl-elem"><i class=" bl-elem">Publiceret 16. marts 2015</i></p>	
</div>
</div></body></html>
