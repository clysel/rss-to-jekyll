---
layout:     post
title: 	    "Blog: Dengang der var Comal 80 i stedet for Scratch"
post_author:	    Per Hansen
post_date:	    Thu, 09 Apr 2015 08:30:39 +0000
post_site:	    www.version2.dk 
post_link:	    http://www.version2.dk/blog/dengang-der-var-comal-80-i-stedet-scratch-134935?utm_medium=feed&utm_source=version2.dk&utm_campaign=it_nyheder
---
<html><body><div><section class="body">
    <p>Nu er det tid til lidt nostalgi. Billedet er af en lille tingest, jeg gravede frem fra en kasse på loftet.</p>

<p><figure class="plugin right zoomable"><img data-original-image="http://www.version2.dk/sites/v2/files/dsc_2095.jpg" src="http://www.version2.dk/sites/v2/files/styles/medium/public/dsc_2095.jpg?itok=pEqVgUwG" alt=""/></figure></p>

<p>I samme kasse lå en 2-3 kg tung brun boks med en aflang 5 ¼ tomme bred sprække. En kassettebåndoptager med utroligt mange ridser omkring et lille skruehul uden nogen form for benævnelse og et stort klodset tastatur.</p>

<p>Dem, der er vokset op i 80'erne, har nok gættet det. Det var den Commodore 64, jeg ikke har nænnet at smide ud, til trods for at alt dens funktionalitet nu kan simuleres i en app på min mobiltelefon.</p>

<p>Modulet er et "cartridge" - egentlig datidens svar på et SD-kort. Med den fordel at med dem i maskinen så startede programmet i samme sekund, der var strøm på.</p>

<p>Dette specifikke modul var ikke ligesom "Guldkorns Expressen" eller "Skærmtrolden Hugo" et spil, men et programmeringssprog (jeg vist nok fik tiltusket mig, efter min skole havde
droppet dem til fordel for mere moderne maskiner).</p>

<p>Egentlig behøvede man ikke sådan en kapsel for at programmere. Maskinen bootede som standard op i Basic-fortolkeren og forventede første kodelinje som det mest naturlige input til en nyopstartet computer.</p>

<p>Comal 80 var dog specielt god til undervisning og havde særligt nemt ved at tegne grafik.</p>

<p>Og netop dette satte min dengang 10-årige fantasi i gang.</p>

<p><strong>10 PRINT "hej verden"</strong></p>

<p><strong>20 GOTO 10</strong></p>

<p>Var det første, jeg lærte, og det, der gav appetit på mere. Men det var ikke så nemt at finde oplysninger - biblioteket i Udkantsdanmark blev flittigt besøgt, så stille og roligt gik det fremad.</p>

<p>Ud over bøgerne var der adskillige computermagasiner, man kunne læse. Blade med magiske væsner og fantastisk grafik fra næste generation af maskinerne. Maskiner, der stille og roligt gravede det tekniske om bag en nemt forståelig fuldskærmshånd med en diskette, når den forventede, man satte spillet i maskinen.</p>

<p>I bladene var der også adskillige sider af programkode i form af rene tal, der blot skulle tastes ind et efter et for så til sidst at afsløre, hvad det kunne.</p>

<p>Om man lærte andet end utrolig tålmodighed (og sans for virkelig at skrive det rigtige tal (efter at have brugt timer på at taste ind og have ramt forkert et sted blandt flere hundrede kommaseparerede numre og dermed spildt alt arbejde) ved jeg ikke. Men det vakte en form for undren over, hvad der kunne gemme sig under den endeløse stribe tal, som tilsyneladende kunne få maskinen til hvad som helst.</p>

<h2>Så kom fremtiden!</h2>

<p>Internettet - lynhurtige computere og lynhurtig kommunikation. Open source og jeg skal gi' dig.</p>

<p>Nogle af de 11-12-årige, der dukker op til Coding Pirates' klubaftener, viser en imponerende forståelse for Java, Unity og mange andre programmeringssprog.</p>

<p>Hvis man spørger dem, hvordan de har lært det, svarer de i kor "Youtube". Det er blevet til logik, at hvis man er god tid en ting, så skal man lave en tutorial og lægge den på Youtube.</p>

<p>Det er kommet nye muligheder - selv helt små nybegyndere kan få forholdsvis avancerede spil på skærmen, som de med rette kan sige, de selv har programmeret. Godt nok ved at sætte “når der trykkes start”-brikken sammen med “opret ny klon” af monsteret. Eller “når der trykkes på ‘d’”, så flyt spriten 10 punkter til højre. De lærer programmering igennem visuelle sprog som f.eks. Scratch eller Lego Mindstorm. Uden at forstå, at det er utroligt vigtigt med et semikolon efter hver linje.</p>

<p>Det er ikke svært at se, at fascinationen er lige så stor som dengang, jeg fik endeløse baner af “hej verden” på skærmen. Selvom der er “snydt lidt”, er konceptet jo event-dreven programming, og strukturen af programmet er den samme som med skreven kode.</p>

<p>Men de er også udfordret. De skal navigere i en jungle af distraktioner. De skal bestemme sig for, hvilket af 117 forskellige sprog og værktøjer de vil lære sig. På Commodore 64 var der Basic eller Comal, og var man lidt hardcore, så assembler. Nu kan man ikke snakke med dem, der er fans af Minecraft og derfor har kastet sig over Java, fordi C# er det eneste rigtige.</p>

<p>En anden udvikling er at maskinerne de lærer at kende, nu er perfektioneret til at skjule alt i maskinrummet. Enkelte maskiner er endda låst af med en meget solid hængelås, så adgang til at programmere selv er udelukket.</p>

<h2>Er det blevet sværere eller nemmere at lære programmering nu?</h2>

<p><figure class="plugin full zoomable"><img data-original-image="http://www.version2.dk/sites/v2/files/export_20150129-001_0.jpg" src="http://www.version2.dk/sites/v2/files/styles/article_620px_width/public/export_20150129-001_0.jpg?itok=B7149vzy" alt=""/></figure></p>

<p>Det er ikke noget, jeg tør svare på, men faktum er, at der heldigvis står rigtig mange børn i kø for at få lov at lære at programmere i en klub. Det var der ikke, dengang jeg var knægt. Dengang fik man bank i skolegården, hvis man var nørd ;)</p>

<p>Der er stadigvæk masser af plads til flere IT super stars. Men idoler som Steve Jobs, Bill Gates og især Notch har inspireret mange til at lade kreativiteten blomstre inden for computerverdenen. Vi skal dog passe på med at låse motorhjelmen af, fordi vi er bange for at komme til skade. Der er ingen, der bliver inspireret af, hvor fantastisk sådan en maskine er, hvis de aldrig ser den.</p>

<p>I sidste ende handler det om, at noget skal inspirere på det rigtige tidspunkt. Så kan det nok være lige meget, om det er håbløst besværligt eller legende let. Hvis blot noget motiverer.</p>
  </section>


  </div></body></html>
