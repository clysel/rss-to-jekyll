---
layout:     post
title: 	    "De fanger fly i fuldmånens skær"
post_author:	    
post_date:	    Mon, 09 Mar 2015 13:49:26 +0100
post_site:	    politiken.dk 
post_link:	    http://politiken.dk/fotografier/ECE2572295/de-fanger-fly-i-fuldmaanens-skaer/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
En gang om måneden mødes en gruppe mennesker i mørket uden for Los Angeles. 
</p><p>
De kigger mest op. 
</p><p>
På månen. 
</p><p>
'Lunartics' kalder de sig, den lille gruppe af fotografer, der har en fælles 
passion - ikke for måner, ikke for fly - men for kombinationen af de to: 
Nemlig at fange et fly præcis, når det hænger foran en rund, hvid, perfekt 
formet fuldmåne. 
</p><p>
En af dem er Nick Ut, der i begyndelsen af 1970'erne vandt både World Press 
Photo of the Year og en Pulitzer-pris for sit billede af den 9-årige pige 
Kim Phúc, der under Vietnam-krigen flygter nøgen og forbrændt ud af Hovedvej 
1 efter et napalmangreb på hendes landsby. Efter krigen flyttede Ut til USA 
- nu bor han lidt uden for L.A. og har i mange år fotograferet for 
nyhedsbureauet AP. 
</p><p>
»Anderledes« kalder han dét at stå med sit kamera og vente - og vente og vente 
- på det helt rigtige månebillede. 
</p><p>
For selv om der måske ikke er tale om Pulitzer-prisvindende fotografier, så er 
det ingen ukompliceret affære at fange fly i fuldmånens skær. Maskinerne 
kommer ikke ind over himlen i samme højde, så selv om fotograferne flintrer 
rundt i området for at placere sig rigtigt, når de hører et fly nærme sig, 
er det mere reglen end undtagelsen, at det farer forbi enten lige over eller 
lige under månen. 
</p><p>
Flyets størrelse har også betydning. En stor airbus kan skygge fuldstændig for 
månebilledet - og små lette fly kan have et tendens til helt at forsvinde i 
fotografiet. 
</p><p>
Derfor kan der nemt gå tre-fire timer uden et eneste godt billede, fortæller 
en af de andre Lunartics, fotograf Raul Roa, der var den første i gruppen 
til at praktisere denne helt særlige form for fotografi. 
</p><p>
Men når det sker - når én af dem får et rigtig coolt ét i kassen - så hyler 
de. 
</p><p class=" bl-elem">
Op mod månen. 
</p>	
</div>
</div></body></html>
