---
layout:     post
title: 	    "Tinkoffs dyre indkøb tror på succes trods sammenbrud"
post_author:	    
post_date:	    Sun, 29 Mar 2015 09:33:51 +0200
post_site:	    politiken.dk 
post_link:	    http://politiken.dk/sport/cykling/ECE2608859/tinkoffs-dyre-indkoeb-tror-paa-succes-trods-sammenbrud/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
En uge efter triumfen i Milano-Sanremo er den 26-årige tysker John Degenkolb 
(Giant-Alpecin) at finde i favoritrollen, når WorldTour-sæsonen i dag 
fortsætter med den 77. udgave af Gent-Wevelgem.
</p><p>
Både i kraft af sin imponerende finish i den italienske klassiker, og fordi 
han for et år siden med en ligeså kraftfuld spurt i den foregående version 
af det aktuelle belgiske arrangement susede først over stregen og oplevede 
sit gennembrud i serien af prestigemættede endags løb, indtager Degenkolb en 
fremtrædende position blandt de talrige bud på en mulig vinder.
</p><h3>
Arrangørerne maner til forsigtighed
</h3><p>
Men såvel tyskeren som de øvrige deltagere i den 239 km lange kappestrid på 
landevejene i Flandern må gøre sig klart, at de ud over rivalerne også skal 
kæmpe mod ekstremt barske vejrbetingelser med storm, kulde og regn, der 
givetvis vil tilføre den i forvejen udmarvende opgave yderligere dramatiske 
dimensioner.
</p><p><b class="ext-link">LÆS OGSÅ </b><a class="embeddedlink" href="http://politiken.dk/sport/cykling/ECE2599378/tysker-med-is-i-maven-tordner-til-klassikertriumf/">Tysker med is i maven tordner 
til klassikertriumf</a></p><p>
Så alarmerende er meteorologernes varsler med meldinger om vindstød på om mod 
80 km/t, at arrangørerne af hensyn til rytternes sikkerhed afholder sig fra 
at opstille diverse gængse oppustelige porte på ruten, og samtidig opfordrer 
de tilskuerne til at vise overordentlig stor forsigtighed med anvendelse af 
bannere og lignende materiale,
</p><h3>
Voldsomt styrt i sidste års finale
</h3><p>
Sidste år prægedes finalen i Genbt-Wevelgem af et voldsomt styrt, der blandt 
andre sendte Degenkolbs landsmand André Greipel og amerikaneren Tyler Farrar 
– begge blandt bejlerne til tronen igen i dag – i asfalten og bremsede den 
tidligere tredobbelte belgiske sejrherre Tom Boonen.
</p><p>
Det ændrer imidlertid ikke på, at Degenkolb fyrede en forrygende afslutning 
af, da han henviste franskmanden Arnaud Démare og slovakken Peter Sagan til 
de to andre podiepladser og siden har tyskeren ved flere lejligheder 
dokumenteret, at han er en af de hurtige afsluttere, der har mest power i 
behold, når exceptionelt krævende styrkeprøver skal rundes af.
</p><h3>
34 km til mål fra den sidste af murene
</h3><p>
Nogenlunde tilsvarende kvaliteter besidder nordmanden Alexander Kristoff 
(Katusha), der lige netop blev overtrumfet af Degenkolb i Sanremo og 
ligeledes befinder sig langt fremme i dagens favoritfelt, som først og 
fremmest udgøres af ryttere med eksplosive spurtegenskaber.
</p><p>
Ganske vist skal feltet passere flere af de kendte mure i Flandern, og i det 
centrale afsnit på ruten, som melder sig efter 152 km og strækker sig over 
cirke 50 km, skal Baneberg, Kemmelberg og Monteberg forceres hver to gange, 
men derefter er der endnu 34 km til mål, og erfaringen viser, at talrige 
sprintere formår at klare disse korte, hidsige klatreture.
</p><h3>
Sagan er parat til ny satsning
</h3><p>
Tinkoff-Saxo sætter atter sin lid til, at 25-årige Peter Sagan kan skabe glæde 
midt i de turbulente tilstande, der i øjeblikket hersker på holdet.
</p><p>
Udadtil lader den 25-årige slovak sig ikke mærke med, at han i fredagens E3 
Harelbeke brød fuldstændig sammen i finalen og trillede i mål på en 
30.-plads efter længe at have lignet en vinder
</p><p><b class="ext-link">LÆS OGSÅ </b><a class="embeddedlink" href="http://politiken.dk/sport/cykling/ECE2608639/tinkoff-saxo-i-oploesning-men-contador-kaemper/">Tinkoff-Saxo i opløsning, men 
Contador kæmper </a></p><p>
Og heller ikke med, at han som det markant dyreste indkløb på hele den 
internationale cykelscene op til denne sæson med blot en enkelt sejr hidtil 
mangler en hel del i at indfri de krav og forventninger, som millairdæren 
Oleg Tinkov stiller til ham.
</p><p>
»Jeg føler, at formen er, hvor den skal være. Jeg ved, hvad der venter i 
Gent-Wevelgem, og jeg har bevist, at det er et løb, som ligger godt til mig, 
så jeg tror fuldt og fast på, at det kan lade sig gøre at vinde«, fastslår 
Peter Sagan, der for to år siden tronede øverst på podiet efter at være 
kommet alene til mål 23 sekunder foran en gruppe anført af sloveneren Borut 
Bozic og belgieren Greg Van Avermaet.
</p><h3>
Fem danskere til start i dag
</h3><p>
Til at støtte sig i dagens strabadser har Sagan den formstærke Matti Breschel, 
Michael Mørkøv, russerne Nikolay Trusov og Pavel Brutt, polakken Maciej 
Bodnar, italieneren Matteo Tosdatto og landsmanden Michal Kolar.
</p><p class=" bl-elem">
Foruden Breschel og Mørkøv er yderligere tre danskere til start i 
Gent-Wevelgem: Lars Bak hos Lotto Soudal, Lasse Norman hos Cannondale-Garmin 
og debutanten Magnus Cort hos Orica-GreenEdge.
</p>	
</div>
</div></body></html>
