---
layout:     post
title: 	    "Selvkørende robotter er snart hverdag på Herlev Hospital"
post_author:	    Mathias Skov Johansen
post_date:	    Fri, 24 Apr 2015 11:31:04 +0000
post_site:	    ing.dk 
post_link:	    http://ing.dk/artikel/selvkoerende-robotter-er-snart-hverdag-paa-herlev-hospital-175675
---
<html><body><div><section class="body">
			<p>I dag er det en robot, der bringer posten rundt på Herlev Hospitals gange. Om et års tid er dog det ikke kun breve og pakker de selvkørende AGV’er leverer på regionshospitalet nord for København.</p>
			<p>»Vi er det hospital, der er længst fremme med at igangsætte en ny varemodtagelse. Indkøbet af AGV’er er derfor meget aktuelt. Næste forår er vi klar til at køre med dem. Kravet er, at den skal kunne køre 8-10 timer uafbrudt. «, siger Arne Preben Rask, chefkonsulent for hospitalets logistik- og forsyningskæde.</p>
			<p>Udviklingen indenfor AGV’er – 'automatic guided vehicles', går stærkt disse år. Det seneste årti er de små, hårdt-arbejdene, rullende platforme på hjul i forskellig grad set indført på europæiske og amerikanske hospitaler. Nu ser AGV'erne også ud til, at ændre den normale arbejdsgang på et dansk hospital.</p>
			
			<p>På Herlev Hospital er det transport af varer fra servicebygningen, man satser på fra næste år. Robotterne skal transportere linned, medicin, apotekervarer og andre hent-og-aflever-opgaver til afdelingerne.</p>
			<p>»Den traditionelle form ligner en lille gaffeltruck med to gafler, der løfter tingene. Det er dem, vi bruger, da ryg-versionen, også kaldet skildpadden, der løfter med ryggen, ikke passede med målene herude«, forklarer Arne Rask. Hospitalets affaldsvogne bliver derfor ombygget, så de i fremtiden kan løftes med gafler.</p>
			<p>»Der er mange typer af AGV’er. Man kan skelne mellem transportvogne og robotter, der kan køre rundt med laboratorie-prøver eller sterile instrumenter. Og så er der de dedikerede robotter, der måske gør rent eller kører med post. Der er mange dimensioner omkring robotter, og de findes i hundredevis af forskellige udformninger«, siger Arne Rask.</p>
			<p>Snart kan hospital-personalet bestille de små robotter via tablets. De finder selv rundt, tager elevatorer, henter og aflevere vogne og finder vej til deres ladestation, når strømmen er knap. Robotterne navigerer med sensorer, og bremser op, hvis en person træder ud foran dem. Som udgangspunkt forsøger man dog at holde dem væk fra områder med personale og patienter. Derfor får de primært deres færden i det omfattende kældergangsystem, der binder det 200.000 m² store hospitals-kompleks sammen.</p>
			<p><strong>Fuldautomatisk varemodtagelse</strong><br/>
			»En stor del af transporten på hospitalet foregår i dag ved brug af eksisterende tuneler med el-trucks. Det er det system, vi vil gøre anderledes. Vi bliver det første hospital, der får en automatisk varemodtagelse«, siger Jess Krarup, som er projektingeniør og arbejder i forbindelse med Herlevs store hospitaludvidelse til 2,25 milliarder.</p>
			<p>I de kommende 'AGV-tuneler' i kælderen kan robotterne uforstyrret sætte farten op. Én af disse tuneler blev anlagt, da byggeriet af Herlev Hospital begyndte tilbage i 1966. Tunelen har aldrig været brugt, fordi den ganske enkelt ikke førte frem til noget.</p>
			<p>»Dengang havde man planer om et stort børnehospital. Men på grund af økonomien blev man aldrig færdig. Men tunnelen var etableret og står nu klar til, at vi kan bruge den til AGV-transporten«, siger Jess Krarup. Et andet tunnelrør under hospitalsgangene fungerer som automatisk sengetransport, hvor senge ledes over i den travle servicebygning, også kaldet ’myreturen'. Her hægtes sengene af og transporteres videre til patientstuerne.</p>
			<p>»Det er et system, man opfandt i midt-tresserne. Der er nogle gode ingeniører, der har tænkt sig godt om dengang, og det kan vi have glæde af i dag«, siger Jess Krarup.</p>
			<p><strong>Stor udvidelse af hospital i gang</strong><br/>
			Herlev Hospital er i øjeblikket igang med en større ombygning tegnet af stjernearkitekten Henning Larsen. Hospitalet får to nye runde bygninger til sengeafdeling, ny servicebygning, nyt akuthus, et kvinde-barn-center og en ny regional sterilcentral. Sterilcentralen skal sammen med Rigshospitalets betjene samtlige hospitaler med kirurgiske instrumenter i Region Hovedstaden.</p>
			<p>Når udbygningen af servicebygningen står klar, bliver der en etage til førings-gang for installationer, affaldshåndtering og transportkorridor for AGV.</p>
			
			<p>For at nå en afdeling, kan AGV'erne ikke undgå en hospitals-gang eller to på sin vej. Her placeres aflastnings-pladserne dog tættest muligt på elevatorerne, så robotten blot kører ind i en niche, stiller varevognen, eventuelt tager en anden vogn tilbage til varemontage og derefter køre tilbage mod kælderen.</p>
			<p>»Det vil sige, at AGV’erene kan køre helt op til afdelingerne, så vores servicemedarbejdere kan tømme den der. Vi bruger teknologien til at komme helt frem til, hvor tingene skal anvendes. Vi kan selvfølgelig ikke undgå, at der er medarbejdere på de lange gange. På den anden side forhindrer AGVens sikkerhedsudstyr jo netop sammenstød«, forklarer Jess Krarup om samspillet mellem de menneskelige og mekaniske ressourcer.</p>
			<p>Ved hjælp af elektronisk simulering med korrekte hastigheder på elevatorer og AGV-transporter, har man forsøgt at få et præcist billede af, hvor mange AGV’er hospitalet får brug for, og hvordan de bedst muligt frigøre menneskelige ressourcer.</p>
			<p>»En af de andre store udfordringer på et hospital er, at alle danskere vil have frokost klokken tolv. Fra elleve til tolv syder hele systemet af madvogne. Derfor skal vi planlægge at sterile vare, forbrugsvare og affald håndteres i et omfang, der gør, at hospitalet kan hænge sammen den time. Når vi kører AGV-vognene helt op på afdelingerne kan vi kapacitetsmæssigt udnytte elevatorerne meget bedre«, tilføjer Arne Rask.</p>
			<p>Det styresystem, som Herlev Hospital også har i udbud, overvåger det omfattende logiskflow. Kommer der pludselig en masse patienter ind, skal systemet kunne afgøre, hvad der bedst giver mening at prioritere.</p>
			<p>»Det er den største forskel på at gøre tingene her og i industrien. Vi kan planlægge 80-90 procent af tingene, men de sidste ti procent, skal vi som hospital også kunne håndtere«, siger Arne Rask.</p>
			<p><strong>Udbudsrunde i maj</strong><br/>
			Hospitalet er i gang med at udforme udbudsmateriale på de første AGV’er. Planen er i første omgang, at indkøbe et mindre antal for at høste erfaringer. I alt regner hospitalet med at indkøbe 30-35 AGV’er. Hillerød, Bispebjerg og Rigshospitalet har også udtrykt interesse for AGV-systemet. De næste par år får Herlev Hospital dermed en god del praktisk erfaring, som siden kan hjælpe logistiksystemet igang på de andre hospitaler. Erfaringer fra andre hospitaler er høj driftsikkerhed og en tilbagebetalingstid på fem til syv år i sparrede ressourcer.</p>
			<p>"Der sker så mange nye tekniske ting på området, så det helt store udbud venter vi med til om et par år. Vi ser jo allerede, at de automatiske plæneklippere har indbyggede motorer i hjulene. Så det bliver snart nogle mindre og elegante størrelser, vi snakker om, når teknologien, når med", siger Arne Rask om fremtidsudsigterne. Udbudsrunden starter til maj. Efter sommerferien skal hospitalet tage stilling til hvilken løsning, man vælger.</p>
			<p>I første omgang fungerer hospitalets elektriske postbud som en art test-dummy for systemets rentabilitet.</p>
			<p>»Det var simpelthen for at få noget praktiske erfaringer. For at vise, at den kan køre, og ikke for eksempel kører direktøren ned om morgenen, når han kommer på arbejde«, siger Arne Rask</p>
		</section>
		  </div></body></html>
