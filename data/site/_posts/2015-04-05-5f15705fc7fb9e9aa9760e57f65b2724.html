---
layout:     post
title: 	    "Danmarks roterende dreng nummer eet"
post_author:	    
post_date:	    Sun, 05 Apr 2015 10:29:05 +0200
post_site:	    politiken.dk 
post_link:	    http://politiken.dk/kultur/boger/ECE2616661/danmarks-roterende-dreng-nummer-eet/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="img-portrait">
<div class="img"><img data-ln="570" src="http://multimedia.pol.dk/archive/00926/Klaus_Rifbjerg__for_926006w.jpg" alt="Foto: ESKESTAD MIK"/></div>
<p class="caption ">
<span class="f-img-caption">Foto:</span> ESKESTAD MIK
</p>
</div>
<p>
Klaus Rifbjerg var »knæleddets lille fløjt« og »antediluvianske mammutfjerte«, 
men han var også »radargråd« og »asfaltlæber«. 
</p><p>
Han var et utal af slingrende sporvogne, lystne kønsorganer – og evigt 
kvidrende solsorte. 
</p><p>
Som fænomen var han uden sidestykke i de seneste næsten tres års danske 
litteratur og kulturliv. 
</p><p>
Og han vidste det selv, for det hørte med til billedet af »Danmarks roterende 
dreng nummer eet«, som han kaldte sig i et af debutdigtene fra 1956, at han 
kendte sit værd og sin besøgelsestid fra første færd. 
</p><p>
Når digteren med kasketten, den store næse og de dybtliggende øjne, truttede i 
trompeten blev der lyttet, og det gjorde han så ofte og markant særligt i de 
første ti, nej tyve år af sin karriere, at han hele tiden var i rampelyset. 
</p><p>
Klaus Rifbjerg, der blev født i 1931 og var stor skoledreng under krigen, 
simpelthen ejede tresserne. Han slog sit navn fast med et væld af nybrydende 
værker, der blev affyret hurtigt efter hinanden. 
</p><h3>
Fast pensum for en generation 
</h3><p>
De alvorstyngede Hereticanere havde indtil da siddet på modernismen. Nu blev 
de blev blæst af banen af Rifbjerg og folk som Villy Sørensen, Peter 
Seeberg, Inger Christensen, Benny Andersen, Per Højholt, Jørgen Gustava 
Brandt, Ivan Malinovski og Jess Ørnsbo. 
</p><p>
Med sit artistiske mod, sit humør, overskud og åbenhed, var ’Store Klaus’ den 
næsten popkulturelle frontfigur i den bølge af modernistisk litteratur og 
antiautoritær kulturproduktion, som åbnede for nye måder at skrive, tænke, 
bo og leve på. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/fasttrack/ECE2616631/klaus-rifbjerg-er-doed/">Klaus Rifbjerg er død</a></p><p>
I anmeldelsen af ’Den kroniske uskyld’, (1958) nyklassikeren, der så længe var 
fast pensum for generation efter generation af danske gymnasielever, spurgte 
Tom Kristensen her i avisen: Taler københavnske drenge virkelig sådan? 
</p><div class="art-quote article-box">
<p class="quote"/>
<blockquote>
<p class="quote-txt">
Georg Brandes sagde om H. C. Andersen, at der skal mod til at have talent. 
Rifbjerg havde, som han engang selv udtrykte det, let adgang til sit talent 
og modet var nærmest en integreret del af hans personlighed
</p>
</blockquote>
</div><p>
Ja, de gjorde, men det var så langt fra Rifbjergs eneste sprogføring. På 
mindre end ti år efter sin debut afprøvede han et væld af teknikker og 
stemmer. </p><p>
Mens han i ’Under Vejr med mig selv’ (1956) fremstod som jubeloptimistisk 
humørbombe, var det i ’Konfrontation’ (1960), hans lyriske hovedværk, den 
nådesløse civilisationskritiker, der kom til orde. Med ’Konfrontation’ gik 
dansk lyrik fra akustisk til elektrisk. »Hukommelsen er 
flyvemaskinebevidst«, hed det i en digtsamling, der suverænt demonstrerede, 
hvad det ville sige for lyrik at være absolut moderne 15 år efter Anden 
Verdenskrigs afslutning. 
</p><p>
I ’Camouflage’ (1961), som Tom Kristensen betegnede som en »uklar drøm om 
klarhed«, var Rifbjerg eksperimenterende avantgardist helt uden tegnsætning 
i traditionen fra James Joyce og T. S. Eliot, inden han i ’Amagerdigte’ 
(1965) om sin opvækst på lorteøen ramte en form og en tone, der kunne holde. 
Men vel at mærke ikke blev holdt, fordi han hele tiden søgte det nye. 
</p><h3>
At finde ind til virkeligheden 
</h3><p>
Georg Brandes sagde om H. C. Andersen, at der skal mod til at have talent. 
Rifbjerg havde, som han engang selv udtrykte det, let adgang til sit talent 
og modet var nærmest en integreret del af hans personlighed. 
</p><p>
Det kom til udtryk her i avisen, da han blev interviewet i forbindelse med 
udgivelsen af ’Den kroniske Uskyld’: 
</p><p>
»Man kan blive frygteligt ophidset over det forlorne. Føler man, at noget er 
forlorent – at det virker forkert i forhold til ens samvittighedsapparat, 
som er det eneste man, må have tillid til, må man gøre indsigelse (…). Det 
vi må slås for er at komme ud af denne frygtelige sump af bornerthed. Der er 
noget, som hedder ægthedskravet i os. Vi må være i stand til at finde ind 
til en virkelighed, man må være voksen. Det er muligt, at man på bunden 
finder fortvivlelsen, men man må gøre front mod problemerne, hvis man vil 
leve med dem«. 
</p><p/><p>
Til talentet og modet kom en jernhård arbejdsdisciplin og denne indre 
udtryksnødvendighed, der fik ham til hele livet igennem at sætte sig ved 
tastaturet som en anden funktionær hver morgen og klimpre derudad. 
</p><p>
Når Rifbjerg har boltret sig som ingen anden i de genrer, der er til rådighed 
for et skrivende menneske, var det, fordi han ikke kunne lade være. 
</p><h3>
Nysgerrig på køn 
</h3><p>
Og så kunne han - fra debutdigtene i ’Under vejr med mig selv’, som han selv 
kaldte en ’utidig selvbiografi’, og frem - trække på et tilsyneladende 
uudtømmeligt lager af barndomsminder. Han havde en særlig evne til at 
beskrive den flerdimensionelle og frem for alt kropslige fornemmelse af, 
hvordan det er at være til som sansende væsen i en aldrig færdigudforsket 
verden, hvad enten denne nu er en krop, en have, et villakvarter, en bydel 
(Amager!) eller en hel tidsalder. 
</p><div class="art-quote article-box">
<p class="quote"/>
<blockquote>
<p class="quote-txt">
I sin sommerferie oppe i Rørvig oversatte Klaus Rifbjerg to teaterstykker, 
skrev halvandet filmmanuskript plus diverse, sejlede og gik i vandet, tog en 
snaps til maden og havde en fin ferie. Ind imellem klarede han en lille sag 
for Gyldendal, som udbad sig en novellesamling. Det er i orden, sagde 
Rifbjerg, og så digtede han atten noveller eller novellerede atten digte og 
blev heller ikke forpustet af det
</p>
<p class="sender">
Knud Schønberg om KLaus Rifbjerg i Ekstra Bladet 
</p>
</blockquote>
</div><p>
Klaus Rifbjergs fornemmelse for barndom og pubertet var uovertruffen. </p><p>
Som i novellen ’Frække Jensen’, hvor drenge nede i viceværtens kælder oplever 
»den fantastisk rolige, men også snappende styrke i en stiv pik«. 
</p><p>
Så sent som i ’Nøleren’ fra 2012, der blev læst som en nøgleroman om det 
livslange venskab og senere brud med barndomsvennen Niels Barfod, skrev den 
da 81-årige forfatter så sanseligt som nogensinde om to nøgne drenge, der 
dykker i Øresund nogle år efter krigen, så man mærker det i sit eget kød, da 
den ene river sig på en gammel tysk bombeflyver. 
</p><p><b class="ext-link">POLITIKENS SIDSTE INTERVIEW MED KLAUS RIFBJERG </b><a class="embeddedlink" href="http://politiken.dk/debat/ECE2179538/rifbjerg-de-stangreaktionaere-som-de-nye-frisindede-gu-er-de-da-ej/">De 
stangreaktionære som de nye frisindede? Gu er de da ej!</a></p><p>
Og han var ikke kun nysgerrig i forhold til det maskuline. I disse år er ny 
dansk litteratur fuld af flydende seksualitet og kønsidentitet. Dér var 
Rifbjerg, kønsforskeren, tidligt. Både i ’Camouflage’ og i ’Anna (jeg) Anna’ 
(1970), hvor jeg-fortælleren er kvinde, viste han, at han også havde 
ovarier. 
</p><p>
Fra fødslen på det flade Amager gik turen til både mediemøllen og det 
litterære establishments bonede gulve, og sammenhængen er vigtig, for 
Rifbjergs triumf skyldtes ikke mindst hans massive tilstedeværelse i den 
offentlige bevidsthed. Både som pejlemærke og prygelknabe. 
</p><h3>
Sprøjtede udgivelser ud 
</h3><p>
Som forfatter blev han læst, men ikke mere end så mange andre danske 
forfattere blev det. Forskellen er, at Rifbjerg aldrig var ude af billedet. 
Modsat de fleste andre kolleger sprøjtede han nye udgivelser ud hele tiden. 
Gode eller dårlige, de kom i en lind strøm, alle bogsæsoner var 
Rifbjerg-sæsoner, i de fleste producerede den rifbjergske sprog- og 
litteraturfabrik to-tre titler. 
</p><p>
Derudover var han ophavsmand til et væld af debatskabende revyer, radiospil, 
tv-dramatik, teaterstykker og filmmanuskripter. Ikke at forglemme alt det 
han oversatte eller anmeldte. 
</p><p>
Om den tiljublede forfatters forbløffende energi skrev Knud Schønberg i Ekstra 
Bladet i oktober 1964: 
</p><p>
»I sin sommerferie oppe i Rørvig oversatte Klaus Rifbjerg to teaterstykker, 
skrev halvandet filmmanuskript plus diverse, sejlede og gik i vandet, tog en 
snaps til maden og havde en fin ferie. Ind imellem klarede han en lille sag 
for Gyldendal, som udbad sig en novellesamling. Det er i orden, sagde 
Rifbjerg, og så digtede han atten noveller eller novellerede atten digte og 
blev heller ikke forpustet af det. I dag udkommer novellerne«. 
</p><p>
Forpustet? Ikke Rifbjerg. Og novellerne, han lige ondulerede var såmænd ’Og 
andre historier’, hans måske væsentligste prosabedrift. 
</p><p>
Da han to år senere fik Det danske Akademis store pris på 50.000 kroner, som 
var en uhyrlig sum, omtalte Villy Sørensen i sin tale sin ven som »en 
altædende kæmpemimose med rødder som et egetræ«. 
</p><h3>
Forkælet socialist 
</h3><p>
Man behøver bare bladre i Bo Bojesens værker for at bemærke, hvor hyppigt 
Rifbjerg dukker op, fordi han endnu en gang havde skabt forargelse. Som 
regel ikke på grund af noget, han havde skrevet i en bog, men fordi han 
førte sig frem på en måde, der stred mod janteloven eller borgermusikken. 
</p><p>
Ekstra Bladet kaldte ham i 1967 den mest forkælede mand i dansk litteratur, og 
det faldt mange for brystet, at en digter, der var på finansloven, kørte 
rundt i en stor sportsvogn. 
</p><p>
Politikens Ninka spurgte ham: Hvilket socialistisk statussymbol dølger sig bag 
Deres kæmpebil? 
</p><p>
Rifbjerg svar var lige ud af posen: 
</p><p>
»Det er selvfølgelig en potensforlænger! Jeg har meget svært ved at adskille 
digt og virkelighed, og det at have en stor bil, der er flødefarvet udvendig 
og lyseblå indvendig, det er applied poetry, praktisk poesi. Jamen, det er 
da skønt. Det er en Chrystler Signet 200 - cabriolet og alt det frække. Den 
har ikke katapultsæde li’ som James Bond, men ellers kan den alt. Alle råber 
røvhul efter mig, når jeg kommer kørende i den. Hvis de så også vidste, hvem 
der sad indeni, havde den været helt gal«. 
</p><p>
På det ikoniske foto fra 1970 af forfattere, der ryger hash på kulturminister 
Bomholts trappe, er det selvfølgelig Rifbjerg, der suger dybt af chillummen. 
Efterfølgende anklagede Jyllandsposten ham for at lokke ungdommen i fordærv. 
Rifbjergs svarede: »Hellere hårde ord fra andre end selv at holde kæft og 
svigte«. 
</p><p>
Men selv om han i den grad var med på noderne i det nye venstres kulturkritik, 
var han også til bedsteborgerligt livsnyderi. Han ku li østers og årgangsvin 
og ligesom en senere tids comedykonge Casper Christensen åbnede en natklub, 
blev Kong Rifbjerg til tabloidpressens forventelige forargelse i 1976 
forfatter med egen gourmetrestaurant. Kunne en forfatter på finansloven, 
tilmed en socialist, tillade sig det? Rifbjerg var flintrende ligeglad, og 
så havde han for længst lært, at det gjorde ham godt hele tiden at være i 
orkanens øje. 
</p><p>
Selvom han ikke var til cykler var Rifbjerg halvfjerdsernes Jørgen Leth. 
</p><p>
Han var superliga. Direktøren for det hele. 
</p><h3>
En stemme, der hørtes 
</h3><p>
Der findes ikke evighedsmaskiner, men kraftværket Klaus Rifbjerg kunne 
tilsyneladende blive ved og ved. I tiår efter tiår var han derude et sted, 
stadig ramt af den daglige skrivekløe og for længst en instans, der ikke gik 
af vejen for et godt slagsmål, som da han ikke holdt sig tilbage fra at 
kalde sin halvfætter, forfatteren Henrik Stangerup, der var i opposition til 
hans kulturradikalisme, for ’vandhovedet fra Møn’. 
</p><p>
I trilogien ’Synderegistret’, ’Karakterbogen’ og ’Facitlisten’, der udkom i 
halvfemserne og i en mængde (nøgle)romaner uddelte han rask væk 
dumpekarakterer til hvem som helst. 
</p><p>
I ’Nansen og Johansen’ (2002), som var endnu en udforskning af det maskuline, 
behøvede han bare at skrive, at de legendariske polarforskere sov i en 
dobbelt ulveskindssovepose, mens de var på langfart i to hundekolde år, for 
at ryste de pæne nordmænd. De brød sig i særdeleshed ikke om sætningen »Ræk 
mig lige bjørnefedtet, Johansen«. 
</p><div class="art-quote article-box">
<p class="quote"/>
<blockquote>
<p class="quote-txt">
En nat kan jeg huske/det pludselig gik op for mig/at jeg engang skulle dø. 
</p>
<p class="sender">
Klaus Rifbjerg som 34-årig 
</p>
</blockquote>
</div><p>
For den brede offentlighed var Rifbjerg i de sidste mange år ikke en 
forfatter, hvis bøger, man læste i store oplag, men en stemme, der hørtes, 
når slipseknuderne blev for stramme eller krigsbevillingerne for store. 
</p><p>
Mens den gamle venstrefløj umærkeligt forsvandt i årene, hvor Anders Fogh 
Rasmussen førte værdikamp mod smagsdommerne og sendte danske soldater i 
krig, var Rifbjerg en ildspyende drage, der sendte galde mod den 
formastelige regering og dens militarisme. 
</p><p>
»Kulturradikalisme er en tilbøjelighed«, udtalte han allerede i 1960, og han 
vedblev at være kulturradikal i traditionen fra PH, der ligesom 
digterkollegaen Benny Andersen var til jazz, frisind og kolde bajere. 
</p><p>
Hans berømte udtryk om den glatte sæbe fra digtet ’Livet i badeværelset’, »jeg 
er ikke for fastholdere«, passede nemlig ikke på ham selv. Klaus Rifbjerg 
holdt fast i sine meninger og skilte derfor til det sidste vandene mellem 
dem, der betragtede ham som en argumentresistent dinosaur fra fortiden, og 
de der så ham som en af de kæmper, der holdt øje med nationens moralske 
tilstand og sagde fra, når uanstændigheden eller dumheden vandt frem. 
Rifbjerg må have affyret hundredvis af verbale skideballer mod den 
vankundighed, der efter hans mening ramte dansk politik, da Dansk Folkeparti 
fik vind i sejlene. 
</p><p>
I debatten om Danmarks aktive udenrigspolitik og krigen mod terror var 
Rifbjerg konsekvent den larmende antimilitarist, der ikke tog kølige 
argumenter alvorligt. Han nægtede at tro på det muligvis betimelige i at 
løse konflikter med krudt og kugler. 
</p><h3>
Bedst i digtets kortform 
</h3><p>
Klaus Rifbjerg nåede at indtage næsten alle de roller en stormester ud i det 
skrevne ord kan indtage. Enfant terrible, avantgardist, nybryder, 
medaljebehængt poet, litterær forlagsdirektør. 
</p><p>
Snesevis af hans romaner er set i tilbageblik rene ligegyldigheder, men som 
lyriker, senest med ’Fut fut’, (2014) der er en ultrarifbjergsk syntese af 
togdrift og kønsdrift, ramte han altid det ægthedskrav, han selv satte så 
højt. Digteren med det enorme ordforråd gjorde det allerbedst, når han 
stillede helt skarpt i digtets kortform. 
</p><p>
I ’Intet sikkert abnormt’ fra 2012 finder man novellen ’Middag’, som kun 
består af et enkelt ord: ”Ååååååååhntttt”. Rifbjerg var ikke kun sprog og 
retning, han var også højt humør, til det sidste. Og temperament. 
Forfatterskabet hørte ikke til de velovervejede men de spontane. Han rugede 
ikke over det samme digt i måneder eller år, men var hurtig på aftrækkeren. 
Der var altid den samme grundpræmis: At en enorm sproglig energi måtte have 
afløb hele tiden. Man kan kun gisne om, hvad der kunne være kommet ud af 
det, hvis han særligt, hvad angår romanerne, havde brugt mere tid på nogle 
færre. ’Esbern-trilogien’ (2005-2008) ville noget og kunne noget, men kom 
alligevel ikke helt i mål. 
</p><p>
Litteraturen viser, hvad der foregår i det menneskelige felt, den handler om 
det bedste og det værste. Set i det store perspektiv er det tydeligt, at 
Rifbjerg hele vejen igennem var opturens poet. Han var nok for grundlæggende 
medgangsramt til at kunne rapportere kunstnerisk fra sindets sorte huller. 
</p><p>
Rifbjerg var det store tunge dyr som trampede nye stier til og tonsede ud af 
de gamle, og det hører med i billedet, at han var et meget dansk dyr. 
Danmark og Norden var hans rige. Han nåede ikke ud over kloden med sit 
forfatterskab og må, fuldt forståeligt, have fnyst, da det her i januar kom 
frem, at uskylden efter mere end et halvt århundrede ikke længere var 
kronisk i danske gymnasieelevers faste pensum. 
</p><p>
Rifbjergs omkringflytten var manisk. Rejsen betød meget for ham. Han skrev fra 
solens og tyrefægtningens Spanien, klitterne i Kandestederne, diverse bopæle 
i København og Malmø og til sidst fra endestationen i Skodsborg, hvor den 
lange, nu lettere sammensunkne forfatter med det stadig dårligere bentøj, 
kunne gå i slåbrok direkte ud på stranden og stikker fusserne i Øresund, 
efter eller før endnu et besøg hos sin elskede hustru Inge, som efter 56 års 
ægteskab, blind og syg måtte flytte på plejehjem inde i byen i 2011. 
</p><p>
I den sidste roman, det store sansemenneske nåede at skrive, ’Idræt’ (2014), 
glæder hovedpersonen sig over sin vitalkapacitet. Den mest synlige og 
produktive danske forfatter i sidste halvdel af det tyvende århundrede, 
forfatteren, hvis sublime kontakt til sprogets digteriske muligheder til det 
sidste var uden udløbsdato, var kun 34 år, da han om døden skrev: 
</p><p>
»En nat kan jeg huske/det pludselig gik op for mig/at jeg engang skulle dø. 
</p><p class=" bl-elem">
Jeg lå længe i mørket/med en stor fornemmelse over mig, /og inden jeg faldt i 
søvn/ tænkte jeg meget på de ting,/ jeg allerede har nævnt i digtet/og følte 
at jeg allerede havde mistet dem«. 
</p>	
</div>

</div></body></html>
