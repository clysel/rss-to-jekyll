---
layout:     post
title: 	    "Knaphed på udviklere får KMD til at åbne .Net-skole for nyuddannede"
post_author:	    Jesper Stein Sandal
post_date:	    Tue, 21 Apr 2015 13:25:38 +0000
post_site:	    www.version2.dk 
post_link:	    http://www.version2.dk/artikel/knaphed-paa-udviklere-faar-kmd-til-aabne-net-skole-nyuddannede-142937?utm_medium=feed&utm_source=version2.dk&utm_campaign=it_nyheder
---
<html><body><div><section class="body">
    <p>Der er så stor rift om de udviklere, der har erfaring med at udvikle på Microsofts .Net-platform, at KMD nu har set sig nødsaget til selv at skabe nye udviklere. Det sker ved at rekruttere nyuddannede og oplære dem i .Net på samme måde, som KMD og andre også har gjort det med udviklere til mainframes.</p>

<p>Behovet for udviklere er gjort større hos KMD som følge af en kombination af, at selskabet har vundet en række udbud i efteråret, men samtidig har lagt udviklingsarbejdet sammen i et nyt stort softwarecenter med mere end tusind udviklere.</p>

<p>»Når man laver så store forandringer, så vil der også være nogen, der siger op. Så omvæltninger og det, at vi skal levere mere, har fået os til at skrue op for rekrutteringen, men det batter bare ikke. De her .Net-udviklere med otte års erfaring er der bare ikke,« siger head of talent management Søren Billeskov fra KMD til Version2.</p>

<p>Udbuddet af .Net-udviklere er lige nu ikke stort nok til at imødekomme efterspørgslen hos ikke blot KMD, men også flere konkurrenter. Det er grunden til, at KMD derfor har valgt at prøve selv at uddanne nye udviklere.</p>

<p>Det nye KMD Microsoft Academy henvender sig først og fremmest til nyuddannede, som kommer direkte fra uddannelserne med enten en kandidat- eller bachelorgrad.</p>

<p>»Men vi er også åbne for eksempelvis datamatikere,« siger Søren Billeskov.</p>

<p>Uddannelsen foregår som et forløb på fire til tolv måneder, hvor de nye udviklere bliver fastansat i KMD fra dag ét og får undervisning i Microsofts platform i samarbejde med den eksterne uddannelsespartner Firebrand.</p>



<p>Efteruddannelsen af de nyuddannede er nødvendig, fordi de fleste uddannelser arbejder med andre teknologier end lige netop Microsofts. Mange af de nyuddannede vil således have erfaring med Java snarere end C#.</p>

<p>I princippet er uddannelsen hos KMD åben for alle udviklere, også dem der ikke har gennemført en uddannelse inden for de seneste to år, men for udviklere med større erfaring fra andre platforme vil det nye oplæringsprogram ikke være optimalt ifølge Søren Billeskov.</p>

<p>»En del af træningen er også i konsulentadfærd. Det vil være lidt spildt, hvis det er erfarne udviklere,« siger Søren Billeskov.</p>

<p>KMD arbejder overordnet på at samle sine softwareprodukter på færre platforme baseret på Microsoft og SAP. Og det kan give udfordringer i forhold til at finde udviklere.</p>

<p>»Vi står med en tilsvarende udfordring på SAP, hvor vi overvejer, om vi kan gøre noget tilsvarende,« siger Søren Billeskov.</p>

<p>Ud over at lokke med et fast job og videreuddannelse forsøger KMD også at lokke nye udviklere til ved at fremhæve andet end selskabets traditionelle rolle som leverandør af eksempelvis lønsystemer til kommuner, der måske ikke lige er den første indskydelse i en nyuddannets karrierevalg.</p>

<p>»Vi prøver at træde lidt ud af det lidt støvede image som offentlig it-leverandør. Lige nu er vi for eksempel ved at opbygge en dansk cloud og udvikle apps til ældreplejen,« siger Søren Billeskov.</p>
  </section>

  
      </div></body></html>
