---
layout:     post
title: 	    "Højt skattet hjælper jubler over sin anden sejr på 16 år"
post_author:	    
post_date:	    Fri, 24 Apr 2015 20:10:09 +0200
post_site:	    politiken.dk 
post_link:	    http://politiken.dk/sport/cykling/ECE2642524/hoejt-skattet-hjaelper-jubler-over-sin-anden-sejr-paa-16-aar/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>For blot anden gang i den karriere som professionel cykelrytter, der suser af sted på 16. sæson, kunne den 36-årige italiener Paolo Tiralongo (Astana) række armene jublende i vejret som vinder, da Giro del Trentino i dag sluttede med den 161,5 km lange 4. etape fra Malè til Cles.</p><p>Den italienske veteran sejrede suverænt i spurten, da han kom til mål sammen med spanieren David Arroyo (Caja Rural) og den tidligere U23-verdensmester colombianeren Fabio Duarte (Colombia)..</p><h3>Portes tredje etapeløbsgevinst i år</h3><p>I den samlede stilling var resultatet uden betydning, idet Tiralongo som den bedste af de tre inden etapen var noteret for et minus på 7.34 minutter, og da strabadserne var tilendebragt, opgjordes forspringet til en gruppe på cirka 50 mand med alle favoritterne til 49 sekunder.</p><p>Blandt disse var også den australske indehaver af førertrøjen Richie Porte, der satte sig på tronen allerede på 1. etape og siden ikke lod sig true.</p><p>Det var Portes tredje samlede etapeløbstriumf i denne sæson, efter at han i marts strøg til tops i både Paris-Nice og Volta a Catalunya. Desuden blev han nr. 2 i Tour Down Under og 4 i Volta ao Algarve, så det er en 30-årig australier, der nu ser frem til starten på Giro d’Italia 9. maj fyldt med optimisme.</p><h3>Vandt en Giro d’Italia-etape for tre år siden</h3><p>Det var Fabio Duarte, der tog initiativet til dagens afgørende offensiv, og efter at han længe havde ligget alene i spidsen, fik han følgeskab af de to andre.</p><p>Arroyo forsøgte på de sidste kilometer et par gange at overrumple rivalerne, men fremstødene blev neutraliseret, og i finalen havde Tiralongo et klart overtag.</p><p>Sin indtil i dag eneste sejr hentede Tiralongo på 7. etape i Giro d’Italia 2012, men selv om det altså i høj grad har skortet på gevinster, har italieneren ofte været i centrum i de store rundture.</p><h3>Har høstet stor anerkendelse som hjælper</h3><p>Han har nemlig høstet stor anerkendelse som uforlignelig slider for diverse kaptajner på skrappe stigninger, og han har længst affundet sig med denne hjælperrolle.</p><p>Tiralongo ydede således i sit første år hos Astana i 2010 et uvurderligt stykke arbejde for Alberto Contador på dennes vej mod den samlede førsteplads, som han siden blev frataget på grund af den famøse dopiongsag om bøffen, der angiveligt skulle være inficeret med clenbuterol.</p><p>Italieneren spillede også en væsentlig rolle i landsmanden Vincenzo Nibalis sejr i Giro d’Italia 2013, men var ikke med, da Nibali sidste år slog til i Tour de France.</p><p>I denne sæson er Tiralonbgo udset til at bakke sin unge landsmand Fabio Aru op i Giro d’Italia. Egentlig skulle Aru også have deltaget i Giro del Trentino, men måtte melde fra på grund af en mavevirus. Til gengæld skulle han være parat til at optræde som kaptajn i den tre uger lange rundtur, og allerede på mandag tager Astana-kollektivet fat på de sidste forberedelser.</p><h3>Cult Energy fik kun én mand igennem</h3><p>Top-10 i Giro del Trentino kom til at se således ud: 1. Porte, 2. Mikel Landa (Astana) 22 sekunder, 3. Leopold König (Team Sky) 58, 4. Dario Cataldo (Astana) 1.11 minut, 5. Damiano Cunego (Nippo-Vini Fantini) 1.13, 6. José Mendes (Bora-Argon 18) 1.15, 7. Domenico Pozzovivo (Ag2r-La Mondiale) 1.32, 8. Louis Meintjes (MTN-Qhuebka) 1.33, 9. Romain Bardet (Ag2r-La Mondiale) 1.34, 10. Eduardo Zardini (Bardiani-CSF) 1.37.</p><p>Cult Energy sagde på denne sidste etape farvel til tjekken Karel Hnik og luxembourgeren Joel Zangerle. Det betyder, at svenskeren Gustrav Larsson blev det danske mandskabs eneste fuldførende som nr. 59 med et minus på 31.55 minutter.</p><p class=" bl-elem">Også¨Lasse Norman (Cannondale-Garmin) stod af i dag, og i alt nåede kun 77 ryttere til vejs ende.</p>	
</div>

</div></body></html>
