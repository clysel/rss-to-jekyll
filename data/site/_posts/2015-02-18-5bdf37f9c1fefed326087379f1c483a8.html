---
layout:     post
title: 	    "Har britiske journalister afsløret russiske angreb på Ukraine? "
post_author:	    Anne Marie Lykkegaard
post_date:	    Wed, 18 Feb 2015 13:13:53 +0000
post_site:	    ing.dk 
post_link:	    http://ing.dk/artikel/har-britiske-journalister-afsloeret-russiske-angreb-paa-ukraine-174207
---
<html><body><div><section class="body"><p>Angreb med missiler på områder i Østukraine i 2014 kom ikke kun fra prorussiske separatiser – de kom formentlig også fra Rusland. <a href="https://www.bellingcat.com/news/uk-and-europe/2015/02/17/origin-of-artillery-attacks/">Det peger en ny rapport på fra The Bellingcat investigation team</a>, der består af en række britiske journalister.</p>
			<p>Ved hjælp af satellitbilleder af 1.353 kratere forårsaget under tre angreb i Østukraine har journalisterne ifølge rapporten været i stand til at beregne, hvorfra missilerne er blevet affyret. De ti primære baner, som missilerne har fulgt, leder i ni ud af 10 tilfælde tilbage til områder i Rusland, hvor journalisterne med satellitbilleder og videoer fra sociale medier kan dokumentere, at der har været militære køretøjer til stede.</p>
			<p>»Rapporten giver overbevisende dokumentation for, at en række artilleriangreb på Ukraines territorium mellem 14. juli og 8. august 2014 er sket fra affyringspositioner inde i Rusland,« konkluderer journalisterne i deres rapport.</p>
			<h2>Kratere viste affyringsvinkel</h2>
			<p>Russerne - og især Vladimir Putin - har flere gange afvist, at Rusland har angrebet Ukraine med artilleri fra deres eget territorium. Seneste i december 2014 sagde Vladimir Putin: »Vi angriber ikke nogen; vi er ikke krigsmagere.«</p>
			<p>Det på trods af, at NATO i slutningen af august vurderede, at omkring 1.000 russiske soldater befandt sig i Ukraine ud fra satellitbilleder.</p>
			<p>Journalisterne bag den nye rapport har også brugt satellitbilleder af tre områder i Ukraine, hvor der har været angreb. Billederne stammer fra Google Earth, som løbende har taget billeder i juli, august og september i 2014, og det har givet journalisterne mulighed for at undersøge i alt 1.353 kratere fra angreb.</p>
			<p>Ud fra kraternes form kunne journalisterne udregne missilernes baner tilbage til, hvor de cirka blev affyret. I alt fandt journalisterne, at der var ti primære baner, hvorfra missilerne kom, og ni af dem endte ifølge rapporten inde på russisk territorium.</p>
			<p>Stephen Johnson, der er våbenekspert på Cranfield Forensic Institute, som er en del af Defence Academy i Storbritannien, skriver dog i en mail til The Guardian, at metoden er meget eksperimentel og med usikkerheder.</p>
			<p>»Det betyder ikke, at der ikke er nogen værdi i metoden, men resultaterne skal håndteres med forsigtighed og kræver bekræftelse,« skriver han.</p>
			<h2>Satellitbilleder afslører mulige spor fra artilleri</h2>
			<p>For at dobbelttjekke, at missilernes baner faktisk kunne komme fra Rusland, fandt journalisterne også satellitbilleder af de områder, hvor missilbanerne ledte hen.</p>
			<p>Eksempelvis afslørede satellitbilleder 750 meter fra den russisk-ukrainske grænse tæt på den russiske by Seleznev, at der var spor fra noget, der kunne minde om militære køretøjer og brandmærker fra mulige affyringer på jorden.</p>
			<p><figure class="plugin right zoomable"><img data-original-image="http://ing.dk/sites/ing/files/bild9.jpg" src="http://ing.dk/sites/ing/files/styles/w1120_media_right/public/bild9.jpg?itok=rlQurOF9" alt=""/><figcaption> Dette satellitbillede viser ifølge The Bellingcat, at der er affyret skud mod Ukraine 750 meter fra grænsen. (Foto: The Bellingcat Report) </figcaption></figure></p>
			<p>»De synlige spor i jorden, der ledte til stedet, kommer længere inde fra Ruslands territorium. Det har ledt os til at tro, at der ikke var nogen overskridelse af den russisk-ukrainske grænse med militært udstyr,« skriver journalisterne i deres rapport.</p>
			<h2>Russiske videoer gav ledetråd til flere affyringer</h2>
			<p>Ud over satellitbilleder har journalisterne også set på en række russiske videoer, der viser affyringen af missiler mod Ukraine. I alt har de fundet på seks videoer fra Youtube.com og VK.com, der viser affyringer af missiler på forskellige tidspunkter af døgnet tæt på den russiske by Gukovo 16. juli 2014.</p>
			<p>De vinkler, som videoerne er filmet i, gjorde journalisterne i stand til at finde frem til et område lidt nord for byen Gukovo, hvor de på satellitbilleder kunne se tydelige brandmærker på Jorden.</p>
			<p>Det er da også denne del af rapporten, hvor journalisterne gør redefor, hvor affyringspositionerne er placeret, der vækker mest opsigt hos Stephen Johnson.</p>
			<p>»Den væsentligste del af rapporten er opdagelsen af de tilsyneladende affyringspositioner ved grænsen. Sporene på jorden ser ikke ud til at hænge sammen med landbrugsmaskiner. De indikerer derimod, at det kan være en type køretøjer, som ikke er usædvanlige til militært brug,« skriver han i en mail til The Guardian.</p>
			<p>The Bellingcat investigation team har udover undersøgelsen af en række angreb på Ukraine også - ved hjælp af geolokation og satellitbilleder - fastslået en mulig lokation, hvorfra Malaysian Airline MH17 blev skudt ned.</p>
		</section></div></body></html>
