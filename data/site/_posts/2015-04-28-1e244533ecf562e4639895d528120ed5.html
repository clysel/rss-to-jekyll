---
layout:     post
title: 	    "Klopp har et sidste skud i bøssen, der kan sikre eftermælet"
post_author:	    
post_date:	    Tue, 28 Apr 2015 10:29:29 +0200
post_site:	    politiken.dk 
post_link:	    http://politiken.dk/sport/fodbold/ECE2645978/klopp-har-et-sidste-skud-i-boessen-der-kan--sikre-eftermaelet/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Det gælder en plads i finalen i den tyske pokalturnering, når Borussia 
Dortmund tirsdag aften gæster Bayern München. Men det gælder også sikringen 
af et eftermæle for en ikonisk træner. 
</p><p>
Da Jürgen Klopp satte sig i trænersædet hos Dortmund i 2008, trådte han ind i 
en økonomisk ramponeret klub efter flere års overforbrug, og han overtog et 
hold, der havde opnået en 13. plads i Bundesligaen den forgangne sæson. 
</p><p>
De færreste havde nok forventet, at den skøre kasketklædte træner med en 
middelmådig karriere som spiller bag sig ville bringe holdet fra 
Ruhr-distriktet tilbage til toppen af europæisk fodbold på få år. 
</p><p>
Klopp viste sig imidlertid at være træneren, der kunne forløse talentmassen i 
Dortmund med et stærkt begrænset budget. 
</p><p>
I sin tredje sæson førte han klubben til det første mesterskab i ni år, og 
minsandten om ikke han gentog bedriften året efter i sæsonen 2011/2012 - 
endda med rekordhøj pointhøst. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/sport/fodbold/1bundesliga/ECE2634376/dansk-traeners-forgaenger-overtager-roret-i-dortmund/">Dansk træners forgænger 
overtager roret i Dortmund</a></p><p>
Den tidligere Mainz-træner havde endegyldigt manifesteret sig som manden, der 
kunne sætte de evige rivaler fra Bayern München til vægs. 
</p><p>
Champions League-finalen i den følgende sæson mod netop Bayern München skulle 
være prikken over i'et i fortællingen om et genrejst storhold, men en sen 
scoring af Arjen Robben sendte trofæet til det sydlige Tyskland. 
</p><p>
Magtbalancen tippede igen, og Bayern München har netop sikret det tredje 
mesterskab på stribe, mens Dortmund fortsat lapper på en sløj sæson, der 
halvvejs bød på overhængende nedrykningsfare. 
</p><p>
For halvanden uge siden meddelte Dortmund så, at klubben og Jürgen Klopp var 
blevet enige om at stoppe samarbejdet til sommer. Klopp mente ikke længere, 
han var den rette mand til jobbet. 
</p><p>
Afløseren er fundet i form af Thomas Tuchel, men Jürgen Klopp har en sidste 
mission. Han skal sikre Dortmund pokaltitlen i år og en flot afslutning på 
sin tid i klubben. Begge dele går over Bayern München i semifinalen på 
udebane. 
</p><h3>
Blomster fra Bayern 
</h3><p>
Værterne ønsker at aflevere en buket blomster til Klopp som tak for syv års 
god rivalisering, men det kommer til at foregå efter kampen, har Klopp 
bestemt. 
</p><p>
»Det er en sød gestus, men tirsdag kommer vi for at kæmpe, og vi vil ikke 
svække os selv med blomster«, siger den karismatiske træner ifølge AFP. 
</p><p>
Nok har Jürgen Klopp meddelt sit stop, men ærgerrigheden lever i bedste 
velgående, og det samme gælder for klubben. 
</p><p>
»Vi er i den afgørende fase af sæsonen og ikke i farveltilstand«, siger 
Dortmunds administrerende direktør Hans-Joachim Watzke. 
</p><p class=" bl-elem">
Kampen spilles tirsdag klokken 20.30 på Allianz Arena i München. 
</p>	
</div>

</div></body></html>
