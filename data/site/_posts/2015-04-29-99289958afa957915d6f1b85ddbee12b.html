---
layout:     post
title: 	    "Svensk havn klager over dansk støtte til Femern-forbindelsen"
post_author:	    
post_date:	    Wed, 29 Apr 2015 09:35:36 +0200
post_site:	    politiken.dk 
post_link:	    http://politiken.dk/oekonomi/virksomheder/ECE2647052/svensk-havn-klager-over-dansk-stoette-til-femern-forbindelsen/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Netop som transportminister Magnus Heunicke (S) glæder sig over, at planerne 
for Femern-forbindelsen mellem Danmark og Tyskland passerer et mærkepunkt, 
så truer havnen i den sydsvenske by Trelleborg med at hælde malurt i 
bægeret. 
</p><p>
Med undtagelse af Enhedslisten stemte alle partier i går ja til anlægsloven 
bag den faste forbindelse, så det nu ’kun’ er op til forligspartierne at 
nikke ja, hvis de vel at mærke kan godkende det nye budget, der ventes 
fremlagt til efteråret. 
</p><p>
»Det her er en af de dage, hvor Danmark skriver sig ind i historien som et 
land med store bro- og tunnelbyggerier«, sagde ministeren i går. 
</p><p>
Andre er dog knapt så begejstrede. I kølvandet på flere andre anfægter nu også 
Trelleborg Havn i det sydlige Sverige den danske statsstøtte og garanti bag 
Femern-forbindelsen. Det er »ikke konkurrence på lige vilkår«, siger adm. 
direktør Tommy Halén fra havnen til lokalavisen Trelleborg Allehanda. 
</p><p>
Fra den svenske havn kan man tage færgen til Sassnitz på den tyske ø Rügen, 
hvorfra der er fast forbindelse videre ned gennem Tyskland. I udgangspunktet 
frygter Tommy Halén ikke, at Femern-forbindelsen vil stjæle trafik fra 
havnen. 
</p><p>
Modsat køreturen gennem Femern-forbindelsen giver færgeturen nemlig 
lastbilchaufførerne et naturligt afbræk, som de kan udnytte til at opfylde 
køre- og hviletidsreglerne. 
</p><p>
Men ender priserne for køreturen via Femern-forbindelse med at blive markant 
mindre end planlagt, så kan havnen pludselig blive udsat for en ubehagelig 
konkurrence, bemærker Tommy Halén over for Trelleborg Allehanda. 
</p><h3>
Ny klage i kølvandet på færgeruter 
</h3><p>
I forvejen har både Stena Line, TT-Line samt Scandlines klaget til 
EU-kommissionen over netop den danske statsstøtte og garanti bag 
Femern-forbindelsen, der i sidste ende skal betales tilbage ved hjælp af 
brugerbetalingen. 
</p><p>
»Vi er glade for, at vi ikke står alene med denne principielt meget vigtige 
sag, der handler om at sikre de fremtidige rammer for lige og lovlig 
konkurrence i Østersøen«, siger CEO Søren Poulsgaard Jensen fra Scandlines. 
</p><p>
»Vi er ikke modstandere af statsstøtte til infrastrukturprojekter som sådan. 
Men statens selskaber kan ikke tilkendes ubegrænset magt og lige så 
ubegrænsede fordelagtige økonomiske rammer til at udkonkurrere kommercielt 
sunde virksomheder. Det er ulovligt«, uddyber han.
</p><h3>
Heunicke: Den svenske regering er med os
</h3><p>
Transportminister Magnus Heunicke har tidligere afvist anklagen fra Scandlines 
og beskyldt rederiet ejet af den britiske kapitalfond 3i for at »kaste om 
sig med anklager og beskyldninger, hvor den ene er mere vild end den anden«. 
</p><p>
Den nye klage fra Trelleborg Havn afholder ministeren sig foreløbigt fra at 
kommentere. 
</p><p>
»Den konkrete klage fra Trelleborg havn kan jeg ikke kommentere, da jeg ikke 
har modtaget den. Men jeg glæder mig over, at det dansk-tyske projekt til en 
fast forbindelse aktivt bakkes op af Sveriges regering«, lyder det i en 
skriftlig kommentar. 
</p><p>
Femern-forbindelsen har været på tegnebrædtet i årtier og skal være del af en 
større transportkorridor fra den russiske grænse i Finland til østaten Malta 
i Middelhavet. 
</p><p>
Projektet har for alvor været under forberedelse siden 2009, hvor Folketinget 
gav det statsejede Femern A/S opgaven med at udarbejde en VVM-redegørelse, 
trafikprognoser, finansiel analyse og en teknisk løsning for 
Femern-forbindelsen.
</p><p><b class="ext-link">LÆS MERE</b><a class="embeddedlink" href="http://politiken.dk/fasttrack/article2646740.ece">Folketinget siger ja til 
Fehmern-forbindelsen</a></p><p>
Mens anlægsloven trods protester fra Enhedslisten nu er gledet gennem 
tredjebehandlingen i Folketinget, så er projektet udfordret på en stribe 
andre punkter. 
</p><p>
Regeringen forhandler stadig med entreprenørerne, der har krævet en markant 
højere pris end antaget, og det er netop resultatet af de forhandlinger, som 
forligspartierne skal tage stilling til senere på året, hvor også muligheden 
for EU-støtte ventes afklaret.
</p><p>
På den tyske side har der været usikkerhed om opbakningen, fordi det er 
strømmet ind med indsigelser fra borgere- og miljøorganisationer. Hertil 
kommer, at flere tyske politikere også har rynket på næsen af en forøget 
pris for landanlægget på den tyske side, som er nabolandets eneste 
økonomiske forpligtelse i projektet.
</p><p>
I den forbindelse kunne Magnus Heunicke dog glæde sig over, at kansler Angela 
Merkel under sit besøg i Danmark i går erklærede, at hendes regering står 
bag aftalen med Danmark og vil »gøre alt« for at bygge anlægget. 
</p><p><b class="ext-link">LÆS MERE</b><a class="embeddedlink" href="http://politiken.dk/oekonomi/dkoekonomi/ECE2618458/flagermus-effekt-kan-blive-et-mareridt-for-femern-forbindelsen/">Flagermus-effekt kan blive et 
mareridt for Femern-forbindelsen</a></p><p class=" bl-elem">
Hvis alt går efter planen, så vil forbindelsen stå færdig i 2021. 
</p>	
</div>

</div></body></html>
