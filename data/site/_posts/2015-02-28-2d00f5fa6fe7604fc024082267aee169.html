---
layout:     post
title: 	    "Jakob Fuglsangs chefer vil slås til den bitre ende"
post_author:	    
post_date:	    Sat, 28 Feb 2015 08:32:12 +0100
post_site:	    politiken.dk 
post_link:	    http://politiken.dk/sport/cykling/ECE2567742/jakob-fuglsangs-chefer-vil-slaas-til-den-bitre-ende/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Kravet fra Den Internationale Cykelunion, UCI, til den uafhængige licenskomité 
om at smide det kasakhiske Astana-mandskab ud fra det fineste selskab på 
grund af sidste års dopingaffærer, afføder givetvis, hvis det imødekommes, 
en længere juridisk kamp.
</p><p>
Ledelsen på holdet har nemlig allerede meddelt, at den er parat til at slås 
til den bitre ende for at bevare sin WorldTeam-licens, og i en officiel 
erklæring fra Astana slås det fast, at sagen vil blive ført helt frem til 
den internationale sportsdomstol Cas, hvis UCI får sin vilje trumfet igennem.
</p><h3>
Rådfører sig med sine advokater
</h3><p>
»Vi har fra Den Internationale Cykelunion modtaget meddelelse om resultatet af 
de nylige høringer hos instituttet for sport og videnskab ved universitetet 
i Lausanne og den efterfølgende viderregivelse af disse resultater til den 
uafhængige licenskomité«, hedder det i kommunikéet fra Astana.
</p><p>
»Astana Pro Team rådfører sig med sine advokater for at forberede de 
dokumenter og vidneudsagn, der skal afgives til komitéen«.
</p><p>
»Astana Pro Team vil forsvare sine rettigheder overfor licenskomitéen og er 
afhængigt af udfaldet parat til at appellere til den internationale 
sportsdomstol«.
</p><h3>
Når at køre en stribe WorldTour-løb inden afgørelsen
</h3><p>
Med i første omgang licenskomitéens behandling af affæren og siden den mulige 
appel til Cas, indebærer det, at sæsonen vil være vidt fremskreden, inden 
den endelige afgørelse foreligger.
</p><p>
Det betyder igen, at Astana når at optræde i en lang række af de 
WorldTour-løb, som unionen ønsker at fratege holdet den automatiske ret til 
at deltage i, som følger med WorldTour-statussen.
</p><p><b class="ext-link">LÆS OGSÅ </b><a class="embeddedlink" href="http://politiken.dk/sport/cykling/ECE2566163/union-truer-tour-vinders-hold-med-ekskludering/">Union truer Tour-vinders hold 
med ekskludering </a></p><p>
Alene indenfor de nærmeste to måneder afvikles 11 af de i alt 27 WorldTour-løb 
– Tour Down Under er som bekendt allerede kørt – med Paris-Nice fra 8. til 
15. marts og Tirreno-Adriatico fra 11. til 17. marts som de første.
</p><p>
Her vil Astana givetvisa være at finde i feltet, eftersom de juridiske 
spilfægterier ikke kan overstås på så kort tid.
</p><h3>
Stærk trup vil kunne sikre wildcard
</h3><p>
Det store spørgsmål er desuden, om diverse arrangører vil følge op på en 
eventuel fratagelse af licensen med at holde Astana ude fra deres løb.
</p><p>
Med så stærk en trup anført af navne som den italienske Tour de France-vinder 
Vincenzo Nibali, landsmanden Fabio Aru, danske Jakob Fuglsang, hollænderen 
Lars Boom, spanieren Luis Leon Sanchez og esteren Rein Taaramäe, forekommer 
det overvejende sandsynligt, at Astana vil kunne erhverve wildcard til selv 
de mest attraktive begivenheder.
</p><p class=" bl-elem"><b class="ext-link">LÆS OGSÅ </b><a class="embeddedlink" href="http://politiken.dk/sport/cykling/ECE2566838/cykelloebet-koerer-videre-med-eller-uden-astana/">Cykelløbet kører videre med 
eller uden Astana</a></p>	
</div>
</div></body></html>
