---
layout:     post
title: 	    "Der er La Traviata på cykel og bingo med Keld og Hilda til årets operafestival"
post_author:	    
post_date:	    Wed, 29 Apr 2015 21:21:37 +0200
post_site:	    politiken.dk 
post_link:	    http://politiken.dk/kultur/scene/ECE2648212/der-er-la-traviata-paa-cykel-og-bingo-med-keld-og-hilda-til-aarets-operafestival/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Opera på cykel. Opera på vandet. Og opera som bingogevinst. 
</p><p>
Det gælder om at få en snæver kunstart, som til daglig er forbeholdt et 
elitært publikum, ud til folket, når Copenhagen Opera Festival for syvende 
sommer i træk i en uges tid midt på sommeren prøver at lokke lidt finkultur 
ind i øregangene hos almindelige arie-løse københavnere. 
</p><p>
I år kan man eksempelvis opleve La Traviata som pop-up-forestilling på cykel, 
man kan vinde en arie ved at spille operabingo med Keld og Hilda Heick i 
Arbejdermuseets festsal eller man kan tage på operette-rundfart med 
kanalbådene med optræden af to operasangere og en pianist og høre sange af 
blandt andre Kai Normann Andersen. 
</p><p>
»Men det er altså ikke kun fis og ballade det hele«, siger operafestivalens 
direktør, Michael Bojesen. 
</p><p>
»Vi har også koncerter med virkelig store operanavne. Eksempelvis Tjaikovskijs 
klassiker 'Eugen Onegin' med blandt andre Roman Trekel, Maria Gortsevskaya 
og Peter Lodahl på scenen. Og så er der Wagnergalla med den tyske 
Wagner-tenor Torsten Kerl og amerikanske James Johnson«, fortæller han. 
</p><h3>
De ved det bare ikke endnu 
</h3><p>
Begge dele foregår på festivalens nye store scene på Israels Plads med plads 
til 600 siddende og betalende gæster og tusindvis af stående gratister. Og 
de sidste håber Michael Bojesen der kommer rigtig mange af. 
</p><p>
»Fælles for det hele er jo at tage operaen ud af sine vante rammer. Derud hvor 
folk er i forvejen. Ikke for at erstatte forestillinger i Operaen, men for 
at nå et andet publikum og for at fortælle folk, at opera ikke behøver at 
være så fint. Vi tror, at alle danskere kan lide opera, men det er bare ikke 
alle der ved det endnu«. 
</p><p>
KOMMENTAR 
</p><p><i class=" bl-elem">Måske kan alle også lide ridebanespringning, men der bliver alligevel ikke 
stillet en forhindringsbane op i Torvehallerne - hvad er særligt ved opera? </i></p><p>
»Den ramme, der er blevet skabt omkring operaen, gør den i manges optik lidt 
utilgængelig. Mange føler sig lidt fremmedgjort over for opera. Men opera er 
relevant for alle mennesker. Det er fedt at se og høre og opleve opera, der 
er store følelser på spil, som taler til alle mennesker. Det er en 
højtudviklet kunstart, som kan imponere alle, hvis man lægger øre til. Man 
bliver simpelt hen glad i låget af det«. 
</p><h3>
Okapiens død 
</h3><p>
Udover den store scene på Israels Plads, har operafestivalen også mast en 
scene ind mellem de to torvehaller, hvor de skal dele pladsen med 
grønthandlere, barer og restaurationer. Da Den Kgl. Opera for år tilbage 
lavede en årlig forestilling i Søndermarken på Frederiksberg, tog musikken 
og sangen livet af en okapi i Zoologisk Have. Naboerne til Torvehallerne er 
formentlig lidt mere robuste skabninger, og festivaldirektøren regner ikke 
med at få problemer med områdets beboere. 
</p><p><span class="img-contimg-fl-right"><img class="image inlineLightBox" src="http://multimedia.pol.dk/archive/00932/Den_franske_stjerne_932126w.jpg" alt="" border="0"/><span class="caption"><span class="f-img-caption">Stjernebesøg. 
</span>Den berømte franske sopran Patricia Patibon sang sidste år i Torvehallerne. Foto: Jens Dresling (arkiv).</span></span></p><p>
»Det har ikke givet problemer i de seneste år. Vi har lagt information om 
festivalen i naboernes postkasser, og det er jo ikke sådan en 
tæppebanker-puls bas, der kører hele natten. Vi slutter senest klokken 22«, 
siger Michael Bojesen. 
</p><p><i class=" bl-elem">Hvad er det, I håber, det kommer til at betyde, hvis I får lusket noget 
opera ind i folk, mens de alligevel køber tulipaner eller drikker en øl?</i></p><p>
»Det er da superfedt at stå der i duften af rosmarin, lyden af klirrende glas 
og det generelle leben ved Torvehallerne og så samtidig lige fordybe sig i 
lidt opera. Jeg håber da, at man får øjnene op for en kunstform som normalt 
mest er forbeholdt en lille, elitær klub. At man får en på opleveren og får 
banket sine følelser igennem«. 
</p><h3>
Opera ud af Operaen 
</h3><p>
Og mere skal man sikkert heller ikke regne med, mener operaekspert Henrik 
Engelbrecht, der blandt andet bestyrer debatprogrammet om musik 'Parnasset' 
på P2 og som for nogle år siden selv var involveret i festivalen. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/ibyen/guider/ECE2347847/michael-bojesen-har-gode-tips-til-din-festival/">Michael Bojesen har gode tips 
til din festival</a></p><p>
»Ideen er at få opera ud af Operaen. Fra at være en lille idé er det vokset 
til at være en ret stor festival med en chance for at få opera ud til nogle 
mennesker, der virkelig aldrig ellers nogensinde ville drømme om at træde 
over dørtrinnet i Operaen. At man møder operaen på en blokvogn i København, 
får sandsynligvis ikke folk til at gå i Det Kongelige Teater bagefter, men 
så har de da i hvert fald fået oplevelsen af, hvad opera overhovedet er. Og 
det er da fantastisk«, siger han. 
</p><p><span class="img-contimg-fl-left"><img class="image inlineLightBox" src="http://multimedia.pol.dk/archive/00932/Operafestivalen_sta_932125y.jpg" alt="" border="0"/><span class="caption"><span class="f-img-caption">Foto: 
</span>Stine Bidstrup</span></span></p><p>
Copenhagen Opera Festival er et privat foretagende, der lever af sponsorater 
fra fonde og private og med et tilskud på 500.000 kroner fra Københavns 
Kommune. Budgettet er på otte millioner kroner. Sidste år havde festivalen 
7.000 betalende gæster, hvilket praktisk talt betyder udsolgt. Michael 
Bojesen vurderer, at omkring 20.000 mennesker i alt fik glæde af festivalen 
sidste sommer, hvor DR K transmitterede finalekoncerten. 
</p><p>
»På et tidspunkt var den oppe på 85.000 seeere, så på den måde kommer vi bredt 
ud. I år transmitterer de både finalekoncerten og Wagner-gallaen fra Israels 
Plads. Og så skal du lægge alle dem oveni, der lige kommer forbi på cykel og 
stopper op og hører lidt opera, inden de cykler videre«, siger 
festivaldirektør Michael Bojesen. 
</p><p>
Ham er der blandt andet mulighed for at møde hver morgen under festivalen, der 
varer fra 26. juli-2. august, hvor han står for morgensangen ved 
Torvehallerne, hvor man kan synge med på vej til arbejde. 
</p><h3>
Efterklang i atomkælderen 
</h3><p>
Selv glæder Michael Bojesen sig mest til det, han »ikke rigtig ved, hvad 
bliver endnu«. Nemlig festivalens første engeproduktion, den nyskrevne 
installationsopera 'Leaves', der er skabt af komponist Karsten Fundal, 
bandet Efterklang og instruktør Christian Lollike fra Teater Sort/Hvid og 
som bliver opført i atomkælderen under det gamle kommunehospital. Som han 
siger: 
</p><p class=" bl-elem">
»Den bestilte jeg som det første, da jeg begyndte som festivaldirektør for et 
par år siden. Ligesom vi i år også har Operalounge, hvor operaen møder hip 
hop og får helt nyt liv og udtryk, så synes jeg også det her er en sjov 
konstellation, der viser, at operaen godt kan sprænge de traditionelle 
rammer og bevæge sig ud af en tangent«. 
</p>	
</div>

</div></body></html>
