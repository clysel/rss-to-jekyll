---
layout:     post
title: 	    "Der er langt fra tv-køkken til kokkeskole"
post_author:	    
post_date:	    Thu, 05 Mar 2015 12:36:54 +0100
post_site:	    politiken.dk 
post_link:	    http://politiken.dk/indland/uddannelse/ECE2574416/der-er-langt-fra-tv-koekken-til-kokkeskole/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Når brødrene Price står i deres hyggelige landkøkken og laver mad, er der god 
tid til en slurk vin, hyggemusik i baggrunden og masser af pauser med 
anekdoter, der skal fortælles. Og når Claus Meyer slår sit køkken op på en 
strand eller en bakketop, er der ikke mere travlt i køkkenet, end at der 
altid er plads til at fortælle tv-seerne om råvarer eller madtraditioner i 
området. 
</p><p>
Samme ro er ikke helt at finde i det virvar, der hersker i storkøkkenet på 
Hotel- og Restaurantskolen i Valby, hvor 22 kokkeelever øver sig i at 
tilberede de retter, de kan komme til eksamen i, når de om syv uger skal til 
uddannelsens afsluttende svendeprøve. 
</p><p>
Iført kokkekitler, forklæder og kokkehuer glider eleverne forbi hinanden, mens 
de henter kasseroller, pander og råvarer til dagens opgaver: tilberedning af 
enten kalvelever, andebryst, kalveinderlår, havkat, pighvar eller en dessert 
med fløde, æg og vanilje. 
</p><h3>
Medie-kokke hitter ikke 
</h3><p>
»Så er det bare at gå i gang«, siger lærer Dennis Bechmann, og der går ikke 
mere end 10 minutter, før det dufter af smeltet smør, brændt porre og eddike 
i køkkenet. 
</p><p>
En radio er tændt og spreder musik ud i lokalet. Den overdøves af håndmiksere, 
der snurrer, lyden af strygestål, der glider over knive, høje bank fra en 
kasserolle, der bruges til at banke et stykke kød, og mange andre lyde fra 
arbejdet overalt i køkkenet. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/mad/ECE2571584/ny-michelinkok-er-blid-bilgal-og-familiefar-til-ug/">Ny michelinkok er blid, bilgal 
og familiefar til UG</a></p><p>
Selv om de ofte pryder magasiners forsider og portrætteres i medierne, er de 
mange kokke, som er kendt fra tv-programmer, kokkekonkurrencer og 
michelinstjernetildelinger ikke i særlig høj grad de unge kokkeelevers 
forbilleder. 
</p><p>
Det viser forskning, som to uddannelsesforskere, Nanna Friche og Anne Mia 
Steno fra henholdsvis analyseinstituttet Kora og RUC, står bag. De har 
undersøgt, hvordan mandlige ’mediekokke’ præger kokkeelevers valg af 
uddannelse. 
</p><p><span class="img-contimg-fl-right"><img class="image inlineLightBox" src="http://multimedia.pol.dk/archive/00918/Kokke_2_918264y.jpg" alt="" border="0"/></span></p><h3>
Der to kokke-typer 
</h3><p>
»Vi blev egentlig meget overraskede over, hvor lidt de talte om de kendte 
kokke, og hvor lidt de forholdt sig til, om de skulle være ligesom dem. De 
kunne godt nævne navnene på nogle af de kendte kokke, men det var ikke 
sådan, at de egentlig havde dem som forbilleder«, siger Anne Mia Steno. 
</p><p>
I deres forskning har de identificeret to klassiske typer mandlige kokke. I 
den ene kategori er kokke som Claus Meyer eller Jamie Oliver. De er 
kendetegnet ved at være socialt ansvarlige, for eksempel når de laver 
projekter for indsatte i fængsler, og at have en tilgang til faget, som 
inddrager miljø, klima og omgivelserne omkring dem. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/mad/ECE2564314/mesterkokken-paul-cunningham-det-er-lidt-tamt-michelin/">Mesterkokken Paul Cunningham: 
»Det er lidt tamt, Michelin«</a></p><p>
Den anden kategori er kendetegnet ved at have en benhård vindermentalitet, en 
vilje til at ofre sig selv og dele rigeligt ud af et heftigt temperament i 
deres vej mod den ypperligste kokkekunst. Det er kokke som Thomas Rode 
Andersen, Gordon Ramsay og Rasmus Kofoed, som repræsenterer den gruppe af 
kokke, der kan findes afbildet med harpuner eller skarpe knive og ofte med 
kig til en bar overkrop med muskler, der tydeligt aftegner sig under huden. 
</p><h3>
Skarpe knive og ild frem for helte 
</h3><p>
»De virkelig dygtige kokke ser du meget sjældent i medierne«, fortæller Johan 
Kirketerp, mens han skærer ridser i fedtet på det andebryst, han skal 
tilbrede. Over for ham står Kasper Byrsing, som for første gang skal stege 
kalvelever. Den skal pyntes med rødbede, som han kører igennem en maskine, 
der snitter det i spiralformede, tynde strimler. 
</p><p>
De to er begge elever på restauranten Formel B, og deres største kokkeidol er 
Kristian Arpe-Møller, som er stedets køkkenchef. Heller ikke Christian 
Clausen ved bordet ved siden af håber, at han med tiden vil optræde på 
magasinernes forsider med bar overkrop. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/mad/ECE2549238/kokkementor-selvfoelgelig-er-det-ronny-der-faar-det-job/">Kokkementor: Selvfølgelig er 
det Ronny, der får det job</a></p><p>
»Det er lidt at sælge sig selv. Jeg kender dem godt, men jeg kunne ikke tænke 
mig selv at udstille mig på den måde«, siger han, mens han pakker sin fisk 
ind i et blad fra en porre. 
</p><p>
Det, der i højere grad end kokkeidolerne tiltrækker unge mænd til uddannelsen, 
er de mange klassisk maskuline elementer i den, konkluderer forskerne. Det 
risikobetonede arbejde med skarpe knive, varme pander, kogende væsker og 
åben ild kombineret med lange arbejdsdage med hårdt fysisk arbejde 
appellerer til de unge mænd. 
</p><p><span class="img-contimg-fl-right"><img class="image inlineLightBox" src="http://multimedia.pol.dk/archive/00918/Kokke_3_918265y.jpg" alt="" border="0"/></span></p><h3>
Overvejer andre uddannelser 
</h3><p>
Ligesom på andre erhvervsuddannelser lider kokkeuddannelsen af et højt 
frafald. Det præcise tal kendes ikke, men i gruppen af unge, der i 2013 
startede på gastronomuddannelsen, som fører til specialiseringer til enten 
cater, kok, smørrebrødsjomfru eller gastronomassistent, forventede 
Undervisningsministeriet, at 42 procent ville falde fra. 
</p><p>
I skolekøkkenet har flere af de unge elever allerede noteret sig, at 
kokkearbejdet er hårdt. Også for hårdt til, at alle vil fortsætte med det. 
Kasper Byrsing er i gang med at snitte tynde flager af skorzonerrødder, som 
skal blive til chips. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/mad/ECE2548943/dansk-kok-hyret-til-stjernerestaurant-i-new-york/">Dansk kok hyret til 
stjernerestaurant i New York</a></p><p>
»Når jeg er færdig, skal jeg suge så mange indtryk som muligt til mig, og så 
skal jeg finde på noget andet at lave. Der er for mange skæve arbejdstider, 
og hvis man en dag vil have familie, hænger det ikke sammen. Jeg elsker at 
lave mad, men jeg kan godt undvære at vågne op om morgenen og have ondt i 
ryggen«, siger han. Flere af hans klassekammerater har det på samme måde. Om 
tre måneder er de udlært, men allerede nu er de begyndt at overveje nye 
uddannelser. 
</p><p>
Efter to timer er de første retter klar til blive serveret. Lærer Dennis 
Bechmann smager på dem alle. 
</p><p>
»Denne her hornfisk mangler noget saftighed i det. Den er stegt lige hvid nok 
hele vejen igennem«, siger han til en elev, som kvitterer med kokkesprogets 
standardsvar: 
</p><p class=" bl-elem">
»Ja tak, chef«. 
</p>	
</div>
</div></body></html>
