---
layout:     post
title: 	    "Kongens Fald"
post_author:	    
post_date:	    Tue, 07 Apr 2015 15:13:09 +0200
post_site:	    politiken.dk 
post_link:	    http://politiken.dk/magasinet/feature/ECE2617937/kongens-fald/
---
<html><body><div><div class="art-body"><p>
Han er også formand for Farsøs handelsstandsforening og lægger ikke skjul på, 
at det driftige opholdssted, der havde gjort det til et princip at handle 
lokalt, sprøjtede store summer ind i Farsøs økonomi. 
</p><p>
Selv om de ofte voldsomme unge var et fremmedelement i den lille by på 3.300 
indbyggere, vakte de ikke i hverdagen nogen stor opsigt, spredt som de var 
på 10-15 forskellige adresser i byhuse og landejendomme. En gang imellem var 
de så alligevel til at få øje på. En dag kunne Farsøs shoppere således 
opleve, at en stor, mørk mand gik amok ved kassen i Brugsen. 
</p><div class="art-quote article-box">
<p class="quote"/>
<blockquote>
<p class="quote-txt">
Politiets arbejde har været pinligt, men jeg stoler på retssystemet. Når der 
ikke kan dømmes for vold, så er det sådan
</p>
<p class="sender">
Anonym ung 
</p>
</blockquote>
</div><p/><p>
»Men så blev der ringet, og kort efter kom seks mand og sad på ham en time, 
mens folk gik og handlede lige ved siden af. Der er ingen tvivl om, at nogle 
af Solhavens elever en gang imellem gerne ville smadre alt og alle. Men det 
fik de aldrig lov til«, fastslår Jørgen Højrup Jensen. 
</p><p>
Hvad Solhavens pædagogik var for noget, gik op for ham første gang, da han en 
nat fik stjålet sin bil af en ung fra opholdsstedet. Klokken fem om morgenen 
ringede politiet og fortalte, at bilen nu holdt i Aalborg, hvor den havde 
været genstand for en intens politijagt. Isenkræmmeren fra Farsø blev 
»megasur« og opsøgte samme dag Søren Virenfeldt og biltyven. 
</p><p>
»Søren sagde, at det ikke hjalp at være så hidsig, for drengen var blevet 
slået hele sit liv og havde haft en dårlig tilværelse. Han forklarede også, 
at jeg bare kunne køre i taxi, indtil min bil var i orden igen, og 
sende taxiregningerne til Solhaven. De betalte jo altid, når deres unge 
havde lavet ulykker. Den unge mand, der stjal min bil, skulle betale nogle 
af pengene, så kunne han lære noget af det«. 
</p><h3>
»Dum, som jeg var« 
</h3><p>
Efter at kommunen havde politianmeldt Solhaven i 2011, skete der noget, der 
fik læsset til at hælde yderligere for Solhaven. Den daværende formand for 
Børnerådet, Lisbeth Zornig Andersen, havde været i Farsø, fordi hun havde 
hørt, at der var unge, som var stærkt utilfredse med forholdene. I en 
samtale med Søren Virenfeldt spurgte hun, om opholdsstedet ville medvirke i 
en landsdækkende undersøgelse om anbragte unges forhold, som Børnerådet 
skulle lave for Socialministeriet – hvis Solhaven blev udpeget til det. 
</p><p>
Det sagde Søren Virenfeldt ja til. »Dum som jeg var«, som han siger i dag. 
</p><p>
Solhaven blev udvalgt, og to medarbejdere fra Børnerådet kom til Farsø og 
snakkede med to af de anbragte. Politiken har set et udskrift af den 
samtale. 
</p><p>
Det fremgår, at den ene af drengene kom til Solhaven, fordi han var smidt ud 
af et tidligere opholdssted. »Der havde jeg magten hele tiden«. Han 
opfattede opholdet på Solhaven som »sidste chance inden spjældet« og gav 
sammen med sin kammerat udtryk for, at hvis man gjorde det »godt nok« på 
Solhaven, så havde man det også selv »godt nok«. De svarede begge ja til, at 
de lærte meget på opholdsstedet, og at de var glade for at være der. 
</p><p>
Alligevel var der også en del, der generede dem. De syntes, at de voksne 
»hakkede« på dem, og kaldte nogle af de voksne »magtliderlige«. 
</p><p>
Og så var de to ikke trygge, når de voksne kaldte »til kaffe«. Et udtryk, man 
på Solhaven brugte, når en af de unge blev voldsomt udadreagerende og 
truende – så blev en flok ansatte tilkaldt for med massiv tilstedeværelse og 
eventuelt fysisk fastholdelse at signalere »hertil og ikke længere«. En af 
drengene forklarede Børnerådets folk, hvordan det fungerede: 
</p><p>
Efter at have smadret et spejl i raseri og slået ud efter en ansat blev han 
lagt ned, indtil han råbte »jeg gør ikke modstand mere«. Han stillede sig 
derfor uforstående over for, at der så oven i købet blev ’kaldt til kaffe’ 
bagefter: »Så kom der otte voksne og råbte og skreg og sagde, at hvis jeg 
ikke gjorde, som de sagde, så ville de smadre hele mit værelse, hvis det var 
det, de havde lyst til. Altså, det er fuldstændig ... det er sygt i hovedet, 
det der«. 
</p><p>
Begge drenge var enige om, at man som ung på Solhaven »ikke har en chance for 
at vinde«. 
</p><p>
Vesthimmerlands Kommunes daværende socialdirektør, Hanne Madsen, sendte 
Børnerådets oplysninger videre til politiet, der i forvejen var i gang med 
at undersøge den oprindelige politianmeldelse vedrørende biltyven, den 
19-årige P. 
</p><p>
De to drenges beretning til Børnerådet fik dog ikke lov at stå helt uimodsagt. 
Politiken har haft adgang til at læse en redegørelse, som hjemkommunen til 
den ene af de to drenge skrev bagefter. Hjemkommunen fastslog, at drengen på 
Solhaven »for første gang har været i hurtig og positiv udvikling både 
socialt og fagligt«, og at han uopfordret gav udtryk for, at han trivedes på 
opholdsstedet og gerne ville blive der efter sin tvangsanbringelse for at 
uddanne sig til tømrer. 
</p><p>
Hjemkommunen konstaterede dog, at ’kalde til kaffe’-situationer kunne opleves 
provokerende af de unge, »som er vant til at få deres vilje med trusler 
eller andet«, og at det ikke var acceptabelt, hvis de ansatte direkte 
optrådte truende. Samlet set konkluderede hjemkommunen dog, at drengen var 
velanbragt. 
</p><p>
Lisbeth Zornig ønsker ikke i dag at kommentere Børnerådets rolle. Dels fordi 
hun ikke er formand mere, og dels vurderer hun, at de unge, der nu er 
politianmeldt for at have vidnet falsk mod Solhaven, kan blive skadet, hvis 
hun bidrager mere til polemikken. 
</p><p>
»Men vi ville begå en alvorlig fejl, hvis vi ikke dengang underrettede 
kommunen, når vi hørte anbragte børn fortælle, at de udsættes for noget, der 
ligner overgreb. Hvordan forskellige myndigheder bagefter håndterede sagen, 
har ikke noget med Børnerådet at gøre«. 
</p><h3>
Damptromlet 
</h3><p>
Vesthimmerlands Kommune satte i samme periode et skærpet tilsyn i værk på 
Solhaven, som mundede ud i en rapport bygget på 13 anmeldte og 4 uanmeldte 
tilsynsbesøg, spørgeskemaer til 34 sagsbehandlere i anbringende kommuner 
samt interviews med 17 elever. 10 af eleverne havde været involveret i en 
magtanvendelse på Solhaven. 
</p><p>
»Når eleverne fortæller om en konkret episode med en magtanvendelse, fortæller 
de, at det er ubehageligt, men at de ofte har forståelse for, hvorfor 
medarbejderne gør, som de gør (...). Vi har ikke fået bekræftet anklagerne 
om, at der skulle foregå fysiske og psykiske overgreb på børn, der er 
anbragt på Solhaven«, hed det blandt andet i rapporten. Den konkluderede 
også, at »eleverne giver generelt udtryk for, at det er godt at bo på 
Solhaven«. De kommuner, der betalte for at have deres unge i Farsø, gav også 
positive tilbagemeldinger i rapporten. 
</p><p>
Søren Virenfeldt undrer sig i dag over, at den ret positive tilsynsrapport 
ikke allerede dengang kom til politiets kendskab. Nye skærpede 
tilsynsrapporter blev udfærdiget for Vesthimmerlands Kommune af private 
firmaer, og Folketingets Ombudsmand kom på besøg med fire eksperter. 
</p><p>
»Vi følte os godt nok kørt over af en damptromle med alle de tilsyn og 
kontrolbesøg, hvor der aldrig blev fundet noget. Og også af de politifolk, 
der fiskede efter at finde noget på os, og som under afhøringer virkede, som 
om de allerede havde besluttet sig for, at vi var skyldige«, siger Søren 
Virenfeldt. 
</p><h3>
Afpresning 
</h3><p>
Da retssagen startede i Aalborg i 2013, mødte han og en række af hans støtter 
op fra dag 1. Og selv om de var chokerede over anklagernes omfang, kunne de, 
som månederne gik, se og høre, at det lykkedes forsvarerne at pille mange 
vidneforklaringer fra hinanden. 
</p><p>
Eksempelvis påstanden om, at en ansat havde brækket en finger på en ung ved at 
vride den bagover. Den viste sig ikke at passe, da bruddet ifølge en rapport 
fra Retslægerådet kun kunne ske ved, at personen have slået hånden mod 
noget. Og det sagde vidner da også, at han havde gjort i raseri. 
</p><p>
Eller der var drengen, der mente, at han havde fået ødelagt en tand af en 
brutal ansat på Solhaven. Indtil hans arbejdsgiver i retten kunne berette, 
at det altså var sket ved en arbejdsulykke. 
</p><p>
En ung sendte under retssagen et brev til Søren Virenfeldt – et brev, 
Politiken har set – hvor den unge indrømmede, at han havde fortalt en falsk 
historie til politiet. Hvis han skulle trække den forklaring tilbage, skulle 
Søren Virenfeldt betale et beløb. 
</p><p>
»Jeg er ikke i tvivl om, at mange af de unge har været i voldsom kontakt med 
hinanden for at snakke om, hvor meget de mon kunne få ud af det i form af 
erstatninger«, siger Søren Virenfeldt. 
</p><h3>
Brødnid 
</h3><p>
Han vurderer ud fra forklaringer i retten, at flere tidligere ansatte vidnede 
mod deres tidligere arbejdsplads, fordi de selv driver konkurrerende 
opholdssteder. 
</p><p>
»Brødnid«, kalder Søren Virenfeldt det. 
</p><p>
Politiken har været i kontakt med flere tidligere ansatte, som vidnede mod 
Solhaven, eller som blev afhørt om, at de skulle have tilskyndet unge til at 
fortælle politiet om vold. De fleste tidligere ansatte afviser at kommentere 
sagen. Men én af dem vil gerne tale anonymt – han afviser pure at have 
deltaget i noget komplot. 
</p><p>
»Politiets arbejde har været pinligt, men jeg stoler på retssystemet. Når der 
ikke kan dømmes for vold, så er det sådan. Men jeg tror ikke, at kommunernes 
tilsyn med Solhaven og de unge har været godt nok. Der blev helt sikkert til 
tider brugt for meget magt«. 
</p><p>
Solhaven blev for stort, vurderer den tidligere ansatte: »Man blev ved med at 
tage hårdere og hårdere målgrupper ind, som også gav gode penge – men så røg 
overblikket på Solhaven, der blev kæmpestort og ansatte flere og 
flere, der ikke alle var lige dygtige«. 
</p><h3>
Menneskelig mur 
</h3><p>
Solhaven brystede sig af være opholdsstedet, man ikke kunne blive smidt ud af. 
De unges ofte destruktive adfærd skulle stoppes gennem konfrontation og 
fastholdelse, indtil de lærte at korrigere deres måde at være sammen med 
andre på. Hvis der var ballade, skulle de mødes af en »menneskelig mur« i 
stedet for tremmer og låste døre. 
</p><p>
Opholdsstedet ville samtidig gerne ligne familiepleje med vægt på 
hverdagsrelationer mellem ansatte og de unge. En stor del af personalet var 
da heller ikke pædagogisk uddannede. Søren Virenfeldt er således oprindelig 
murer. 
</p><p>
Mens politiet efterforskede, stilnede strømmen af anbringelser af unge 
imidlertid voldsomt af. Og økonomien blev yderligere spændt, fordi de 
sigtede medarbejdere skulle have løn uden at kunne være på job. Det førte 
til konkursen i august 2013. 
</p><p>
Søren Virenfeldt sidder i dag i sit store hus og tror stadig fuldt og fast på 
Solhaven-pædagogikken. 
</p><p>
»Måske kan jeg huske fem afskedigelser på de 25 år, fordi ansatte har haft for 
hårdt fat i en ung. Det synes jeg ikke er meget, når man tænker på, hvor 
mange unge vi har haft, og hvor belastede de har været«. 
</p><div class="art-quote article-box">
<p class="quote"/>
<blockquote>
<p class="quote-txt">
Men vi ville begå en alvorlig fejl, hvis vi ikke dengang underrettede 
kommunen, når vi hørte anbragte børn fortælle, at de udsættes for noget, der 
ligner overgreb. Hvordan forskellige myndigheder bagefter håndterede sagen, 
har ikke noget med Børnerådet at gøre
</p>
<p class="sender">
Lisbeth Zornig 
</p>
</blockquote>
</div><p/><p>
I året 2011, da opholdsstedet blev politianmeldt, var der i alt 24 
indberetninger om magtanvendelse. 9 af dem blev fundet ulovlige af kommunen. 
Men det betyder ikke, at de er strafbare. 
</p><p>
Søren Virenfeldt forklarer, at »det handler om at finde ud af, at overmagten 
er for stor, og at man er nødt til at give op og finde en anden måde«. 
</p><p>
»Det kan godt være, at vores menneskelige mur med fem pædagoger, der stiller 
sig op og siger, at nu bestemmer vi, kunne give nogle unge en følelse af 
afmagt. Men det var vel mere humant end at spærre dem inde eller lade dem gå 
amok og smadre alt muligt og måske få en voldssag? Og når man ligger på 
gulvet med en pædagog, er jeg ikke sikker på, at man altid kan mærke forskel 
på, om det er en magtanvendelse eller vold. Det kan gøre næsten lige ondt«. 
</p><h3>
Bange pædagoger 
</h3><p>
Det banker på døren. Ind kigger Ali el-Hajj i oliesnavset arbejdstøj. Den unge 
mand bliver budt på et glas vin. Ali og hans ven Hassan har den seneste tid 
gået ude i Søren Virenfeldts garage og rodet med biler. Selv om Solhaven er 
væk, er Ali og Søren forblevet venner. Ali kommer fra Mjølnerparken i 
København og er som tidligere Solhaven-elev blevet færdiguddannet 
automekaniker forrige uge hos en lokal arbejdsgiver. 
</p><p>
Da Ali kom til Solhaven første gang med sin ubehandlede ADHD-lidelse for syv 
år siden, var hans oplevelser med andre opholdssteder ikke de bedste: 
»Pædagogerne var bange for os. De turde nogle gange ikke gå ind og vække de 
unge om morgenen, men bankede bare på døren af bare angst. Sådan var det 
ikke på Solhaven«. 
</p><p>
Ali oplevede, hvordan nogle af de andre unge fra Solhaven efter den første 
politianmeldelse lagde råd op om, hvordan de kunne få skovlen under Solhaven 
og score klækkelige erstatninger. »De prøvede også at fedte mig ind i det og 
tvinge mig til at sige ting, jeg ikke havde lyst til«. 
</p><h3>
Taburetten og snotaben 
</h3><p>
Politiken har været i kontakt med andre tidligere Solhaven-elever med et 
ganske andet syn på opholdsstedet. X., der som de andre ønsker at være 
anonym, kalder Solhaven »et lortested«. Han var 16 år, da han kom til Farsø 
– en spinkel dreng på 60 kilo. 
</p><p>
»På Solhaven handlede det mest om magt. Vi skulle underkaste os pædagogerne, 
og der var ikke nogen tillid mellem voksne og børn. Du skal være som en 
lille hund, for så får du alle mulige goder, fjernsyn og alt muligt. Men 
sådan fungerer resten af verden jo ikke, så det er en helt forkert måde at 
opdrage unge mennesker på«, synes X. 
</p><p>
Han oplevede at blive korporligt smidt ud af sengen og hevet ned af trappen, 
når han sagde, at han var for syg til at stå op, og også at blive smidt ud i 
kulden i underbukser for at rydde op på et værksted, fortæller han. 
</p><p>
En anden ung, V., husker, at der var unge, som pædagogerne ikke gik så hårdt 
til, fordi de gjorde, som der blev sagt. Faktisk var V. selv blandt de 
privilegerede, og han synes selv, at han fik meget ud af tiden på Solhaven: 
»Men dem, der ikke var »Sørens drenge«, eller hvad man nu kaldte dem, fik 
ikke lov at køre bil eller til at have deres telefoner eller frihed til at 
tage i byen. Mig rørte de aldrig, men andre smed de rundt med fra væg til 
væg«. 
</p><p>
V. fortæller om en rød taburet, som man ifølge ham kunne blive tvunget til at 
sidde på i timevis. Taburetten blev også omtalt i retssagen. »Det var total 
skammekrog«, siger V. 
</p><p>
Søren Virenfeldt afviser, at en taburet blev brugt som pinebænk: Men begrebet 
skammekrog var en del af pædagogikken. 
</p><p>
»Det blev typisk brugt på den måde, at der sidder en medarbejder ved siden af 
den unge, hvor medarbejderen ikke siger noget, medmindre at den unge vil 
tale om det, der er årsagen til, at de sidder der. Det kan tage fra fem 
minutter til et kvarter«. 
</p><p>
Under retssagen blev der afspillet en lydfil fra en ung, der havde optaget den 
under en højrøstet gang skældud fra en Solhaven-ansat, efter at den unge 
havde skubbet til en kvinde. Den ansatte kalder blandt andet drengen en 
»snotabe« og truer ham med at skubbe tilbage. Ifølge Søren Virenfeldt fik 
medarbejderen en alvorlig påtale med besked på, at trusler ikke var en del 
af pædagogikken, og at det ville medføre bortvisning i gentagelsestilfælde. 
</p><p/></div></div></body></html>
