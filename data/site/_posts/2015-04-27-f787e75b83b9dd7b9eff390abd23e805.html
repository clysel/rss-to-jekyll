---
layout:     post
title: 	    "Skotsk bibliotekar: »Skandale, at vi har atomvåben så tæt på Glasgow«"
post_author:	    
post_date:	    Mon, 27 Apr 2015 22:05:32 +0200
post_site:	    politiken.dk 
post_link:	    http://politiken.dk/udland/fokus_int/britiskvalg/ECE2644285/skotsk-bibliotekar-skandale-at-vi-har-atomvaaben-saa-taet-paa-glasgow/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4>Britisk valg 2015</h4>
<div class="fakta-body"><p>
Fortsætter David Cameron som britisk leder, eller bliver Ed Miliband ny 
premierminister? Det afgør briterne ved valget 7. maj. 
</p>
<p>
<b>Overblik:</b> <a href="http://politiken.dk/udland/ECE2643400/overblik-her-er-det-britiske-valgs-hovedpersoner/">Her er det britiske valgs hovedpersoner</a> </p>
</div>
</div>
<p>
Douglas Straw på 55 år er bibliotekar af profession. Men denne mandag morgen 
er der ikke en bogreol i sigte. Han har valgt at tilbringe den liggende på 
asfalt med den ene arm låst inde i et skrigende gult plasticrør. I den anden 
ende har hans ven George stukket sin arm, og planen er, at de skal ligge 
her, stoisk på hver deres fornuftige rygsæk, foran militærbasen i Faslane, 
indtil politiet fjerner dem med magt. 
</p><p>
»Jeg ligger her, fordi jeg synes, det er en skandale, at vi har atomvåben så 
tæt på Glasgow. Hvis vi bliver angrebet vil millioner dø. Vi skal ikke have 
bomber her«, siger han. 
</p><p>
Lige nu sørger fremmødte betjente i selvlysende overtræksjakker for at 
beskytte indgangen til en base, der for nogen er en meningsløs dødsfælde, 
for andre et helt nødvendigt forsvar af Storbritannien. Mest af alt er basen 
på bredden af Loch Gare et politisk symbol på, hvordan britisk politik er på 
vej til at ændre sig væk fra det sædvanlige kapløb mellem Labour og 
konservative. 
</p><h3>
Retten til at bestemme over sig selv 
</h3><p>
Det er måske nemt nok at affærdige de stribede hippier med langt hår og 
hjemmestrikkede huer eller trække på smilebåndet over midaldrende kvinder i 
stråhatte, der synger om plutonium i morgenkulden. 
</p><div class="art-quote article-box">
<p class="quote"/>
<blockquote>
<p class="quote-txt">
Der er vist et par enkelte valgkreds, hvor vi ikke står til at vinde 
</p>
<p class="sender">
Angus Robertson, SMP's gruppeformand 
</p>
</blockquote>
</div><p>
Men her er også folk som Douglas Straw. Mennesker, der aldrig har stået på 
barrikaderne før, men som nu er parat til at blive arresteret for at 
protestere over at have atomvåben placeret 40 kilometer fra Glasgow, der med 
2,3 millioner indbyggere vil være først til at mærke et muligt atomangreb. <br/><br/>
Demonstranter, for hvem det her ikke bare handler om atomvåben. Men også om 
Skotland og retten til at bestemme over sig selv. Douglas Straw har som 
offentligt ansat fundet det naturligt at stemme Labour næsten hele sit liv. 
Men nu stemmer han på SNP, Scottish National Party.</p><p><b class="ext-link">LÆS OGSÅ</b><a class="embeddedlink" href="http://politiken.dk/udland/hjertetafeuropa/hjertet_analyse/ECE2607798/analyse-cameron-er-paa-mission-impossible-i-europa/">Analyse: Cameron er på 
'Mission Impossible' i Europa</a></p><h3 class="tvheader"/>
<div class="tvplayer">
<p class="tvplayer-container" data-tvarticle-id="2645462">

</p>
<p class="art-imgdesc clip-source">
Kilde: politiken.tv / Joachim Adrian
</p>
</div><p>
»Jeg har altid stemt på Labour. Men vi har ikke fælles værdier mere. De hører 
til i Westminster og bryder sig ikke om, hvad der sker med os skotter«, 
mener Douglas Straw. Som for mange andre skotter var sidste års 
folkeafstemning en øjenåbner for Straw. At se Labour indgå en alliance med 
de konservative og Liberaldemokraterne for at opfordre Skotland til at 
stemme nej til uafhængighed overbeviste bibliotekaren om, at SNP er det 
eneste parti, der egentlig bekymrer sig om Skotland. <br/><br/>
»SNP er det eneste parti, der vil sørge for at fjerne atomvåben fra vores 
område. Det er det eneste parti, der går imod de besparelser, der er ved at 
bringe vores samfund i knæ. De fatter ikke i Westminster, hvad Skotland står 
for«, mener han.<br/></p><h3>
Kontorpanik 
</h3><p>
Men de er ved at fatte det i Westminster. 
</p><p>
Det ved om nogen lederen af den beskedne SNP-gruppe i det britiske underhus, 
Angus Robertson. Han er allerede blevet kontaktet af parlamentets 
administrative afdeling om et konkret praktisk problem. 
</p><p>
»De ville vide, hvad de skulle stille op med kontorerne. Hvor vi skulle sidde 
henne. Det var vist et ret presserende problem«, siger han. 
</p><p>
Noget kommer til at blive rykket rundt i Westminster. 
</p><p>
Lige nu har SNP fem mandater i parlamentet. De seneste meningsmålinger peger 
på, at SNP står til at vinde et sted mellem 52 og 55 ud af Skotlands i alt 
59 valgkredse i, hvad der ligner ikke så meget et jordskred, men mere en 
direkte udslettelse af Labour som en magtfaktor i Skotland. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/udland/ECE2609646/britisk-valg-syv-ud-af-ti-stemmer-spildt/">Britisk valg: Syv ud af ti 
stemmer spildt</a></p><p>
»Ja, der er vist et par enkelte valgkredse, hvor vi ikke står til at vinde. Vi 
har selvfølgelig tænkt os at nedsætte en kommission straks efter valget for 
at se på, hvad der gik galt«, spøger Angus Robertson. 
</p><p>
At skotternes stemmer kommer til at betyde så meget i britisk politik, er 
delvis et produkt af det britiske valgsystem, der kun har en kandidat per 
valgkreds. Den med flest stemmer vinder mandatet, uanset hvor stor eller 
lille valgkredsen er. 
</p><p>
Det betyder blandt andet, at partiet Ukip med omkring fem millioner stemmer 
kan håbe på at få fem mandater i parlamentet, mens SNP for sine omkring en 
million stemmer kan rykke ind med flere end 50 parlamentarikere. 
</p><h3>
Ud med bomberne 
</h3><p>
De skotske stemmer er blevet en sag, der bliver taget særdeles alvorligt i 
Storbritanniens politiske elite. For uden stemmerne fra Skotland kan Labour 
ikke samle et flertal af mandater i forhold til det konservative parti. 
Hvilket vil gøre det nærmest uundgåeligt, at Ed Miliband er nødt til at 
indgå i en koalition med partileder Nicola Sturgeon, hvis han skal gøre sig 
nogen som helst forhåbninger om at blive Storbritanniens næste 
premierminister. 
</p><p>
For en nation, hvor koalitionspolitik stadig er et mysterium for mange vælgere 
og politikere, skaber den forrykkede magtbalance stort postyr. 
</p><p>
De konservative har gjort alt for at spille på, hvad de opfatter som Englands 
dybe frygt for at blive styret af Skotland. Sågar tidligere premierminister 
John Major er blevet rullet ind på den politiske kamplads for at sætte 
tingene på plads. 
</p><p>
»At give SNP magt vil være farligt for Skotland, men fatalt for 
Storbritannien. En katastrofe for vores sikkerhed«, har den tidligere 
premierminister advaret. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/udland/fokus_int/britiskvalg/ECE2627051/manifestet-her-er-fem-ting-det-er-vaerd-at-tale-om-efter-milibands-tale/">Manifestet: Her er fem ting, 
det er værd at tale om efter Milibands tale</a></p><p>
Den konservative frygt fokuserer især på ubådsbasen og fornyelsen af 
Storbritanniens atomubådsprogram Trident. Det nuværende system blev sat i 
værk under Margaret Thatcher i 1980, da den kolde krig var på sit højeste, 
og blev taget i brug i 1994 efter USSR’s opløsning. 
</p><p>
Selv om det nuværende Trident kan holde til 2020’erne, betyder en lang 
produktionstid, at beslutningen om at forny programmet for mellem 20 og 43 
mia. pund skal træffes senest i 2016. 
</p><p>
For de konservative er sagen klar: Trident er »en fuldstændig nødvendig 
forsikring«, har premierminister David Cameron sagt. 
</p><p>
Heller ikke Labour er parat til at skrotte ideen om, at Storbritannien skal 
have atomvåben. Og at de skal befinde sig i Skotland. 
</p><p>
»Trident har altid været en hjørnesten i det britiske forsvar«, siger Ed 
Miliband. 
</p><p><span class="img-contimg-fl-center"><img class="image inlineLightBox" src="http://multimedia.pol.dk/archive/00931/skotland_931215x.jpg" alt="" border="0"/><span class="caption"><span class="f-img-caption">Demonstrant. 
</span>Foto: Janus Engel</span></span></p><h3>
Vil vride armen om på Labour 
</h3><p>
Og så er der Nicola Sturgeon og SNP, der på ingen måde lægger skjul på, at 
Trident skal ud af Skotland, hvis de har noget at sige om den sag. På den 
ene side er det den officielle politik. På den anden side vil fornyelsen af 
Trident kunne stemmes igennem parlamentet uden SNP’s hjælp med Labour- og 
konservative stemmer. Så protester over programmet vil ikke på overfladen 
betyde noget. 
</p><p>
Det springende punkt er, om SNP har magt nok til at vride armen om på Labour 
og forlange indrømmelser, når det gælder Trident, til gengæld for at indgå 
en aftale. Vil SNP eksempelvis blokere for hvert eneste lovforslag, indtil 
ubådene forsvinder? 
</p><p>
SNP har på forhånd udelukket at indgå en alliance med de konservative, så 
Nicola Sturgeon har på den anden side ikke mange andre steder end Labour at 
vende sig mod. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/udland/fokus_int/britiskvalg/ECE2627049/miliband-satser-paa-ansvar-og-lighed/">Miliband satser på ansvar og 
lighed </a></p><p>
Nicola Sturgeon har gentagne gang forsikret resten af Storbritannien om, at 
hun kommer med fred. Muligvis også når det gælder Trident. 
</p><p>
»Vi kommer for at være konstruktive og samarbejde. Vi kommer for at få 
Skotlands stemme hørt«, forsikrede hun vælgerne om. 
</p><p>
Og hun understregede, at det først og fremmest er SNP’s prioritet at give 
Labour plads til at flytte sig fra midten og længere ud på venstrefløjen, 
hvor der skal skrues ned for de offentlige besparelser. 
</p><p>
Ed Miliband har afvist at indgå i en koalition. Det vil være lidt af et 
politisk harakiri at gøre andet, mens valgkampen fortsætter. Både for Labour 
i Skotland, der stadig forsøger at tabe noget af det mistede terræn tilbage. 
Og i Westminster, hvor konservative politikere forsøger at skræmme vælgerne 
med tanken om, hvordan Labour er i lommen på skotterne. 
</p><h3>
Blokade og samba 
</h3><p>
Tilbage i Faslane er dagens demonstrationer i fuld sving. Politiet har 
rutineret medbragt generator til de vinkelslibere, der skal skære rørene 
over hos de demonstranter, der roligt venter på, at det bliver deres tur til 
at blive skåret fri og lempet over i salatfadet. Det ligner en indøvet 
koreografi. Demonstranterne har prøvet det før, politiet har prøvet det før, 
og selv de juridiske observatører, der sørger for, at alt foregår i god ro 
og orden, virker, som om de er på rutinearbejde. Et samba-orkester forsøger 
at pifte stemningen op med koklokker og trommer, mens et hold soldater løber 
i takt forbi dem på den anden side af metalhegnet inde på basen. 
</p><p>
Beskeden er klar og tydelig: Faslane forsætter næsten upåvirket af 
demonstranterne. 
</p><p>
Men Douglas Straw er sikker på, at det vil ændre sig. 
</p><p class=" bl-elem">
»Skotland har magten i britisk politi nu. Mere end de nogensinde har haft. Jeg 
tror, at SNP kan levere deres valgløfte og få atomvåben ud af Skotland«, 
siger han håbefuldt. 
</p>	
</div>

</div></body></html>
