---
layout:     post
title: 	    "Kinas ministerpræsident: Det kommer ikke på tale at bryde den eksisterende orden"
post_author:	    
post_date:	    Wed, 06 May 2015 16:29:04 +0200
post_site:	    politiken.dk 
post_link:	    http://politiken.dk/oekonomi/ft/ECE2657020/kinas-ministerpraesident-det-kommer-ikke-paa-tale-at-bryde-den-eksisterende-orden/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Kinas turboøkonomi vokser langsommere end på noget tidspunkt i de seneste 25 
år og forventes at bremse yderligere op. 
</p><p>
Det regerende kommunistparti har kastet sig ud i en vidtgående indsats mod 
korruption, og de kinesiske ledere forsøger at gøre noget ved flere årtiers 
laden stå til, når det gælder forureningen i landet. 
</p><p>
Alligevel virker det ikke, som om Kinas næstmest magtfulde mand er tynget af 
ansvaret, da han tager imod i Folkets Store Hal på pladsen Tiananmen i 
Beijing. 
</p><p>
Ministerpræsident Li Keqiang er direkte ansvarlig for styringen af det, der nu 
er verdens næststørste økonomi – i hvert fald målt i købekraft – og han står 
i spidsen for den kinesiske regerings bestræbelser på at gå fra en 
kreditdrevet investeringsstyret vækstmodel til en mere bæredygtig fremtid. 
</p><p>
Selv om det er Li Keqiiangs første interview med et vestligt medie, virker han 
afslappet og selskabelig og befinder sig tydeligvis godt ved vores timelange 
interview i Hongkong-salen i Folkets Store Hal, et stærkt symbolladet sted 
at modtage en redaktør fra et britisk dagblad. 
</p><p>
Hans vigtigste budskab til verden er, at Kina fortsat ønsker at engagere sig i 
den globale finansielle orden, ikke mindst efter beslutningen om at oprette 
Asiatisk Infrastruktur-Investeringsbank (AIIB). 
</p><p><b class="ext-link">LÆS DEBAT </b><a class="embeddedlink" href="http://politiken.dk/debat/profiler/lidegaard/ECE2643165/kinesisk-maal-og-amerikansk-selvmaal/">Kinesisk mål og amerikansk selvmål</a></p><p>
Endnu i januar var ingen af de vestlige lande tilsyneladende indstillet på at 
tilslutte sig en institution, der så åbenlyst udfordrer den etablerede 
amerikansk dominerede verdensorden. Men siden har de fleste af USA’s 
allierede tilsluttet sig banken, hvilket med al ønskelig tydelighed viser, 
at den geopolitiske magtbalance er ved at tippe østover. 
</p><p>
Da Storbritannien i sidste måned trods amerikanske protester besluttede at 
slutte sig til AIIB, udløste det et kapløb mellem USA’s øvrige europæiske og 
vestlige allierede, som efterlod USA i rollen som det fodslæbende og 
isolerede land. Selv højtstående repræsentanter for USA har beskrevet 
hændelsen som en overraskende diplomatisk sejr for Kina. 
</p><p>
Under hele interviewet afholder Li Keqiang sig dog fra at hovere, og han 
insisterer gentagne gange på, at Kina ikke har noget ønske om at etablere en 
ny verdensorden. 
</p><p>
»Kina ønsker at samarbejde med andre for at opretholde det eksisterende 
internationale finansielle system«, siger han. Han tilføjer om AIIB: »Den er 
tænkt som et supplement til det nuværende internationale finansielle 
system«. 
</p><p>
Han byder åbenlyst den britiske tilslutning til AIIB velkommen og 
understreger, at AIIB og den japansk og amerikansk dominerede Asiatisk 
Udviklingsbank udmærket kan »arbejde parallelt for at fremme udviklingen i 
Asien«. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/debat/debatindlaeg/ECE2629513/korea-var-engang-fattigere-og-mere-oedelagt-end-cuba/">Korea var engang fattigere og 
mere ødelagt end Cuba </a></p><p>
Kina har til tider beklaget sig over, at efterkrigstidens liberale 
internationale orden – som blev etableret i kraft af det såkaldte Bretton 
Woods-system med Den Internationale Valutafond (IMF) og Verdensbanken – 
tilsigtede at begrænse Kinas og andre kommunistiske staters indflydelse. 
Kinesiske forskere og embedsfolk har udtalt, at systemet nu er forældet og 
trænger til at blive skiftet ud. 
</p><p>
Direkte adspurgt om, hvorvidt Kina ønsker at skifte Bretton 
Woods-institutionerne ud, bliver Li Keqiang kategorisk: »Det kommer ikke på 
tale at bryde den eksisterende orden«, svarer han med eftertryk. 
</p><h3>
Betydelige fremskridt 
</h3><p>
»Vi har opnået betydelige fremskridt takket være vores erfaringer med 
samarbejde i Verdensbanken og andre institutioner, og vores medlemskab (af 
Verdenshandelsorganisationen, WTO, red.) har også hjulpet kinesiske 
selskaber frem til en dybere forståelse af, hvordan de ifølge internationale 
bestemmelser kan konkurrere med andre. Så Kina har nydt godt af det 
nuværende internationale system, med hensyn til både freden og udviklingen«. 
</p><div class="art-quote article-box">
<p class="quote"/>
<blockquote>
<p class="quote-txt">
Kina har nydt godt af det nuværende internationale system, med hensyn til både 
freden og udviklingen
</p>
<p class="sender">
Li Keqiang, ministerpræsident, Kina 
</p>
</blockquote>
</div><p>
Han udtrykker endda også en forsigtig begejstring for det amerikansk ledede 
handelstiltag i forhold til Asien, det såkaldte Trans-Pacific Partnership 
(TPP), som af mange ellers anses for at være en slags klub, som alle andre 
end Kina kan blive medlem af. TPP har nemlig demonstrativt udelukket verdens 
største handelsnation.</p><p>
Kinesiske ledere taler gerne i metaforer, og mest poetisk bliver Li Keqiang, 
da han skal udtrykke sin bekymring over kvantitative lempelser i forbindelse 
med Den Amerikanske Centralbanks plan om at gøre en ende på den 
ukonventionelle pengepolitik. 
</p><p>
»Det er ganske let at indføre kvantitative lempelser. Der skal ikke meget 
andet til end at trykke nogle penge«, siger han. »Når det er på sin plads 
med kvantitative lempelser, formår alle mulige spillere at holde sig oven 
vande ude på det store ocean. Men det er meget vanskeligt at forudse, hvad 
der nu vil ske, hvis lempelserne trækkes tilbage«. 
</p><p>
I modsætning til, hvordan det er i mange andre interviews med højtstående 
kinesiske ledere, fulgte vi ikke til dette møde et fast manuskript, ligesom 
Financial Times’ spørgsmål heller ikke forinden skulle forelægges 
ministerpræsidenten eller hans stab. 
</p><p>
Selv om det oprindelig var meningen, at mødet skulle foregå uden for citat, 
har Li Keqiang efterfølgende indvilget i, at Financial Times offentliggør 
hele samtalen, uden at der ændres i hans kommentarer, hvilket også er 
usædvanligt i kinesisk sammenhæng. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/oekonomi/gloekonomi/ECE2588051/kina-vaekst-paa-syv-procent-bliver-svaert-at-naa-i-aar/">Kina: Vækst på syv procent 
bliver svært at nå i år</a></p><p>
Li Keqiangs afslappede facon står i det hele taget i kontrast til de 
udsmykkede og imponerende omgivelser og til de ulasteligt klædte tjenere, 
der bringer os varme håndklæder og serverer læskedrikke og te i rigelige 
mængder. 
</p><p>
Li Keqiang er søn af en underordnet partiembedsmand fra landdistriktet Anhui. 
Omkring afslutningen af kulturrevolutionen (1966-1976) knoklede den nu 
59-årige Li Keqiang i fire hårde år ude på landet, før han i 1978 fik 
mulighed for at studere jura på universitetet i Beijing, som dengang lige 
var genåbnet. 
</p><p>
Hans studietid på landets mest prestigefulde universitet faldt sammen med den 
kinesiske udgave af glasnost, en periode præget af enestående åbenhed over 
for de længe så uglesete vestlige politiske idealer. 
</p><p>
Sammen med andre studerende bidrog han til oversættelsen af den anerkendte 
britiske dommer lord Dennings bog ’The Due Process of Law’. Nogle af hans 
medstuderende fra dengang siger om ham, at liberale professorer, hvoraf 
nogle var varme fortalere for konstitutionelt demokrati, øvede stærk 
indflydelse på ham. 
</p><p>
I 1998 blev han Kinas yngste guvernør, da han blev udpeget til at stå i 
spidsen for den forarmede provins Henan. Hans tid i provinsen blev dog 
skæmmet af en skandale, hvor tusindvis af bønder, der deltog i en offentlig 
bloddonorkampagne, blev smittet med hiv. 
</p><p>
Mange anså Li Keqiang for at være den tidligere præsident Hu Jintaos protegé 
og mest sandsynlige efterfølger, indtil det i 2007 stod klart, at Xi Jinping 
skulle overtage præsidentembedet. 
</p><p>
Siden Li Keqiang i begyndelsen af 2013 tiltrådte som ministerpræsident, har en 
af hans topprioriteringer været at slå ned på det både ufleksible, 
omfangsrige og magtfulde bureaukrati i landet. Samtidig har han arbejdet for 
en mere bæredygtig byudvikling og finansielle reformer, og han har erklæret 
»krig mod forureningen«. 
</p><h3><span class="img-contimg-fl-right"><img class="image inlineLightBox" src="http://multimedia.pol.dk/archive/00934/int_k_likeqiang_934036y.jpg" alt="" border="0"/></span></h3><h3>
Stigende bekymring 
</h3><p>
Ifølge folk i den politiske inderkreds i Kina skal ministerpræsidentens embede 
være blevet overskygget af præsident Xi Jinpings magtkonsolidering, siden de 
to er tiltrådt deres respektive poster. 
</p><p>
Men særlig på det økonomiske område – et område, ministerpræsidenten 
traditionelt står i spidsen for – er Li Keqiang fortrøstningsfuld og giver 
indtryk af at have styr på den politik, regeringen fører i en tid, som 
ellers er præget af stigende bekymring over opbremsningen. 
</p><p>
Kinas vækst var sidste år på 7,4 procent, hvilket er det laveste i 24 år. De 
seneste tal, som regeringen har offentliggjort, afslører, at væksten er 
faldet til 7 procent i første kvartal, hvilket er det laveste kvartalstal 
under den dybe globale finanskrise og også skal ses i forhold til de 7,3 
procent i fjerde kvartal af 2014. 
</p><p>
I marts var de fleste andre økonomiske nøgletal også overraskende svage, 
hvilket tyder på, at opbremsningen vil fortsætte. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/magasinet/feature/ECE2575953/mor-til-baby-snyder-censuren-i-kina-med-200-millioner-seere-til-smog-film/">Mor til baby snyder censuren i 
Kina med 200 millioner seere til smog-film</a></p><p>
Interviewet med Li Keqiang fandt sted to uger før offentliggørelsen af de 
seneste tal, og her erkendte han, at regeringen har visse problemer med at 
opretholde beskæftigelsen og kan få vanskeligt ved at opfylde sin 
vækstmålsætning for 2015, der ligger »i omegnen af 7 procent«. 
</p><p>
Men han insisterer på, at regeringen i Beijing har de økonomiske midler til at 
nå sine mål, samtidig med at den opretholder et »rimeligt 
beskæftigelsesniveau, en øget husstandsindkomst og et forbedret miljø«. 
</p><p>
»Vi har evnen og midlerne til at holde den økonomiske kurs«, siger han. »Efter 
fjerde kvartal i fjor har vi finjusteret og tilpasset vores finans- og 
pengepolitik, men disse tilpasninger sker ikke i form af kvantitative 
lempelser. De er derimod målrettede reguleringer, som har vist sig at 
virke«. 
</p><p>
I februar sænkede Kina for anden gang på tre måneder renten, og landet har 
også annonceret planer om et grundigt eftersyn af de lokale regeringers 
finanser og om at sætte skub i investering i infrastrukturen i de dele af 
landet, hvor vækstraterne er faldet mest. 
</p><p>
Kinesiske økonomer og forskere, som rådgiver regeringen, fortæller til 
Financial Times, at de tror, at der i regeringen er større bekymring over de 
vigende vækstrater, end den har ladet offentligheden kende til. 
</p><p>
Mange mener, at den største trussel mod væksten ligger i afmatningen af 
landets boligmarked, hvor såvel priser som boligsalg det seneste år er 
faldet, men hvor tingene stadig kan blive meget værre. 
</p><p>
Et kæmpemæssigt ejendomsboom, særlig for beboelsesejendomme, var i et årti 
blandt de væsentligste drivkræfter for Kinas vækst, indtil ejendomsmarkedet 
sidste år løb ind i problemer. 
</p><p>
Li Keqiang erkender, at afmatningen på boligmarkedet er et område, der ses på 
med stor alvor – hussalget faldt 7,6 procent sidste år, på trods af at de 
overordnede investeringer i boligsektoren fortsat steg med 10,5 procent. 
</p><p>
»Vi ønsker en stabil og sund vækst på boligmarkedet. Regeringen vil fortsat 
anspore huskøbere til at anskaffe sig privatboliger eller til at forbedre 
deres boligforhold, ligesom den vil være på vagt over for bobler på 
ejendomsmarkedet. Der kan være visse modstridende interesser i disse 
målsætninger, så vi har brug for at finde den rette balance mellem flere 
målsætninger, og vi må så regulere markedet på rette vis. Det bliver ingen 
let sag, men vi ... vi tror på, at det vil lykkes for os«. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/oekonomi/gloekonomi/ECE2430233/kinesisk-vaekst-falder-til-femaarigt-lavpunkt/">Kinesisk vækst falder til 
femårigt lavpunkt</a></p><p>
Li Keqiang lader til at være mere fortrøstningsfuld, når han bliver adspurgt 
om de faldende priser i Kina, hvor fabrikspriserne ellers er faldet 37 
måneder i træk, hvilket er en historisk lang periode. 
</p><p>
»Det bratte internationale prisfald på forbrugsvarer lagde et stort pres på 
vores priser«, fortæller han. »Så på sin vis mærker vi konsekvenserne af 
deflationen, hvilket dog ikke betyder, at der er deflation i Kina«. 
</p><p>
Forbrugerpriserne voksede 1,4 procent i marts i forhold til året før. Det er 
et godt stykke under regeringens målsætning, der for i år lyder på »omtrent 
3 procent«, men de holder sig dog stadig på plussiden. 
</p><div class="art-quote article-box">
<p class="quote"/>
<blockquote>
<p class="quote-txt">
Vi vil ikke bryde os om at se et scenarie, hvor de førende økonomier forsøger 
at overgå hinanden i at devaluere valuta
</p>
<p class="sender">
Li Keqiang, ministerpræsident, Kina 
</p>
</blockquote>
</div><p>
Mens man både i Japan og i Europa fører ukonventionel pengepolitik, delvis med 
henblik på at devaluere de respektive valutaer, spørger mange globale 
investorer sig selv, om Kina måske vil lade sig friste til at devaluere sin 
strengt kontrollerede valuta, især hvis væksten bremses mere end 
forventet.</p><p>
Rent historisk har kinesiske regeringer modstået fristelsen til at konkurrere 
via devaluering. Det bedst kendte eksempel herpå så man under den asiatiske 
finanskrise i 1997-1998. Li Keqiang er af samme opfattelse som sine 
forgængere, men vil dog ikke kategorisk afvise muligheden for, at Kina 
finder på at nedskrive sin valuta. 
</p><p>
»Vi ser nødig en yderligere devaluering af den kinesiske valuta, fordi vi ikke 
kan regne med, at en devaluering af vores valuta vil sætte skub i 
eksporten«, siger han. 
</p><p>
»Vi vil ikke bryde os om at se et scenarie, hvor de førende økonomier forsøger 
at overgå hinanden i at devaluere valuta. Det ville føre til en valutakrig. 
Og hvis Kina i en sådan situation føler sig nødsaget til at devaluere sin 
renminbi, tror vi heller ikke, at det ville være godt for det internationale 
finanssystem«. 
</p><h3>
En god handel 
</h3><p>
I løbet af samtalen uddyber Li Keqiang emner som Kinas forhold til Japan og 
landets opgør med korruptionen – en kamp, som primært præsident Xi Jinping 
har stået i spidsen for, og som ifølge Li Keqiang bliver stadig mere 
»intens«. 
</p><div class="art-quote article-box">
<p class="quote"/>
<blockquote>
<p class="quote-txt">
Vi er indstillet på fortsat at udfylde vores rolle i udbygningen af det 
nuværende finansielle system
</p>
<p class="sender">
Li Keqiang, ministerpræsident, Kina 
</p>
</blockquote>
</div><p>
»Vi vil sikre, at der ikke lægges hindringer i vejen for regeringens 
magtudøvelse«, siger han.</p><p>
»Regeringen vil leve op til sit ansvar for at sætte skub i markedet. Vi vil 
sætte en stopper for bestikkelse og for folk, der forsøger at udnytte 
systemet til at pleje egeninteresser, ligesom vi vil rive korruptionen op 
med rode«. 
</p><p>
Ifølge officielle tal er hundredtusindvis af embedsfolk inden for de seneste 
to år blevet afhørt, fordi de er mistænkt for korruption eller for at have 
brudt med kommunistpartiets disciplin. 
</p><p>
Når han udtaler sig om landets forhold til Japan, holder han sig tæt til 
partiets officielle formulering om, at den japanske regering bliver nødt til 
at forholde sig til de grusomheder, der blev begået under Japans besættelse 
af Kina før og under Anden Verdenskrig. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/udland/int_kina/ECE2391468/kina-faar-kritik-for-chikane-af-udenlandske-virksomheder/">Kina får kritik for chikane af 
udenlandske virksomheder</a></p><p>
»For nuværende befinder det japansk-kinesiske forhold sig stadig på et 
temmelig vanskeligt stade. Der er fra begge sider et ønske om at forbedre 
forholdet, men den slags forbedringer har først brug for et fundament«, 
siger han. »Det vanskelige spørgsmål er, hvordan man skal se på Anden 
Verdenskrigs historie, og om man kan drage en lære af denne historie for at 
sikre, at krigen aldrig gentager sig«. 
</p><p>
Mens Li Keqiang er urokkelig med hensyn til, at Kina ikke vil forsøge at 
udfordre den eksisterende verdensorden, er han lige så klar i mælet, når han 
siger, at noget skal forandres for at give mere råderum til Kina og andre 
vækstøkonomier. 
</p><p>
»Vi er indstillet på fortsat at udfylde vores rolle i udbygningen af det 
nuværende finansielle system«, siger han. 
</p><p>
»Vi er også rede til at samarbejde med andre lande for at bidrage til, at 
systemet bliver mere retfærdigt, fornuftigt og ligevægtigt«. 
</p><h3>
Kina som løftestang 
</h3><p>
Set i den sammenhæng skal Kinas initiativer til oprettelsen af AIIB og andre 
institutioner nok nærmere tolkes som et forsøg på at slå en god handel af, 
som Kina kan bruge som løftestang for at sætte yderligere gang i reformerne, 
end som et alternativ til eller en udfordring af den eksisterende 
verdensorden. 
</p><p>
Li Keqiangs opgaver består dels i at skabe overensstemmelse mellem Kinas 
stemme på den internationale scene og landets voksende status og betydning, 
dels i at sikre, at Kinas økonomi indadtil ikke ryger af sporet. 
</p><p>
Om han får held med den første af disse opgaver, vil man formentlig først 
finde svar på, efter at han er gået på pension. Dommen over hans anden 
opgave vil næsten sikkert blive afsagt, inden hans første femårs valgperiode 
i 2018 er slut. 
</p><p><i class=" bl-elem">Oversættelse: Lorens Juul Madsen </i></p><p><i class=" bl-elem">og Jacob Giese</i></p><p class=" bl-elem"><i class=" bl-elem">Med licens fra Financial Times</i></p>	
</div>

</div></body></html>
