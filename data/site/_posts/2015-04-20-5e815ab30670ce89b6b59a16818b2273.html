---
layout:     post
title: 	    "Venstre vil sikre, at flere forældre trækkes i børnepenge"
post_author:	    
post_date:	    Mon, 20 Apr 2015 22:49:29 +0200
post_site:	    politiken.dk 
post_link:	    http://politiken.dk/indland/politik/ECE2636146/venstre-vil-sikre-at-flere-foraeldre-traekkes-i-boernepenge/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Venstre lægger op til i højere grad at kunne ramme belastede forældre 
økonomisk, hvis deres børn vedblivende begår kriminalitet eller for eksempel 
ikke passer deres skole. 
</p><p>
Det fremgår af det endnu ikke offentliggjort notat ’En social genopretning af 
Danmark – principper for Venstres socialpolitik’, som Politiken er kommet i 
besiddelse af. 
</p><p>
Det såkaldte forældrepålæg, hvor forældre kan trækkes i børnepenge, hvis de 
ikke medvirker til at forhindre negativ adfærd fra deres børn, bliver i dag 
kun i begrænset omfang anvendt i landets kommuner, men det skal der laves om 
på, mener Venstre. 
</p><p>
Ifølge partiudspillet skal der »udformes objektive kriterier for, hvornår 
forældrepålæg skal meddeles, samt for, hvornår forældrepålægget skal følges 
op af reelle sanktioner«. 
</p><p>
Tilsvarende vil partiet indføre »mulighed for, på baggrund af objektive 
kriterier, at fratage kontanthjælpsmodtagere forsørgertillæg, hvis de over 
en længere periode har sviget deres forældrerolle«. 
</p><div class="art-quote article-box">
<p class="quote"/>
<blockquote>
<p class="quote-txt">
De klare erfaringer med, hvordan vi får forældre til at tage ansvar, er altså 
ikke ved at true dem med at tage deres penge
</p>
<p class="sender">
Jann Sjursen, Rådet for Socialt udsatte 
</p>
</blockquote>
</div><p>
Forslaget bliver ikke vel modtaget hos fagfolk. Formanden for Rådet for 
Socialt udsatte, Jann Sjursen, tror ikke på, at forældrepålægget har nogen 
gavnlig effekt.</p><p>
»Det er vanskeligt at true sig til, at forældre agerer, som man gerne vil have 
det, uanset om det er udsatte borgere eller ej. Jeg tror simpelthen ikke, at 
det kommer til at tjene til børnenes bedste. Tværtimod kan det skabe nye 
konflikter«, siger Jann Sjursen. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/debat/debatindlaeg/ECE2633579/de-offentligt-ansatte-skaber-klienter/">De offentligt ansatte skaber 
klienter </a></p><p>
Også formanden for Dansk Socialrådgiverforening, Majbrit Berlau, er yderst 
skeptisk. »De overvurderer fuldstændig værdien af et forældrepålæg. De klare 
erfaringer med, hvordan vi får forældre til at tage ansvar, er altså ikke 
ved at true dem med at tage deres penge«, siger hun og påpeger, at en del af 
de forældre, der i givet fald vil blive ramt af forældrepålægget – ud over 
problemer med deres børn – selv har eksempelvis sociale problemer som 
misbrug eller sygdom. 
</p><p>
»Hvis vores svar som system er, at hvis du ikke lever op til de her objektive 
kriterier, trækker vi dig i ydelse, så er jeg ikke sikker på, at de synes, 
at vores hjælp er særlig brugbar, og derfor nedbryder det muligheden for det 
samarbejde, som skal op at stå med den gruppe forældre, for at det kan 
lykkes«, siger Majbrit Berlau. 
</p><h3>
En hjælp til sagsbehandleren 
</h3><p>
Venstrenotatet er foreløbig et arbejdspapir, som efter planen først skulle 
have været lanceret senere. Socialordfører Karen Ellemann (V) bekræfter dog 
partiets plan og mener, at et objektivt kriterium kan være en hjælp for den 
enkelte sagsbehandler, da sagsbehandleren i en given situation vil kunne 
sige til forældrene, at vedkommende nu <i>skal</i> trække forældrene i 
ydelse. 
</p><p>
»Sådan at man faktisk kan bevare relationen til den pågældende udfordrede 
familie ved at sige: Prøv at høre, mor og far, I skal bare vide, at jeg er 
bundet af lovgivningen til at agere og bruge det her forældrepålæg over for 
jer, hvis ikke I gør det her«, argumenterer Karen Ellemann, der ikke endnu 
har forslag til, hvad kriterierne i givet fald skal være. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/politik/ECE2397158/socialraadgiverne-man-opnaar-intet-ved-at-vride-armen-rundt-paa-mor-og-far/">Socialrådgiverne: Man opnår 
intet ved at vride armen rundt på mor og far</a></p><p>
Majbrit Berlau takker nej til den hjælpende hånd. »Vi er uddannet til at 
træffe myndighedsafgørelser som socialrådgivere, og det gør vi rask væk. 
Også i spørgsmål, hvor vi trækker i ydelser hos borgere; det er ikke noget, 
der på den måde afskrækker os. Det er redskabet som sådan, der ikke giver 
stor faglig mening«, siger hun. 
</p><p>
Socialdemokraternes retsordfører, Trine Bramsen, afviser også objektive 
kriterier, og det samme gør socialminister Manu Sareen (R), selv om 
forældrepålæg ifølge ham kan være et godt værktøj. 
</p><p>
»Det med objektive kriterier synes jeg ikke virker særlig gennemtænkt. Det må 
og skal altid være ud fra en konkret vurdering. Det er så vigtigt, når man 
taler om de mest udsatte borgere, at man får alle nuancerne med«, siger han 
og tilføjer, at en liste med objektive kriterier derfor »overhovedet ikke 
giver nogen mening i socialt arbejde«. 
</p><p>
Spørgsmålet er dog, om Venstre efter et valg vil kunne gennemføre planen, hvis 
flertallet skifter. Forældrepålæg som mulig sanktion blev indført under 
VKO-flertallet. 
</p><p>
Fra Dansk Folkeparti vil socialordfører Karin Nødgaard ikke på forhånd afvise, 
at partiet kan bakke op om objektive kriterier. »Det er væsentligt, at vi 
får at vide, hvilke objektive kriterier Venstre har tænkt sig skal være 
gældende«, siger hun. 
</p><p class=" bl-elem">
Fra Liberal Alliance siger socialordfører Thyra Frank: »Hvis det viser sig 
igen og igen, at de her ting ikke sker, er det klart, at så kan man blive 
nødt til at lave sådanne kriterier for, hvornår man skal trække i de her 
pengebeløb«. 
</p>	
</div>

</div></body></html>
