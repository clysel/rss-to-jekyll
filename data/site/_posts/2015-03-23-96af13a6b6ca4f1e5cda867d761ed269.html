---
layout:     post
title: 	    "Tinkoff-Saxos holdejer suspenderer Bjarne Riis"
post_author:	    
post_date:	    Mon, 23 Mar 2015 23:42:24 +0100
post_site:	    politiken.dk 
post_link:	    http://politiken.dk/sport/cykling/ECE2601531/tinkoff-saxos-holdejer-suspenderer-bjarne-riis/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Team manager Bjarne Riis er blevet suspenderet af Tinkoff-Saxos holdejer Oleg 
Tinkoff. 
</p><p>
Så meget ligger fast. 
</p><p>
Men derudover er der ikke meget, der er nået frem til offentligheden om den 
dramatiske beslutning, der er den foreløbige kulmination på et anstrengt 
forhold mellem holdets tidligere- og nuværende ejer. 
</p><h3>
»Drag ikke forhastede slutninger«
</h3><p>
Men sagen har mere substans, end det, der hidtil er kommet frem i BT. Det 
mener i hvert fald Danske Professionelle Cyclisters Club (DPCC), hvor Riis 
selv er medlem. 
</p><p>
DPCC beskrives som 'en forening af tidligere og potentielt nuværende danske 
professionelle ryttere' og har Brian Holm som præsident. 
</p><p>
»Vi opfordrer til ikke at drage forhastede slutninger på baggrund af 
avisartikler, og vi er sikre på, at sagen er væsentlig mere kompleks, end 
den på nuværende tidspunkt fremstilles«. 
</p><p>
»Og vi er absolut ikke enige i, at Bjarne, som det skrives, er ydmyget«, 
skriver foreningen. 
</p><h3>
Hørte rygter allerede om søndagen
</h3><p>
Eks-professionelle Thomas Bay er medlem af DPCC's bestyrelse, og han hørte 
allerede søndag rygter om Riis' suspendering, da han sammen med Per Bausager 
kommenterede Milano-Sanremo på Eurosport. 
</p><p>
»Jeg var lidt informeret om det. Men jeg kender ikke meget til den konkrete 
substans i det, om det er noget vedvarende, eller om det er noget 
forbipasserende. Jeg har ikke fået talt med Bjarne endnu«, siger Thomas Bay. 
</p><p>
»Man skændes jo engang imellem i cykelbranchen. Brian Holm har også været ude 
at sige, at det er meget normalt, at bølgerne går lidt højt i sportens 
verden«, siger han. 
</p><h3>
Anspændt forhold
</h3><p>
Rygterne om et noget anspændt forhold mellem Tinkov og Riis har svirret længe. 
Senest rapporterede den franske sportsavis L'Equipe om et åbent opgør mellem 
de to under Tirreno-Adriatico tidligere på måneden. 
</p><p class=" bl-elem">
»Fra dag et er der nok nogle kanter, der ikke har passet sammen. Så har man 
prøvet at give det en chance til, men det er vist svært med sådan én som 
vores russiske ven at slibe særlig mange kanter«, vurderer Thomas Bay om den 
excentriske holdejer. 
</p>	
</div>
</div></body></html>
