---
layout:     post
title: 	    "Elever om matematiklærer: »Ryan er gud«"
post_author:	    
post_date:	    Sat, 25 Apr 2015 14:05:57 +0200
post_site:	    politiken.dk 
post_link:	    http://politiken.dk/indland/uddannelse/undervisningsprisen/ECE2638379/elever-om-matematiklaerer-ryan-er-gud/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4>Politikens Undervisningspris</h4>
<div class="fakta-body"><p>
<img src="http://multimedia.pol.dk/archive/00914/Undervisningspris-l_914602a.gif" alt="" border="0"/></p>

<p>
<b><i>Politikens Undervisningspris er støttet af Lundbeckfonden.</i></b>
</p>
</div>
</div>
<p>
Med sirlig skrift noterer Ryan Svensson formler på et whiteboard. Han er høj, 
lidt ranglet, og hans grålige hår stritter ned mod nakken, mens issen er 
udækket. 
</p><p>
Da eleverne i 2 .n på HTX Sukkertoppen i Valby første gang mødte deres 
matematiklærer, tænkte flere, at de stod over for en tør og kedelig mand. Og 
at timerne med ham ville blive hårde at komme igennem. 
</p><p>
Men de tog fejl, fortæller flere af eleverne. 
</p><p>
»Matematik er aldrig kedeligt med Ryan«, siger Charlotte, der sidder på 
forreste række under dagens lektion om såkaldte vektorfunktioner. 
</p><p>
Efter en kort introduktion, hvor en underliggende lyd af computertaster, der 
trykkes i bund, konstant er til stede, deler Ryan Svensson opgaveark ud til 
eleverne. Han læser den første sætning højt. 
</p><p>
»Hvis man vil måle sin egen uundværlighed, så sæt en finger i en skål vand og 
mål hullet, der er tilbage, når man tager fingeren op«, siger han. 
</p><p>
»Ja, så kan I jo lige tænke over det«. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/indland/uddannelse/undervisningsprisen/undervisningsprisen_940px/ECE2581601/her-er-alle-de-indstillede-laerere/">Her er alle de indstillede 
lærere</a></p><p>
Den slags ordsprog skriver han altid inden selve opgaveformuleringen. 
</p><p>
»Det er ligesom dem i Gajolpakker«, som en af eleverne konstaterer, mens han 
sidder og kigger nærmere på øvelsen. 
</p><p>
Trods de humoristiske elementer understreger Ryan Svensson, at han ikke er en 
»performerlærer«. 
</p><p>
»Jeg er bare en stille og rolig lærer, der er glad for at komme ind og 
undervise uden de store armbevægelser«, siger han. 
</p><h3>
Skulderklap fra elever 
</h3><p>
Men hvad Ryan Svensson måske mangler i armbevægelsernes vidde, opvejer han til 
gengæld med sin store matematiske viden og sin evne til at formidle den 
videre til gymnasieeleverne i Valby. 
</p><p>
Derfor er han også blandt de fem nominerede gymnasielærere til Politikens 
Undervisningspris. På ungdomsuddannelsesområdet er der også nomineret fire 
erhvervsskolelærere. Dertil kommer fem lærere nominerede i 
grundskolekategorien. To ekspertpaneler har fundet frem til de forskellige 
lærere, efter at de har gennemlæst de rekordmange indstillinger, der i år er 
indsendt. Næsten 2.000 har skrevet, at de kender en lærer, der fortjener et 
ekstra skulderklap for sit arbejde. 
</p><p>
Ryan Svenssons både nuværende og tidligere elever er ikke i tvivl om, at han 
fortjener netop det. 47 har lavet en personlig beskrivelse af læreren, og 
deriblandt dukker også en indstilling fra en forælder og en kollega op. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/uddannelse/undervisningsprisen/gymnasium_pris/ECE2598517/indstillet-ryan-svensson-htx-sukkertoppen-frederiksberg/">Indstillet: Ryan Svensson, HTX 
Sukkertoppen, Frederiksberg</a></p><p>
Én indstilling stikker særligt ud i forhold til, hvorfor Ryan Svensson har 
valgt lærergerningen. Den tidligere elev Usman Butt skriver, at han engang 
spurgte underviseren, om ikke det er kedeligt at undervise eleverne i de 
samme emner år efter år. Dertil svarede den garvede matematiklærer med 24 
års erfaring bag sig: 
</p><p>
»At skulle køre de samme ting igennem gentagne gange kan selvfølgelig godt 
blive kedeligt, men den ting, jeg holder mest af, er at følge udviklingen 
hos jer«. 
</p><p>
Sådan er det stadigvæk, fortæller Ryan Svensson. 
</p><p>
»Det giver mig en meget stor tilfredsstillelse at se, hvordan eleverne starter 
med at komme fra folkeskolen og være nogle små unge nervøse teenagere og så 
udvikler sig og bliver klar til at komme på universitetet. Det er en 
fantastisk udvikling, man gennemgår fra de her 16 år til 19 år«. 
</p><h3>
Grafer bliver til vinglas 
</h3><p>
I en anden indstilling mindes en tidligere elev, hvordan alle eleverne i hans 
klasse til deres dimission iførte sig T-shirts med teksten ’Ryan er gud’. Og 
det er ikke lang tid siden, at en af eleverne skrev til Ryan, at han stadig 
lufter T-shirten i ny og næ. 
</p><p>
Ryan Svenssons popularitet blandt de unge skyldes med elevernes ord hans 
finurlige humor, men også at han ofte formår at lave matematikopgaver, der 
vækker begejstring. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/uddannelse/undervisningsprisen/ECE2602057/1956-har-indstillet-en-laerer-til-pris/">1.956 har indstillet en lærer 
til pris</a></p><p>
Han har for eksempel sat eleverne til at lave beregninger til grafer, der kan 
tage mange former. Og netop den mulighed har Ryan Svensson udnyttet ved at 
få eleverne til at regne sig frem til grafer, der ikke bare er bølgede 
linjer. Det har blandt andet resulteret i rutsjebaner, flag med de olympiske 
ringe, vinglas, og en elev har sågar lavet en kvindeskikkelse med et par 
runde bryster. 
</p><p>
Det er samme type udregninger, eleverne er i gang med i denne lektion. Ryan 
Svensson bevæger sig hurtigt fra elev til elev. I sin hånd har han et 
brilleetui, og hver gang han kigger på en elevs udregninger, finder han 
brillerne frem fra etuiet. De ryger straks af, så snart eleven er på rette 
kurs. Men der går ikke længe, inden de igen kommer på. 
</p><p><span class="img-contimg-fl-left"><img class="image inlineLightBox" src="http://multimedia.pol.dk/archive/00930/Politikens_Undervis_930155y.jpg" alt="" border="0"/></span></p><p>
Hans facon er stilfærdig og effektiv, og det er generelt meget sjældent, at 
han hæver stemmen over for eleverne. Ved en af lokalets bordklynger sidder 
Mikkel og fortæller, hvordan mange af klassekammeraterne kunne finde på at 
spille computerspil i timerne, lige efter at de havde fået Ryan Svensson som 
matematiklærer. 
</p><p>
»I stedet for at skælde folk ud satte han sig ved computeren og trykkede på 
nogle taster. Og så sagde han: »Nåh, nu døde du«. Det virkede meget godt; 
folk spiller i hvert fald ikke mere«. 
</p><p>
Klokken har passeret pausens begyndelse, men eleverne sidder stadig og kigger 
på matematikopgaverne. 
</p><p>
»Hvis I ikke har opdaget det, så har I frokostpause«, konstaterer Ryan 
Svensson. 
</p><p>
»Du får os til at være slavearbejdere«, griner en elev tilbage, inden alle 
samler deres sager og forlader lokalet. 
</p><p class=" bl-elem">
Vinderne af Politikens Undervisningspris afsløres 28. april. 
</p>	
</div>

</div></body></html>
