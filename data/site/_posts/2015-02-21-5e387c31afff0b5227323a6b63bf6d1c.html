---
layout:     post
title: 	    "Valgløfter giver hovedpine hos græsk regering "
post_author:	    
post_date:	    Sat, 21 Feb 2015 17:30:38 +0100
post_site:	    politiken.dk 
post_link:	    http://politiken.dk/udland/ECE2557313/valgloefter-giver-hovedpine-hos-graesk-regering/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Gårsdagens aftale mellem den græske regering og de øvrige eurolande modtages 
med både modstand og opbakning blandt de græske vælgere. Med aftalen bliver 
landets kriselån forlænget med fire måneder. 
</p><p>
I dag mødes regeringens spidser så, og senest ved midnatstid mandag skal 
Grækenland fremlægge sine bud på reformer, som kan bringe landet ud af den 
økonomiske hængedynd. Som en del af aftalen får Grækenland nemlig mulighed 
for at komme med bud på alternative besparelser, som dog skal give det samme 
resultat på bundlinjen, som tidligere græske regeringer har bundet sig til. 
</p><div class="art-quote article-box">
<p class="quote"/>
<blockquote>
<p class="quote-txt">
Regeringen består af unge politikere med en anden retorik end tidligere 
regeringer. Derfor vil de også have råderum til at kunne fravige valgløfter, 
så længe de stadig er en regering, der bider sig fast i eurogruppens 
bukseben og kæmper. 
</p>
<p class="sender">
Marlene Wind 
</p>
</blockquote>
</div><p/><p>
På gaderne i den græske hovedstad Athen møder aftalen både både anerkendende 
nik og hovedrysten. 
</p><p>
»Jeg tror, det er positivt i den forstand, at vi i det mindste nu kan slappe 
lidt af. Vi må afvente, hvad der kommer til at ske«, siger en mand, Nikos, 
fra Athen til BBC om gårsdagens aftale. 
</p><p>
En anden mand, Costas, afviser derimod aftalen som »en kolbøtte, som hele 
verden vil kunne huske«. 
</p><p><b class="ext-link">LÆS ARTIKEL</b><a class="embeddedlink" href="http://politiken.dk/oekonomi/gloekonomi/ECE2556706/graekenland-overlever-120-dage-mere---men-landet-er-stadig-i-stykker/">Grækenland overlever 120 dage 
mere - men landet er stadig i stykker</a></p><p>
Den græske regering består hovedsageligt af det venstreorienterede Syriza, som 
gik til valg på at få stoppet de mange spareøvelser, som eurolandene har 
krævet. Blandt Syrizas valgløfter var blandt andet en forhøjelse af 
mindstelønnen samt en garanti for, at boligejere ikke kan ende i en 
tvangsauktion. 
</p><p>
Selv om det er tydeligt for enhver, at den græske regering får mere end svært 
ved at leve op til sine valgløfter, har den nyvalgte regering fået lang snor 
af vælgere, vurderer Marlene Wind, centerleder på Center for Europæisk 
Politik på Institut for Statskundskab på Københavns Universitet. 
</p><p>
»Regeringen består af unge politikere med en anden retorik end tidligere 
regeringer. Derfor vil de også have råderum til at kunne fravige valgløfter, 
så længe de stadig er en regering, der bider sig fast i eurogruppens 
bukseben og kæmper. Og det må man sige, at de har gjort«, siger Marlene 
Wind. 
</p><h3>
Forsvaret kan skæres ned 
</h3><p>
Den græske regering vil først og fremmest fremstille gårsdagens aftale som et 
bedre resultat, end det man i første omgang var blevet stillet i udsigt. Men 
regeringen vil også slå på, at det, som man først og fremmest har opnået, er 
en tænkepause, hvor man skal finde ud af, hvilke reformknapper man vil skrue 
på, vurderer hun. 
</p><p>
Foreløbig er der ingen meldinger fra Athen om, hvad der kommer til at stå på 
den græske reformliste. 
</p><p>
»Det bliver spændende at se, om regeringen kan komme udenom at skulle skære i 
antallet af offentligt ansatte, og hvad den har tænkt sig at stille op i 
forhold til mindsteløn og skatteinddrivelse«, siger Marlene Wind, der nævner 
forsvarsområdet som en mulighed for at finde nye besparelser. 
</p><p>
»Det græske forsvar er større end andre EU-landes forsvar. Men samtidig er der 
mange ansatte i forsvaret, så man risikerer at stå med massearbejdsløshed 
indenfor området, hvis man skærer hårdt«, siger hun. 
</p><p><b class="ext-link">OVERBLIK</b><a class="embeddedlink" href="http://politiken.dk/udland/ECE2557003/overblik-graesk-aftale-udloeser-lettelse-hos-ministre/">Græsk aftale udløser lettelse hos 
ministre</a></p><p>
Marlene Wind forudser, at det ikke er utænkeligt, at Grækenland ikke når i mål 
med at finde besparelser, som de andre eurolande og trojkaen - bestående af 
Den Internationale Valutafond (IMF), Den Europæiske Centralbank (ECB) og 
EU-kommissionen - kan nikke ja til. Sker det, ser det skidt ud for den 
nyvalgte græske regering. 
</p><p class=" bl-elem">
»Når de fire måneders forlængelse udløber, skal der findes en ny aftale om 
hjælp til Grækenland. Og hvis ikke den græske regering lægger reformforslag 
på bordet, der kan opnå godkendelse, vil regeringen stå med et 
forklaringsproblem, der hedder: Hvorfor kunne David ikke besejre Goliat?«, 
forudser Marlene Wind. 
</p>	
</div>
</div></body></html>
