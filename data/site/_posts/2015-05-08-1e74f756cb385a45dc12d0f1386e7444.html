---
layout:     post
title: 	    "Danskerne erstatter olie med træpiller"
post_author:	    Magnus Bredsdorff
post_date:	    Fri, 08 May 2015 09:25:38 +0000
post_site:	    ing.dk 
post_link:	    http://ing.dk/artikel/danskerne-erstatter-olie-med-traepiller-175933
---
<html><body><div><section class="body">
			<p>Danmark oplever et boom i fyr, der brænder importerede træpiller af. En ny rapport fra Energinet.dk dokumenterer, at der allerede nu står træpillefyr i 173.000 danske hjem – og det tal vil stige til 348.000 fyr i løbet af de næste 20 år, efterhånden som oliefyrene uden for fjernvarmeområderne bliver nedlagt, forudser rapporten.</p>
			<p>De mange træpillefyr bliver installeret i stedet for varmepumper til centralvarmeanlæg. Dem får vi ifølge rapporten blot 70.000 af helt frem til 2030.</p>
			<p>Energiplanlægger Rune Grandal fra Energinet.dk havde godt nok en fornemmelse af, at træpillefyrene var populære, men blev alligevel overrasket over, hvor markant forskellen til varmepumperne er.</p>
			<p>Han understreger, at der ikke skal meget til at rokke ved de absolutte tal i analysen. Branchekilder vurderer også over for Ingeniøren, at antallet er træpillefyr er højt sat.</p>
			<p><figure class="plugin right zoomable"><img data-original-image="http://ing.dk/sites/ing/files/2014.06.20-kurve-biomasse-vs-oliefyr.jpg" src="http://ing.dk/sites/ing/files/styles/w1120_media_right/public/2014.06.20-kurve-biomasse-vs-oliefyr.jpg?itok=9dtftxj7" alt=""/></figure></p>
			<p>»Men det er trenden, som er meget markant. Det er en udfordring for vores energiomstilling,« siger Rune Grandal.</p>
			<h2>Bedre samfundsøkonomi i varmepumper</h2>
			<p>For samfundet som helhed kan det langt bedre betale sig, hvis vi installerer varmepumper, der kan  udnytte strøm fra vores vindmøller. Men da der er høje skatter på el, men ingen afgifter på biomasse, kan det bedre betale sig for den enkelte dansker at skifte oliefyret ud med træpiller.</p>
			<p>Det skyldes blandt andet, at den såkaldte forsyningssikkerhedsafgift, der skulle have lagt en afgift på træ og anden biomasse, blev droppet sidste år.</p>
			<p>»Der er slet ingen tvivl om, at hvis der havde været en en ligelig beskatning af opvarmingsløsninger, så ville færre vælge et træpillefyr,« siger Rune Grandal.</p>
			<p>Han afviser dog at anbefale, at der kommer skat på træpiller.</p>
			<p>»Det må være en politisk proces at finde ud af, hvad der skal ske. Vi gør opmærksom på, at der er en udfordring, så politikerne og branchen kan træffe beslutning på et oplyst grundlag,« siger Rune Grandal.</p>
		</section>
		  </div></body></html>
