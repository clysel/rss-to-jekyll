---
layout:     post
title: 	    "Skib med 700 flygtninge er kæntret i Middelhavet"
post_author:	    
post_date:	    Sun, 19 Apr 2015 09:47:39 +0200
post_site:	    politiken.dk 
post_link:	    http://politiken.dk/udland/ECE2634173/skib-med-700-flygtninge-er-kaentret-i-middelhavet/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
En omfattende redningsaktion er netop nu i gang i Middelhavet. Et fartøj med 
mellem 500 og 700 flygtninge kæntrede omkring midnat, lokal tid, ud for den 
libyske kyst, oplyser nyhedsbureauet Ansa. 
</p><p>
Både italienske skibe, den maltesiske flåde og civile skibe er involveret i 
redningsaktionen, der foregår i libysk farvand omkring 210 kilometer ud for 
den italienske ø Lampedusa. Det fortæller en talsmand for den italienske 
kystvagt til BBC. Op mod 20 skibe og tre helikoptere deltager i 
redningsaktionen. 
</p><p>
Blot 28 overlevende er indtil videre fundet, skriver avisen The Times of 
Malta. Avisen skriver også, at flygtningene faldt overbord, da de forsøgte 
at få et andet forbipasserende skibs opmærksomhed. Flygtningene skal ifølge 
avisen alle have rykket sig mod den ene side af det skib, de befandt sig på, 
og derved kæntrede fartøjet. 
</p><p>
Angiveligt opfangede et portugisisk fragtskib, som var i nærheden, nødsignaler 
fra skibet med flygtningene ombord, da det kæntrede. 
</p><p><b>Journalist: Det her sker igen og igen</b></p><p>
Maltas ministerpræsident, Joseph Muscat, bekræfter på sin Twitter-profil, at 
mange mennesker frygtes at have mistet livet ved ulykken. 
</p><p>
»Lige nu er vi bange for, at dette er en tragedie af virkelig enorme 
proportioner«, siger Carlotta Sami, en talskvinde for FN's 
Flygtningehøjkommissariat, til italienske medier. »De første detaljer kom 
fra en af de overlevende, som taler engelsk, og som fortæller, at mindst 700 
mennesker – hvis ikke flere – var ombord«, fortsætter hun. 
</p><p><b class="ext-link">OVERBLIK </b><a class="embeddedlink" href="http://politiken.dk/udland/ECE2631976/doedstallet-i-middelhavet-stiger-drastisk-efter-drukneulykker-paa-stribe/">Dødstallet i Middelhavet stiger drastisk 
efter drukneulykker på stribe</a></p><p>
En journalist på The Times of Malta, Mark Micallef, siger til BBC, at ulykker 
som den, der er sket i nat, »slet ikke er ualmindelige«. 
</p><p>
»Vi har set denne slags hændelser ske igen og igen, hvor en båd kæntrer i det 
øjeblik, flygtningene er ved at skulle reddes. Dette er en del af problemet: 
handelsskibe, som er dårligt udstyret til at foretage redningsaktioner, skal 
pludselig udføre noget, som de ikke er designet til«, siger journalisten. 
</p><p>
Så sent som i sidste uge døde mindst 250 flygtninge ved en lignende 
kæntringsulykke i farvandet ud for Lampedusa. 
</p><p>
Trafikken af fattige flygtninge fra Afrika og Mellemøsten, der forsøger at nå 
det sydlige Europa, er taget til i de seneste måneder. Indtil nu er der 
kommet 20.500 mennesker over Middelhavet til Europa i år, 10.500 af dem er 
kommet siden starten af april. 
</p><p>
FN's Flygtningehøjkommissariat, UNHCR, har kaldt passagen ved Lampedusa for 
»den mest dødelige rute i verden«. 
</p><p>
Ifølge EU's grænseagentur Frontex venter en halv million mennesker i 
øjeblikket i Libyen på at blive sejlet over Middelhavet til EU's sydlige 
grænser. 
</p><p class="art-ext-other">

</p><p class=" bl-elem"/>	
</div>

</div></body></html>
