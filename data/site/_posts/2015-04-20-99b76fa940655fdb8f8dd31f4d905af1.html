---
layout:     post
title: 	    "IMF-chef til græsk finansminister: Hvedebrødsdagene er forbi"
post_author:	    
post_date:	    Mon, 20 Apr 2015 15:19:46 +0200
post_site:	    politiken.dk 
post_link:	    http://politiken.dk/oekonomi/ft/ECE2635349/imf-chef-til-graesk-finansminister-hvedebroedsdagene-er-forbi/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Grækenlands populistiske regering bør nedprioritere sin politik og gennemføre 
de lovede reformer for at redde landets økonomi og undgå statsbankerot. Det 
udtaler chefen for IMF, Den Internationale Valutafond, forud for et par 
ugers afgørende forhandlinger. 
</p><p>
I et interview med Financial Times fortæller Christine Lagarde, at hun under 
mødet mellem IMF og Verdensbanken i Washington sidste uge, sagde til 
Grækenlands finansminister, Yanis Varoufakis, at det var nødvendigt at 
fremskynde reformerne. Hun advarede om, at tålmodigheden med den nye 
Syriza-regering var ved at rinde ud, og at de hvedebrødsdage, regeringen 
måtte have nydt med sine kreditorer, nærmede sig en afslutning. 
</p><div class="art-quote article-box">
<p class="quote"/>
<blockquote>
<p class="quote-txt">
Nu er det afgørende, at politikerne rent faktisk gennemfører de reformer, som 
er nødvendige for at nå de mål, det internationale samfund og Grækenland er 
blevet enige om
</p>
<p class="sender">
Christine Lagarde 
</p>
</blockquote>
</div><p>»Der har været en stor vilje til at hjælpe den græske økonomi, ikke 
blot i det internationale samfund og hos de europæiske samarbejdspartnere, 
men også i IMF og ECB, den europæiske centralbank«, sagde hun. 
</p><p>
»Nu er det afgørende, at politikerne rent faktisk gennemfører de reformer, som 
er nødvendige for at nå de mål, det internationale samfund og Grækenland er 
blevet enige om, nemlig at genoprette stabiliteten, forbedre økonomien [og] 
sikre, at Grækenland snarest muligt træder ind på de finansielle markeder 
igen, på egen hånd og uden støtte«. 
</p><p>
De tekniske forhandlinger i Athen mellem den græske regering og repræsentanter 
for IMF og EU er »langsomt ved at blive genoptaget«, sagde hun. »Vi håber 
virkelig, at de vil bære frugt, så vi kan komme videre«. 
</p><h3>
Eurolandene er bedre rustet til at klare ny græsk krise
</h3><p>
Samtidig udtalte ECB-chef Mario Draghi, at eurolandene var bedre rustet end 
tidligere til at håndtere en ny græsk krise. Han advarede dog også om »en 
helt ny situation«, hvis krisen blev forværret. 
</p><p>
Da Draghi under et pressemøde i Washington blev spurgt om risikoen for, at en 
forværring af krisen i Grækenland kunne sprede sig, svarede han: »På 
nuværende tidspunkt har vi instrumenter nok … og selv om de er skabt til 
andre formål, vil de helt sikkert blive taget i brug under en krise, hvis 
det viser sig nødvendigt«. 
</p><p>
De to redskaber, han nævnte, var ECB’s såkaldte direkte monetære 
transaktioner, som aldrig er blevet anvendt, og de kvantitative lempelser, 
som ECB lancerede i januar. 
</p><p>
Men Draghi tilføjede: »Vi vil uden tvivl stå i en helt ny situation, hvis 
krisen pludselig skulle blusse op igen, og det er alt for tidligt at kaste 
sig ud i spekulationer om det«. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/udland/ECE2634062/graesk-minister-krisen-kan-foere-til-nyvalg/">Græsk minister: Krisen kan 
føre til nyvalg</a></p><p>
Sidste uges IMF-møder var præget af fornyet frygt for, at Grækenland skulle gå 
statsbankerot og træde ud af eurosamarbejdet. 
</p><p>
USA’s finansminister, Jack Lew, advarede om, at en regulær krise i Grækenland 
ville kaste en ny skygge af usikkerhed over den europæiske og globale 
økonomi, og han lagde pres på den græske regering for hurtigst muligt at 
fremlægge detaljerede økonomiske reformer. 
</p><h3>
Grækenland risikerer at gå statsbankerot
</h3><p>
Der er stigende frustration blandt Grækenlands samarbejdspartnere over de 
vaklende forsøg på at løse landets økonomiske problemer. Pierre Moscovici, 
EU-kommissær for økonomiske og finansielle anliggender, har arrangeret et 
møde mellem eurolandenes finansministre i midten af maj, hvor Grækenland 
skal indgå aftale om nye økonomiske reformer. Ellers vil landet risikere 
statsbankerot. 
</p><p>
Grækenland opfordres til at fremskynde de tekniske forhandlinger om en række 
reformer, som den græske regering har fremsat, og hvis de vedtages, vil det 
åbne for 7,2 mia. euro i lån fra de andre eurolande. Uden denne støtte vil 
Grækenland sandsynligvis løbe tør for penge og ikke være i stand til at 
afdrage på sin gæld til IMF i maj eller juni, eller ECB senere på sommeren, 
hvor et stort antal græske statsobligationer, som banken ligger inde med, 
forfalder til betaling. 
</p><p>
Ved lørdagens møde i Washington udtrykte Draghi tillid til euroens fortsatte 
stabilitet og sagde, at det var »formålsløst« at tvivle på den fælles 
valuta. 
</p><p class=" bl-elem"><i class=" bl-elem">Oversættelse: Helle Albeck</i></p>	
</div>

</div></body></html>
