---
layout:     post
title: 	    "Champions League på monkey class"
post_author:	    
post_date:	    Sun, 19 Apr 2015 09:00:46 +0200
post_site:	    politiken.dk 
post_link:	    http://politiken.dk/sport/fodbold/ECE2633936/champions-league-paa-monkey-class/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Tirsdag eftermiddag var det ikke lige til at se det, hvis man ikke lige 
vidste, at Brøndbys fodboldkvinder netop nu vader i international succes. 
Den dag gik deres træning fuldstændig ubemærket hen på vestegnklubbens bane 
11, mens lilleputterne lige ved siden af løb rundt og legede med bolden, 
uden at det stod klart for ret mange andre end spillerne selv, at 
forberedelserne til en semifinale til Champions League var i gang. 
</p><p>
I forhold til den opmærksomhed, der i forgangne uge var rettet mod mændenes 
kvartfinaler i den tilsvarende turnering, rammer modsætningen til den 
manglende virak i kvindefodbolden som et knytnæveslag. 
</p><p>
Tanken om Ronaldo løbende side om side med lilleputterne under forberedelse 
til Real Madrids kvartfinale mod Atletico Madrid er lige så sød, som den er 
utopisk. 
</p><p>
Men det er virkeligheden for målmand Cathrine Abel og resten af Brøndbys 
kvinder, der i eftermiddag spiller semifinale mod Eintracht i Frankfurt. Alt 
imens opmærksomheden på kvindefodbold i Danmark er en halvlunken affære, har 
truppen sammen med træner Per Nielsen fuld opmærksomhed på hinanden i den 
regnfulde og kolde træning på Vestegnen. 
</p><h3>
Eksponering er altafgørende 
</h3><p>
Som spiller kender Cathrine Abel kun alt for godt virkelighedens paradigme i 
dansk kvindefodbold, hvor der for sjældent bliver skelnet mellem kønnene. 
</p><div class="art-quote article-box">
<p class="quote"/>
<blockquote>
<p class="quote-txt">
</p><p>Problemet i Danmark er, at man sammenligner kvinderne med mændene. Eksempelvis Sverige har en helt anden anerkendelse af kvindefodbold som en selvstændig sport, hvilket er med til at skabe en helt anden form for opmærksomhed</p><p class=" bl-elem"/>

<p class="sender">
</p><p class=" bl-elem">Cathrine Abel</p> 

</blockquote>
</div><p>
»Problemet i Danmark er, at man sammenligner kvinderne med mændene. 
Eksempelvis Sverige har en helt anden anerkendelse af kvindefodbold som en 
selvstændig sport, hvilket er med til at skabe en helt anden form for 
opmærksomhed«, siger hun. </p><p>
Medieopmærksomheden er altafgørende for den brede anerkendelse af en sport, 
der ikke bare skal være en intern oplevelse for spillerne, deres venner og 
bekendte. Og ifølge målmanden selv stiger anerkendelsen af kvindefodbolden 
med eksponering. 
</p><p>
»Der er ingen tvivl om, at opmærksomhed er med til at fremme sporten, sådan 
som vi selv ser den«, siger Cathrine Abel. 
</p><p>
Ifølge idrætschef i Brøndbys kvindeafdeling, Seref Aras, og den kommercielle 
leder for kvindefodbold i Brøndby, Christian Taylor, handler opmærksomheden 
på kvindefodbold ikke blot om forskellen på kønnene, men om mediedækningen. 
</p><p>
Mediedækningen kommer ikke uden sponsoraterne, og sponsoraterne indgås ikke 
uden licensaftaler – en såkaldt ’Catch 22’, og med den paradoksale situation 
kræves et helhjertet engagement med en alternativ og nytænkende tankegang, 
mener de. 
</p><p>
»Vi må selv lave et kæmpe benarbejde for at fremme kvindefodbolden i Danmark. 
Det er blandt andet også derfor, vi giver gratis billetter væk til en så 
stor kamp som Champions League-semifinalen på hjemmebane på lørdag. Det er 
ikke kun for at skaffe så meget support til selve kampen som overhovedet 
muligt, men også i håbet om, at vi ad den vej fremadrettet kan skabe større 
interesse for kvindefodbolden«, siger idrætschefen. 
</p><h3>
Forskel på mænd og kvinder 
</h3><p>
Målmand Cathrine Abel mener, det koster et pigehjerte, der banker for sporten, 
en vedvarende hånd fra hengivne fans samt sponsorater, som kan skabe en 
bedre økonomi for spillerne. Hun ser ikke selv kønnenes kamp på grønsværen: 
</p><p>
»Selv om vi er et kvindehold med en mand som træner, så er vi individer, ikke 
piger. Kønnet er ophævet, men samtidig synes jeg, at Per Nielsen er en 
træner med en god forståelse for kvinder. Han er gået ydmygt til værks og 
lærer, hvordan vi reagerer som piger. Det er rigtig god mandskabspleje«. 
</p><p>
Og selv om kønnenes divergens ifølge Cathrine Abel ikke eksisterer på 
træningsbanen, er hun også godt klar over, at træner Per Nielsen generelt 
har haft en ydmyg tilgang til jobbet som træner i Brøndby. 
</p><p>
Særligt til den del af jobbet, der adskiller sig fra den mangeårige 
Brøndby-anførers tidligere trænergerning i Hvidovre – nemlig det, at han nu 
træner kvinder: 
</p><p>
»Kvinder spørger jo mere end mænd, og det skal jeg lige vænne mig til. De vil 
have en forklaring på alt. Det har faktisk gjort mig mere åben som træner«, 
siger Per Nielsen. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/sport/fodbold/ECE2497267/klublegende-vender-tilbage-til-broendbys-kvinder/">Klublegende vender tilbage til 
Brøndbys kvinder</a></p><p>
Hans ydmyghed i tilgangen til trænerjobbet for Brøndbys kvinder handler også 
om, at han for blot tre måneder siden tiltrådte som træner for et 
vinderhold, hvor han sportsligt ikke skulle meget mere end at videreføre sin 
forgængers flotte arbejde med pigerne. 
</p><p>
Med sin egen fortid som spiller i Brøndby med blandt andre Michael Laudrup som 
træner arbejder Per Nielsen i dag videre med nogle af de laudrupske 
ideologier, der betyder en spillestil med meget boldbesiddelse, som har 
givet stor succes hos kvinderne i Brøndby. 
</p><p>
Ifølge Cathrine Abel skyldes succesen også det stærke sammenhold i truppen: 
</p><p>
»Det er helt unikt her. Vi har et stærkt bånd mellem os her på holdet, og vi 
tror på vore egne evner. Da jeg løb på banen til kvartfinalen i Linköping, 
følte jeg ingen usikkerhed. Jeg var tryg, var ikke bange for at lave fejl og 
spillede kampen med den gode nervøsitet, som skærper sanserne«, siger den 
stærke målmand. 
</p><h3>
Kamp på Brøndby Stadion 
</h3><p>
Idrætschef Seref Aras mener, at kvindefodbolden generelt kan løftes i Danmark 
gennem succesen i Champions League. Derfor spilles den kommende hjemmekamp i 
Champions League også på Brøndby Stadion. 
</p><p>
Det kræver jo selvsagt en bane at spille fodbold – og til Champions League en 
bane med international godkendelse. 
</p><p>
Seref Aras blev bedt af Uefa om billeder af banen til godkendelse inden 
kvindernes semifinale-returopgør 25. april. 
</p><p>
»Dette kunne Brøndby imidlertid ikke levere af den simple grund, at der ikke 
eksisterer et græstæppe«, griner han. 
</p><p>
For bare få dage siden lignede Brøndby Stadion et mekka for dressurridning med 
en blottet grusbunke som følge af et total ribbet græstæppe. 
</p><p>
Det skulle efter planen ligge klart, parat og spilbart til søndagens 
superligakamp, hvor Brøndbys mænd vil trampe de nye græsrødder godt på plads 
mod Hobro, alt imens kvinderne kæmper for den blå/gule ære mod mægtige 
Frankfurt i det første af to semifinaleopgør i Champions League. 
</p><p>
Den tidligere kvindetræner i Brøndby, Henrik Jensen, sagde ofte, at »der 
mangler lige det sidste«. 
</p><p>
Og om det sidste mangler i Per Nielsens trup, er uvist. 
</p><p>
Men i eftermiddag løber pigerne på banen til den største kamp, de nogensinde 
har spillet i klubregi. 
</p><p>
Med en sejr vil grundstenen være lagt til at tage sidste skridt mod at skrive 
historie – en historie, hvor et Champions League-trofæ ville bevidne, at 
Brøndbys kvinder ikke længere vil mangle det sidste. 
</p><p class=" bl-elem">
I hvert fald ikke resultatmæssigt. 
</p>	
</div>

</div></body></html>
