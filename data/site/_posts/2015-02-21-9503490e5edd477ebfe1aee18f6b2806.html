---
layout:     post
title: 	    "Sagt om Yahya Hassan: »Han rammer Velfærdsdanmark«"
post_author:	    
post_date:	    Sat, 21 Feb 2015 07:34:56 +0100
post_site:	    politiken.dk 
post_link:	    http://politiken.dk/kultur/boger/ECE2556490/sagt-om-yahya-hassan-han-rammer-velfaerdsdanmark/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p><b>Mehmet Yüksekkaya, debattør og tidligere integrationskonsulent, Kristeligt 
Dagblad, november 2013:</b></p><p>
»Yahya Hassan peger på reelle udfordringer for mange muslimer, men dér, hvor 
filmen knækker, er i kritikken af islam. Han er hudløst ærlig, og det 
skræmmer rigtig mange fra at gå ind i debatten om islam. Der er masser af 
andre, som også er kritiske over for deres forældre og det hykleri, som 
Yahya Hassan taler om, men derfra og til at gå ind og gøre oprør imod en hel 
religionsretning, det er for hård kost for dem (...) Lige nu er han mere et 
skrækscenarium end en inspiration«. 
</p><p/><p><b>Johannes Riis, direktør, Gyldendal, Kristeligt Dagblad, oktober 2013</b></p><p>
»Yahyas bog er præget af en vældig udtrykskraft og et stort behov for at 
meddele sig. Det gælder også både Ejersbo og Leine. Også de kom med noget, 
som var dem magtpåliggende fra miljøer, der ikke er overrendt af 
litteraturen. Hos Yahya finder vi en autenticitet og en vældig vrede, 
kombineret med stor refleksionsevne og formidlingskraft«. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/debat/ECE2095547/digter-jeg-er-fucking-vred-paa-mine-foraeldres-generation/">Digter: Jeg er fucking vred på 
mine forældres generation</a></p><p><b>Flemming Rose, udlandsredaktør på Jyllands-Posten, Politiken, december 2013:</b></p><p>
»Yahya Hassan har en særlig autenticitet. Måske fordi han kommer direkte fra 
underklassen og ind på den litterære stjernehimmel og har en meget dramatisk 
historie. Derfor træffer han nogle mennesker dybere. Han rammer 
Velfærdsdanmark. Dem, som ser den gruppe, han kritiserer, som ofre. Han 
siger selv, at han ikke er nogen præmieperker. Og man kan se, hvordan det 
har splintret den meget brede fløj, som jeg kalder Politiken-segmentet«. 
</p><p/><p><b>Pablo Llambias, rektor på Forfatterskolen, Kristeligt Dagblad, oktober 2014:</b></p><p>
»Vi rangordner aldrig vores elever, men Yahya Hassan havde uden tvivl, hvad 
der skulle til for at komme ind på skolen. Det kræver sprogbeherskelse, 
originalt stof, en indre nødvendighed og en kunstnerisk kunnen, der ofte 
viser sig gennem et overskud på alle de andre parametre. I de rigtige mix 
overbeviser det kunstnerisk. Det gjorde Yahya Hassen på linje med de andre, 
vi optog. Jeg så ham første gang læse op i Aarhus litteraturcenter det år. 
Og allerede dér kunne jeg se, at intensiteten var til stede. Det samme var 
slagkraftigheden og præcisionen i hans sætninger, og det slog mig hurtigt, 
at han virkede som en moden, intelligent, kvik mand med kunstnerisk indsigt. 
Det indtryk har ikke ændret sig, siden han kom ind på skolen. Han har 
tacklet sin succes meget modent. Og han udvikler sig stadig, ligesom han 
selvfølgelig bliver klogere på, hvordan han skal håndtere pressen og sit 
publikum. Han vil ikke tage ansvar for, hvordan folk bruger hans digte. Og 
det er en beslutning, han har taget i forhold til det, han har været 
igennem«. 
</p><p/><p><b>Søren Marcussen, dramatiker, Kristeligt Dagblad, oktober 2014:</b></p><p>
»Jeg mødte Yahya Hassan, da han var 15 år, og fik hans nummer, som jeg gik 
rundt med i to år, før jeg ringede til ham og spurgte, om han ikke ville 
være med i min tv-serie 'Himlen over os', som præsenterer forskellige unge 
indvandreres måde at finde vej i livet på. Jeg vidste, at han skrev lidt, 
bedre end mange, men også, at han var en kriminel bandit, og jeg ville vide, 
hvad der drev ham. Han ville gerne medvirke, og vi mødtes for præcis to år 
siden i oktober (2011, red.) på en parkeringsplads ved hans hjem i 
Trillegården i Aarhus Vest. Jeg mødte en ung mand på 17, som var vild med 
sproget og allerede dengang ville noget med sine tekster. I slutningen af 
mit portræt spurgte jeg, hvad hans drøm var. Slutreplikken fra ham blev »jeg 
håber, jeg kan komme til leve af at skrive. Jeg kan jo ikke så meget andet«. 
Jeg tænkte, ja, så må du vise, hvad du kan«. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/magasinet/feature/ECE2169134/da-yahya-hassan-blev-digter/">Da Yahya Hassan blev digter</a></p><p><b>Lars Bukdahl, anmelder på Weekendavisen, Kristeligt Dagblad, oktober 2014:</b></p><p>
»Jeg har fortalt denne historie mange gange, fordi den er sand og god. Det var 
i juni 2013, og jeg havde hørt om Yahya Hassan og hilst på ham på 
Forfatterskolen, men jeg havde ikke hørt eller læst et helt digt af ham. Så 
befandt jeg mig en onsdag eftermiddag i radio/ tv-afdelingen i Føtex på 
Nordre Fasanvej, og pludselig tonede han frem på Aftenshowet på indtil flere 
tv-skærme og begyndte at recitere et digt, som var ' Skuffelsen', viste det 
sig senere. Ingen af skærmene var der lyd på, men det var heller ikke 
nødvendigt; hans passioneret dirrende poetiske kraft ramte mig lige i solar 
plexus og gjorde de smilende tv-værter helt stumme. Og jeg vidste på stedet, 
at dette var skelsættende, denne unge mand kommer til at eksplodere 
betydeligt - hjemme igen fandt jeg programmet på computeren og blev 
bekræftet i min sikkerhed, og jeg skrev på Facebook til Yahya, der sendte 
digtet fra sin iPhone, og blev bekræftet igen, og resten er en endnu bedre 
historie om ikke mindst poesi«. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/boger/ECE2102413/yahya-hassans-digte-er-fyldt-med-ild-og-nyskabelse/">Yahya Hassans digte er fyldt 
med ild og nyskabelse</a></p><p><b>Naser Khader, folketingskandidat, Konservative, oktober 2014, Kristeligt 
Dagblad, oktober 2014:</b></p><p class=" bl-elem">
»Det var på tide, at der kom en kritisk stemme internt fra det muslimske 
miljø. Der har været muslimer i Danmark i næsten 50 år. Han formåede at få 
de såkaldte halalhippier fra Politiken-segmentet til at se virkeligheden i 
øjnene. Det har været grotesk at høre dem sige, »Gud, sådan vidste vi ikke, 
det var«. Og det selvom vi andre har skrevet bøger om det i 20 år. Men på 
denne anderledes måde i digtform virkede det mere effektivt. Yahya Hassans 
digte har gjort det mere acceptabelt at være islamkritisk uden samtidig at 
blive sat i bås med islamhadere. For der er selvfølgelig forskel, når man 
virkelig har sat sig ind i det eller ligefrem selv har oplevet miljøet. Jeg 
har også oplevet Yahya Hassan i debat om situationen i Mellemøsten og 
Syrien, men jeg opfatter ham ikke som kommentator. Det han, kommer med, er 
partsindlæg. Det er ikke så interessant at høre, hvad han mener om 
fredsprocessen, men tilgæld at læse og høre hans fantastiske digte«. 
</p>	
</div>
</div></body></html>
