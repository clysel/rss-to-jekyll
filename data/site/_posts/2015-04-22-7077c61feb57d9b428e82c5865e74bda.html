---
layout:     post
title: 	    "Kommune: Hospitalsrens vil begrænse bakterieboom efter skybrud"
post_author:	    Mie Stage
post_date:	    Wed, 22 Apr 2015 03:00:10 +0000
post_site:	    ing.dk 
post_link:	    http://ing.dk/artikel/kommune-hospitalsrens-vil-begraense-bakterieboom-efter-skybrud-175579
---
<html><body><div><section class="body">
			<p>Oversvømmelser efter en ordentlig regnskylle kan være irriterende, når kælderen skal tømmes for vand. Men det kan også være direkte farligt, hvis vandet indeholder multiresistente bakterier.</p>
			<p>De mulige bakterier vil som regel stamme fra kloaknettet, og særligt udsat vil ruten mellem hospitalet og det kommunale renseanlæg derfor være, hvis der opstår overløb, fortæller miljøsagsbehandler i Hvidovre Kommune Morten Beha Pedersen.</p>
			<p>»Når København f.eks. drukner i regnvand, så er det jo også spildevand med lægemidler og smitstoffer fra Rigshospitalet, Amager Hospital og Bispebjerg Hospital, som løber op i gaderne – det kan jo ikke andet,« siger han og understreger, at der godt nok vil være tale om lave koncentrationer af mulige bakterier. Men problemet er, at multiresistente bakterier i selv små koncentrationer kan vokse sig store.<br/>
			<aside class="plugin right box">
			   MEDICIN I SPILDEVANDET<br/>
			Ingeniøren sætter i den kommende tid fokus på de lægemiddelrester, der hver dag slipper igennem renseanlæggene og ud i åerne. Vi ser på kommende krav, mulige teknologier og stiller spørgsmålet: Er rensning på hospitalerne nok? 
			</aside><br/>
			I Hvidovre ligger renseanlægget forholdsvis tæt på hospitalet, men selv på den korte rute kan der ske uheld, hvor hospitalsvandet havner i Harrestrup Å øst for hospitalet på kanten til Valby.</p>
			
			<p>»Ved overbelastning kan det også løbe ud andre steder. Kælderoversvømmelser vil indeholde dette spildevand, og det sker oftere og oftere. Og når vi taler levende organismer, skal man blot have få resistente bakterier i en våd, lun krog, før de kan blive sundhedsskadelige,« siger han.</p>
			<p>Selv om problemet var et lidt andet, bruger han alligevel skybruddet i 2011 som eksempel, hvor en mand døde efter at være blevet smittet med Weils sygdom, da han tømte sin kælder for vand. Det inficerede vand stammede dog ikke fra hospitaler, men fra rotteurin i kloakvandet. Men princippet er det samme, mener Morten Beha Pedersen.</p>
			<p>»Det er samme smittevej, og derfor er det en væsentlig del af vores diskussion om hospitalers rensning af spildevand. For vi ved ikke, hvad vi ellers skal gøre ved de multiresistente bakterier,« siger han og fortsætter:</p>
			<p>»Almindelig miljøregulering har svært ved at håndtere problematikken, for her kan du ikke bare fortynde dig ud af problemerne.«</p>
			
			<p>Med en effektivt renseanlæg ved hospitalerne mener han derfor, at denne potentielle smittekilde kan stoppes, før den bliver et stort problem. Han understreger, at det renseanlæg, som er placeret på Herlev Hospital tilsyneladende har vist sig effektivt over for denne type bakterier, da de færreste bakterier kan overleve en tur gennem de forskellige rensetrin.</p>
			<p>»Der er mange miljøskadelige kemiske stoffer, der i sig selv er grund til at rense vandet fra hospitalerne. Men vi ser det som en absolut bonus, hvis vi kan få løst resistensproblemet også,« siger Morten Beha Pedersen.</p>
			<p>»Med den regulering, kommunerne nu er i gang med, kan vi ikke fange alt, og vi er også bekymrede for lægemiddelstoffer fra de private husholdninger. Men nu er teknologien klar til hospitalerne, så vi kan håndtere nogle af de største enkeltkilder nu,« siger han.</p>
			<p>Hvidovre Kommune regner med, at krav til rensning af spildevandet fra Hvidovre Hospital ligger klar til sommer. Og flere andre hovedstadskommuner vil stille lignende krav. Aarhus Kommune følger trop i 2017 eller 2018.</p>
		</section>
		  </div></body></html>
