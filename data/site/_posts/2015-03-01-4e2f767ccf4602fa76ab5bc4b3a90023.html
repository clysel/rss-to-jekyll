---
layout:     post
title: 	    "Venezuela føjer Bush og Cheney til terrorliste"
post_author:	    
post_date:	    Sun, 01 Mar 2015 07:25:06 +0100
post_site:	    politiken.dk 
post_link:	    http://politiken.dk/udland/ECE2568440/venezuela-foejer-bush-og-cheney-til-terrorliste/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Venezuela har sat den tidligere amerikanske præsident George W. Bush og 
vicepræsident Dick Cheney på listen over terrorister, som er uønskede i det 
sydamerikanske land. 
</p><p>
Samtidig har Venezuela strammet visumreglerne for amerikanere gevaldigt. 
</p><p>
»De har forbrudt sig mod menneskerettighederne ved at bombe lande som Syrien, 
Irak og Afghanistan og får ikke lov at besøge Venezuela, fordi de er 
terrorister«, siger Venezuelas præsident, Nicolás Maduro, om 
indrejseforbuddet til flere toppolitikere. 
</p><h3>
Senatorer på listen 
</h3><p>
Også Demokraternes Bob Menendez og Republikanernes Marco Rubio, der begge 
sidder i Senatet i USA, er kommet på Venezuelas terrorliste. 
</p><p>
Ifølge Nicolás Maduro har de venezuelanske myndigheder desuden pågrebet flere 
amerikanske statsborgere, som i hemmelighed skulle have spioneret mod 
Venezuela og forsøgt at vinde folkets støtte. 
</p><p>
Nicolás Maduro henviser blandt andet til anholdelsen af en amerikansk pilot, 
der angiveligt skulle have bedrevet spionage og statsundergravende 
virksomhed. 
</p><p>
»For at beskytte landet« indfører Venezuela derfor visumpligt for alle 
amerikanske tilrejsende, oplyser præsidenten. 
</p><h3>
Modsvar efter sanktioner 
</h3><p>
De strammere visumregler kommer, efter at USA har indført sanktioner over for 
venezuelanske embedsfolk på grund af påstået brud på menneskerettighederne 
samt korruption. 
</p><p>
Maduro kræver nu, at USA reducerer antallet af ansatte på sin ambassade i 
Venezuelas hovedstad, Caracas, fra 100 til 17, som er det antal, Venezuela 
har ansat på sin ambassade i Washington. 
</p><p>
Præsidenten peger på Wien-konventionens princip om lighed mellem stater, når 
det gælder diplomatisk tilstedeværelse. 
</p><p>
Det diplomatiske forhold mellem Caracas og Washington har været anspændt siden 
Hugo Chávez' tid som leder af Venezuela. Chavez blev kortvarigt væltet af 
pinden under et magtkup i 2002, som han beskyldte USA for at stå bag. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/udland/ECE2217186/uro-i-venezuela-bevaebnet-general-forskanser-sig-i-sit-hjem/">Uro i Venezuela: Bevæbnet 
general forskanser sig i sit hjem</a></p><p>
Den daværende Bush-regering anerkendte i første omgang kuppet, men fik kolde 
fødder, da Chavez igen kom til magten. 
</p><p class=" bl-elem">
USA har benægtet forsøg på at destabilisere den politiske situation i 
Venezuela. 
</p>	
</div>
</div></body></html>
