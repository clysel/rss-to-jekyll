---
layout:     post
title: 	    "De er drenge, de er på sommerferie - i tyl og høje hæle"
post_author:	    
post_date:	    Sun, 24 Mar 2013 14:39:42 +0100
post_site:	    politiken.dk 
post_link:	    http://politiken.dk/fotografier/ECE2602352/de-er-drenge-de-er-paa-sommerferie---i-tyl-og-hoeje-haele/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Et sted i USA arrangeres der hvert år en sommerlejr. For drenge. 
</p><p>
Men der spilles ikke meget fodbold. Hvis det overhovedet sker. I stedet 
sminkes der, syes kjoler, leges med dukker og arrangeres modeshows. 
</p><p>
Stedet er hemmeligt for den brede offentlighed - for årsagen til at samles er 
ikke ukontroversiel: Drengene på sommerlejr er drenge, der føler sig bedst 
tilpas i det, som folk flest vil kalde pigetøj. Og hele pointen med deres 
ophold er, at dét skal de for en gangs skyld have mulighed for at gøre i 
fred. 
</p><p>
Samtidig er sommerlejren et tilbud til drengenes familier, som ikke altid ved, 
hvordan de skal tackle det, når sønnens yndlingsfarve bliver ved med at være 
lyselilla. 
</p><p>
Initiativet er familiernes eget. De er omkring 30 - og de seneste mange år har 
de desuden ladet fotografen Lindsay Morris besøge lejren og tage billeder af 
drengene. I 2013 viste vi projektet i Politikens årlige tillæg 'FOTO' - nu 
er det blevet til fotobogen 'You are you', der netop er udkommet på forlaget 
Kehrer. 
</p><p>
Højdepunktet på lejren hvert år er et modeshow, hvor drengene får lov til at 
klæde sig i de fineste, vildeste kjolekreationer. Hvorefter de klappes frem 
og tilbage på catwalken af deres forældre og søskende. 
</p><p>
Alle erfaringer viser, at det er meget forskelligt, om drengene fortsætter med 
gerne at ville klæde sig som piger. Og om det bliver en del af deres 
seksualitet. Der er også stor uenighed om, hvor udbredt fænomenet er. Nogle 
anslår 1 ud af 500, andre 1 ud af 20.000. 
</p><p class=" bl-elem">
Men som en af fædrene på lejren siger: »Det tænker vi ikke så meget på. Det, 
det handler om lige nu, er, at vores søn får lov til at mærke, hvordan det 
er at være sammen med nogen, som accepterer ham, som han er. Han har brug 
for det. Simpelthen«. 
</p>	
</div>
</div></body></html>
