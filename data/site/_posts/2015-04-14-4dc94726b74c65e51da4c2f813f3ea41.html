---
layout:     post
title: 	    "Deres udsendte i det udbombede Berlin"
post_author:	    
post_date:	    Tue, 14 Apr 2015 10:55:24 +0200
post_site:	    politiken.dk 
post_link:	    http://politiken.dk/magasinet/fortaelling/ECE2627127/deres-udsendte-i-det-udbombede-berlin/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Af det likviderede Tredie Riges mange sælsomme personligheder er der én, der 
utvivlsomt i store kredse betragtes med en vis, hemmelig beundring til trods 
for de absolut ublandede følelser, hvormed hele den civiliserede verden 
omfatter det nazistiske Tyskland: ministeren for folkeoplysning og 
propaganda dr. <i>Joseph Goebbels</i>. 
</p><p>
Det skal også uden videre erkendes, at dr. Goebbels’ arbejdsevne aftvang 
respekt. 
</p><p>
Hans dag var besat fra morgen til aften med konferencer og møder, indimellem 
indstuderede han sine taler og skrev i krigens sidste 2-3 år hver eneste uge 
en alenlang, men ganske frisk og ubesværet artikel til Das Reich; han rejste 
meget inden for Tysklands grænser, strøede om sig med nye propagandapåfund 
og fandt endda tid til at drikke champagne hos prominente, kvindelige 
filmstjerner om natten og udvælge søde piger til den tyske filmindustri om 
morgenen. 
</p><p>
Når man så har indrømmet dr. Goebbels, at han var en belæst og begavet mand, 
der talte et meget smukt sprog og momentvis kunne udfolde en ikke ringe, 
personlig charme, har han vist fået alt, hvad han med rimelighed kan 
forlange. 
</p><div class="art-fakta article-box">
<header>
<h4 class="">
Blå bog</h4>
</header>
<div class="fakta-body" data-buildingblock="embedded_factboxlink">
<p><span class="img-contimg-fl-right"><img class="image inlineLightBox" src="http://multimedia.pol.dk/archive/00928/_____Intet_navn_____928059w.jpg" alt="" border="0"/><span class="caption"><span class="f-img-caption">Foto: 
</span>Planet News/Polfoto</span></span></p><p><b>Henrik V. Ringsted</b> (1907-83), journalist. Cand.mag. i engelsk og tysk. 
</p><p><b>1932 ansat </b>i Politikens telegramredaktion,1939-1945 Politikens 
korrespondent i Berlin. Modtog i 1945 Cavling-prisen for sine reportager fra 
Tyskland. 
</p><p><b>Fik i 1945</b> med bistand fra de allierede Isted-løven kørt fra Flensborg 
til København (opstillet ved Tøjhusmuseet). 
</p><p><b>1945-1946</b> Politikens korrespondent ved krigsforbryderprocessen i 
Nürnberg. 1946-1951 korrespondent i London, 1961-1967 i Bonn. 
</p><p><b>Forfatter til</b> reportagebøgerne ’Omkring Tysklands Fald’ (1945), ’Hvad 
Hitler saaede’ (1946), ’Maskerne falder i Nürnberg’ (sm.m. Helge Knudsen, 
1946), ’Den sorte mand ler’ (1955), ’En duft af Amerika’ (1961), ’Fra 
England: En have i London’ (1949), ’London i lup’ (1953) og ’London-mosaik’ 
(1957). samt memoirerne ’Lille dreng med trillebånd’ (1958), ’Det forsvundne 
trillebånd’ (1973) og ’Erindringer 1-3’ (1978-80). 
</p><p class=" bl-elem"><b>Denne tekst er</b> et uddrag fra bogen ’Omkring Tysklands Fald’ (Thaning og 
Appel 1945).
</p>
</div>
</div><p/><p/><p>
At den nazistiske propaganda i perioden fra ’magtovertagelsen’ i 1933 til 
krigen var god, er hævet over enhver tvivl; den var både indadtil og udadtil 
opfindsom og udspekuleret, pågående og snedig. At den gjorde sin virkning, 
er uomtvisteligt. 
</p><p>
Men Propagandaministeriets virksomhed under krigen var alt andet end 
beundringsværdig. Dr. Goebbels havde ligesom mistet sit greb; hans 
medarbejdere var i en ganske overordentlig grad indskrænkede og uskikkede 
til deres arbejde, og der var ikke længere nogen fast enhedslinie i 
propagandaen. Måske skyldtes det netop, at dr. Goebbels tog sig for meget på 
og ikke havde tilstrækkelig tid til at hellige sig sit ministerium, der løb 
videre på traditioner og programmer fra førkrigstiden som en velsmurt 
maskine. Men selv en sådan maskine må passes og tilses en gang imellem, 
ellers kan den finde på at løbe tomgang, og det var netop, hvad 
Propagandaministeriet gjorde. 
</p><p>
Endnu værre blev det, da dr. Goebbels skulle til at lave krigspropaganda i 
udlandet. Han havde i det væsentlige to instrumenter at spille på: Deutsches 
Nachrichtenbüro (DNB) og de udenlandske journalister i Berlin. De sidste 
insisterede på at få nyheder og ikke propaganda. Man må huske, at de tyske 
aviser under hele krigen aldrig har bragt nyheder; chefen for den afdeling i 
Propagandaministeriet, som bar den lovende titel ’Information Ausland’, 
havde ligefrem den interessante teori, at nyheder burde afskaffes. Ledende 
artikler (nødig mindre end to spalter) var den eneste form, under hvilken 
der tilflød de tyske avislæsere sparsom underretning om, at verden ikke var 
gået helt i stå. 
</p><p>
Nyhederne blev trolig gemt to-tre dage, medens Reuter og de amerikanske 
telegrambureauer havde frit spil – for ud kom de jo altid, selv om de ikke 
blev formet i telegrammer og artikler – og resultatet var, at Berlin under 
hele krigen blev tvunget over i defensiven og næsten altid først kom til 
orde gennem en række ærgerlige, forgræmmede dementier. Dementier fra Berlin 
var som bekendt under hele krigen første klasses læsestof – de blev modtaget 
på pressekonferencen med smil ... <br/><br/><b>Chefen for Propagandaministeriets</b> udenlandske presseafdeling, 
ministerialdirigent dr. Brauweiler, var en tidligere postembedsmand, en 
knastør, ældre herre, hvis ansigt mindede svagt om et æsels eller en gammel 
hests. Han talte et stift kancellisprog og var i al almindelighed en så 
trist og kedsommelig personage, at vi korrespondenter efterhånden erstattede 
glosen »sich langweilen« (kede sig) med »sich brauweilen«. Men han var en 
mester i at praktisere »Nachrichtenpolitik«, for så vidt som han på 
pressekonferencerne i tre samfulde år konsekvent gennemførte at besvare 
samtlige spørgsmål fra de udenlandske journalister således: 
</p><p>
»Vi vil lade det undersøge og senere give Dem et svar, hvis det kan lade sig 
gøre«. 
</p><p>
Det kunne det så godt som aldrig. 
</p><p>
Dr. Brauweiler var præsident for Deutscher Ausland Club, der havde til huse i 
den tidligere automobilklubs luksuøse palæ på Leipziger Platz. Der var 
læsestuer, men det var ikke muligt at få lov til at sidde og læse i fred, og 
at spise alene eller sammen med en kollega i restauranten nedenunder eller 
indtage en drink under opbyggelige selvbetragtninger i den lækre lille bar 
øverst oppe var ikke gørligt. Dr. Brauweilers departement i 
Propagandaministeriet omfattede et større antal ihærdige unge mænd, der 
straks styrtede sig over en, når man indfandt sig i klubben, og klæbede sig 
fast, indtil man forlod den i fortvivlelse. De havde til opgave at ’erfasse’ 
os og fik deres udgifter til maden dækket af ministeriet. 
</p><p>
Klubben var også af andre grunde et lidet attråværdigt opholdssted. Væggene 
havde ører, alle telefonsamtaler optoges på stålbånd i kælderen (ved 
ansættelse i Propagandaministeriets Presseafdeling skulle de ihærdige, unge 
mænd sværge på, at de aldrig ville røbe dette lille fikse påfund for de 
udenlandske journalister – den, der fortalte mig det, endte også for 
Folkedomstolen), og man følte sig under stadig opsigt. Det er ikke helt få, 
der har måttet vandre til Gestapos fængsler fra baren på Leipziger Platz. 
Enkelte tyskere kostede barbesøget endog livet. De blev angivet for 
uoverlagte ytringer, fængslet og henrettet som defaitister. Foruden 
embedsmændene fra Propagandaministeriet var klubben fuld af quislinger fra 
alle lande. De havde ikke andre steder at være, da Udenrigsministeriet ikke 
ville have dem i <i>sin </i>klub. 
</p><p>
Men det var desværre nødvendigt for os alle at komme i klubben på Leipziger 
Platz, efterhånden som vi blev bombet ud af vore hjem: det var det eneste 
sted, vi kunne arbejde. Her var skrivemaskiner og papirer og 
telefonforbindelse med udlandet; aviser og nyhedstjenester, der efterhånden 
som Berlins ødelæggelse skred frem og den totale krig lagde beslag på al 
arbejdskraft, ikke mere blev distribueret over hele byen, blev ved et 
særarrangement sendt til Propagandaministeriets presseklub. Så snart 
arbejdet var endt, drak vi vor daglige ration af snaps i baren – en langtfra 
betydningsløs indtagelse af kalorier og vitaminer som supplement til en 
yderst mager kost i en by, ikke blot uden varme, men også uden vinduesruder 
– og så styrtede vi til U-banen for at komme ud til Udenrigsministeriets 
Presseklub, hvor vi tilbragte de fleste aftener i krigens sidste halvandet 
år. 
</p><p>
Udenrigsministeriets presseafdeling beherskedes suverænt af den nogle og 
trediveårige gesandt Paul Schmidt. Det var en højt begavet og meget ærgerrig 
mand, der takket være sit oratoriske talent og sin absolutte hensynsløshed 
havde arbejdet sig op til at være udenrigsminister von Ribbentrops højre 
hånd – han var begyndt som nazistisk studenterorganisator i Kiel, 
repræsentant for den farligste del af den nazistiske ungdom. 
</p><p>
Paul Schmidt var vært i Udenrigsministeriets Presseklub, der først havde til 
huse i den tidligere britiske klubs smagfulde og hyggelige villa i 
Fasanenstrasse ved Kurfürstendamm – senere, da dette hus blev ødelagt af 
bomber, i Udenrigsministerens private pragtvilla i det mondæne 
rigmandskvarter Dahlem. Von Ribbentrops hjem var sandt at sige ikke særlig 
smagfuldt indrettet, men der var magelige møbler og mange kroge, hvor man 
kunne være i fred, og villaen var omgivet af en ret stor, meget smuk park i 
engelsk stil med store græsplæner, svømmebassin og tennisbane. Schmidt 
indforskrev en mesterkok fra Paris, den sorte børs leverede ham varer i 
massevis, og som højtstående SS-mand og »dynamisk diplomat« havde han ingen 
vanskeligheder ved at skaffe mangfoldige gode ting til huse fra Tysklands 
østlige forbundsfæller. 
</p><p>
Endnu på et ret sent stadium af krigen lod Schmidt fremlægge ikke alene 
svenske og schweiziske, men endogså engelske og amerikanske blade i sin klub 
– han ville vise, at Tyskland havde råd til at være »grosszügig« – og vi 
kunne således læse Times, Daily Express, Daily Herald og Daily Mail to-tre 
dage efter at de var udkommet; også Life, Time og Illustrated London News 
kunne studeres i klubben; men desværre kunne nogle udenlandske kolleger ikke 
lade være med at hovere lidt for åbenlyst over billederne fra Tysklands 
tilbagetog gennem Rusland, og bladene forsvandt. 
</p><p>
Men alligevel var der mange fordele ved Schmidts klub: man kunne først og 
fremmest være i fred, hvis man ønskede det. Quislinger fik først i den 
allersidste tid, da nødsituationen i det bombehærgede Berlin udviskede de 
fleste konturer, adgang til klubben, og Schmidt arrangerede ofte 
interessante og værdifulde, tvangfrie sammenkomster med fremragende tyske 
videnskabsmænd og kunstnere – oaser i en ellers monotont nedtrykkende og 
nerveanspændende tilværelse. 
</p><p>
Naturligvis var også denne klub et farligt opholdssted. Ligesom dr. Brauweiler 
rådede gesandt Schmidt over en større stab af unge ’dynamiske’ medarbejdere, 
der havde lange ører, og det tilsyneladende frisprog, der visse aftener 
ligefrem var officielt ønsket, kunne ofte volde overordentlig pinlige 
efterklange.<br/><br/><b>I det hele taget sled dette liv</b>, som vi blev tvunget til at leve klos 
op ad vore modspillere fra morgen til aften, efterhånden som vi mistede vore 
hjem og kun havde klubberne at holde os til som arbejds- og opholdssteder, 
meget stærkt på nerverne. Utallige nætter og morgener, når en pause i 
luftangrebene skulle udnyttes til nogle timers søvn, har jeg i stedet for i 
halvvågen tilstand måttet ligge og vende og dreje ytringer, som jeg havde 
fremsat i en af klubberne under samtaler med tyskerne – hvordan kom det, og 
hvordan det? Hvad sagde han, og nøjagtig hvad svarede jeg? Hvordan reagerede 
han? Hvem kan mere have hørt det? Hvordan skal jeg bortforklare det, hvis 
det nu dukker op i et Gestapo-forhør? 
</p><p>
Vi fik så at sige daglig fra morgen til aften ting at høre, som måtte smerte 
og oprøre os – takt var som bekendt ikke nazisternes stærke side, men ofte 
fyrede de vel også deres uhyrligheder af under os med velberåd hu for at 
iagttage vor reaktion – og vi havde jo besluttet at holde ud for at se enden 
på hele denne galskab. Men hvor tit spillede ikke nerverne os dog et puds og 
lagde os en protest, en uovervejet, spontant opfarende ytring på tungen. Ved 
pressekonferencerne var der på tyskernes side af forhandlingsbordet folk, 
der udelukkende havde til opgave at iagttage os, mærke sig uoverlagte smil, 
eller tvivlende blink til kolleger ... 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00928/WWII_Germany_Destru_928058" data-id="928058" data-imgtype="jpg" data-caption="Området mellem Friedrichshain og Lichtenberg 17. maj 1945 - efter de allieredes indtog i byen. Foto: AP Photo"/><p>
En dag sad jeg og talte om vejr og vind med en SS-mand fra Udenrigsministeriet 
på von Ribbentrops plæne. Han havde netop den foregående dag læst noget 
interessant, sagde han, nogle akter i et vist kontor i den indre by – og 
begyndte at citere nogle ting, som jeg straks genkendte som udtalelser, jeg 
var fremkommet med i en temmelig ophidset diskussion ugen i forvejen. Jeg 
søgte så vidt muligt at bevare roen og tog straks næste morgen et par dage 
på landet. Så faldt nerverne i leje igen, og jeg genoptog mit arbejde, som 
om intet var hændt. Der skete heller ikke mere – det havde været en 
advarsel. 
</p><p>
Men vi lærte på denne måde selv den lurende skræk at kende, som holdt hele den 
tyske nation til bidslet. Baggrunden var højst håndgribelig og uhyggelig. Af 
og til forsvandt kolleger og bekendte – de udenlandske journalisters 
sammenslutning foretog demarcher i Propagandaministeriet og 
Udenrigsministeriet. Man ville naturligvis gøre alt, hvad man kunne – men 
gjorde intet. Selv udenlandske gesandtskaber stod fuldkommen magtesløse. Et 
Gestapo-fængsel har aldrig været noget rart opholdssted, og nu kom 
yderligere dertil den omstændighed, at arrestanter ikke blev bragt i 
sikkerhed under luftangreb. Man vidste, at masser af fanger var omkommet, da 
Politipræsidiet ved Alexanderplatz blev ramt af bomber under et natangreb – 
blev kvalt og ristet bag deres tremmer (en del lykkedes det ganske vist også 
at undslippe under forvirringen). 
</p><p>
Medens Gestapo-aktionerne mod udenlandske pressefolk indtil 1943 efter en 
kortere eller længere tids varetægtsarrest dog før eller senere blot førte 
til udvisning, ændredes i 1943 vore arbejdsvilkår, således at de udenlandske 
korrespondenter kunne risikere at blive dømt efter de tyske folkefjende-, 
landsforræder- og spionlove – vistnok et temmelig enestående tilfælde i 
international retspleje – det vil sige, at koncentrationslejr og dødsdom 
indgik som realiteter i vore betragtninger over risikoen ved vort arbejde, 
som i forvejen var stærkt belastet med de frygtelige luftangreb og den 
stigende sygdomsfare som følge af kostens ringe kvalitet og kvantitet, 
rotteplagen og de mange ubegravede lig i ruinerne, der i de varme 
sommeraftener 1944 ofte udsendte den forfærdelige, sødligt kvalmende stank 
af menneskekød i opløsning. 
</p><p>
Det lykkedes mig at passe min gerning så temmelig ubemærket i de første fire 
år – jeg blev kaldt op et par gange i Propagandaministeriet og 
Udenrigsministeriet og advaret i mildere eller skarpere form, men som regel 
på et temmelig vagt grundlag. Det var mig klart, at embedsmændene ikke 
rigtig vidste, hvad der var i vejen; de havde fået indberetninger fra 
tyskerne i Danmark om, at tonen i mine telegrammer lod noget tilbage at 
ønske. Jeg svarede, at de måske ikke havde fået dem oversat rigtigt, og fik 
lov at løbe med en påmindelse om at være mere positiv; sådan gik det i 
øvrigt flere af os danske.<br/><br/><b>Ved november-angrebene</b> (1943) blev mit hjem totalt ødelagt og med det 
ikke blot alle mine ejendele, men også alle mine optegnelser, og hvad jeg 
havde samlet af billeder, dokumenter og andre kuriositeter. Sammen med 
efterhånden næsten alle kollegerne rykkede jeg ind på Hotel Adlon og senere 
Hotel Esplanade, og vort liv kom fra nu af til at cirkulere mellem hotellet, 
Wilhelmstrasse, Leipziger Platz og klubben i Dahlem – fra morgen til aften 
og det meste af natten med i selskab med regeringens embedsmænd. De vandt 
ikke ved nærmere bekendtskab. 
</p><p>
De store hoteller var i krigens sidste år præget af en stærk ’après nous le 
déluge’-stemning. Den sorte børs florerede i portierlogerne, vanvittige 
summer vandrede i tjeneres og inspektørers lommer som modydelser for nådige 
ekstratildelinger af rødvin og champagne. Inflationen var i fuld blomstring. 
Hotellets mad var elendig, men alle mennesker havde selv noget med – de 
sjældneste luksusvarer blev pakket ud af fedtet karduspapir ved alle borde, 
vinen flød i strømme. 
</p><p>
Hotellet kunne ikke opvarmes, sengetøjet var snusket, rengøringen en parodi, 
men diamanter og ædelstene lynede om kap med ordener og medaljer. Generaler 
og partibonzer sjakrede og byttede i hallen, sekunderet af deres pelsklædte, 
dyre piger fra Kurfürstendamms sidegader. Om natten genlød gangene af 
drukken skrålen og porcelæn, der knustes. Spioner blandede sig mellem 
tjenerne og gæsterne, stilfærdige mænd fra SD (Sicherheitsdienst) og AO 
(Abwehr-Organisation). Post og telegraf kontrolleredes. 
Propagandaministeriet fik installeret en ekstra ledning, således at de kunne 
få vore telefonsamtaler ført over på stålbåndet i kælderen på Leipziger 
Platz. 
</p><p>
Ved sirenernes tuden tømtes det vældige hotel straks. De fleste gæster var 
blevet adviseret i forvejen. De, der havde radio, var blevet advaret 
derigennem og ringede rundt til deres venner og bekendte, men ellers vækkede 
natportieren mod en afgift af konserves eller snaps de mest rundhåndede af 
sine gæster, når de allierede flyvere passerede ’Raum 
Hannover-Braunschweig’. I lang tid sov jeg altid med klæderne på, men 
efterhånden udviklede jeg et bestemt system, hvorefter jeg kunne komme i 
tøjet og være klar til afgang med overtøj og bagage på 3½ minut. Ingen 
vovede at blive i hotellets eget beskyttelsesrum, efter at 3-400 gæster 
omkom i Hotel Bristols kælder, der var omtrent magen til. Men som regel 
nåede man også ned i den underjordiske jernbanestation under Potsdamer 
Platz, før bomberne begyndte af falde. 
</p><p>
Det værste ved luftkrigen er næsten den følelse af afmagt, der griber 
mennesket i beskyttelsesrummet. Han er fanget som i en fælde, kan ikke gøre 
noget for at afvende skæbnen, kan ikke springe til den ene eller den anden 
side, må sidde uvirksom og lytte til de rædsomme lyde udenfor. Under 
Moskito-angrebene faldt bomberne spredt og enkeltvis, snart nært, snart 
fjernt. Man kunne ikke af lyden slutte sig til angribernes position og 
bevægelser, men ved de store angreb af ordnede formationer kan man høre 
bomberegnen nærme sig det sted, hvor man sidder, med frygtelig 
uafvendelighed. Bragene bliver højere og højere – det sidste var lige ved, 
det næste bliver lige over en selv og bliver i så fald det sidste, man får 
at høre, eller flyvehastigheden og højden er akkurat så stor, at den næste 
bombe falder de ti meter længere fremme, så man går fri. 
</p><p>
Du kan hverken gøre fra eller til; det er alt sammen matematisk nøjagtigt 
givet fra det øjeblik, den første bombe blev løsnet deroppe – sidder du lige 
i dødens interval, eller springer bomberne over dig som halmabrikker? 
</p><p>
Nu kommer nedslaget – og så lufttrykket, først lige på som et orkanagtigt 
stormkast, så reaktionen, tomrummet, hvor luften strømmer tilbage, og du 
føler det, som om alle indvoldene, mave og lunger, bliver krænget ud af 
munden på dig. Så kommer støvet rullende i tykke, fede skyer og lægger sig 
på tunge, læber, i øjnene, knaser mellem tænderne, det sorte støv, der 
pustes ud af alle revner og fuger, når bygningen synker lidt sammen for 
eksplosionens voldsomme tryk. Den næste bombe springer allerede længere væk. 
Første bølge er passeret. Du slap også denne gang ... 
</p><p>
Engang da jeg kun var nået til perronen, blev der lagt et bombetæppe over 
pladsen ovenover. Lufttrykket slyngede os alle sammen vandret hen ad 
perronen, mens de næsten ufattelige brag rystede hele underlaget, så det 
gyngede som et skib, og store stykker af loftets puds faldt ned over os. Da 
troede nogle, at den vældige støvsky, der kom rullende ned ad trappen til 
os, var gas. En soldat ville berolige den opskræmte mængde: 
</p><p>
»Kein Gas!«, råbte han. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00928/WWII_Germany_Destru_928056" data-id="928056" data-imgtype="jpg" data-caption="Amerikansk bombning af en flyfabrik i Berlin 8. marts 1944. Flyet er en såkaldt 'flyvende fæstning'. Foto: AP Photo"/><p>
Men kun hans sidste ord blev opfanget i tumulten, og en del af menneskene for 
op og begyndte at løbe for livet hen over de andre, der endnu lå ned. I et 
nu udbrød den forfærdeligste panik. Det lykkedes mig at stemme mig op på 
hænder og knæ, men i denne stilling blev jeg slæbt en snes meter hen ad 
perronen af de vildt opskræmte folkemasser, før jeg fik fødderne til jorden 
og kunne rejse mig op. En soldat, få meter fra mig, blev vanvittig af skræk 
og trak sin revolver frem – han ville tilbage til fronten, råbte han, og 
ikke dø som en mus i en fælde. Nogle af hans kammerater slog ham ud med et 
kæbestød og slæbte ham ind i billetkontoret. En gammel herre, der begyndte 
at slå vildt om sig med sin spadserestok, fik samme medfart. I etagen 
ovenover lå der fuldt af døde og lemlæstede mennesker – utålmodige og 
nysgerrige, som havde ment, at mellemetagen ydede beskyttelse nok, og måtte 
betale deres uforsigtighed med liv og førlighed. 
</p><p>
Mærkeligt var det at opleve, hvorledes luftangrebene ligefrem kastede deres 
skygge foran sig og allerede prægede livet på gaderne i lang tid, inden 
sirenerne gik. Det hændte meget ofte, at alle private alarmsystemer og 
aftaler glippede, og da jeg en overgang ikke selv havde nogen radio – flere 
store apparater ligger knust under ruinerne af mine skiftende boliger – var 
jeg ofte ganske uvidende om, at store angreb var forestående, når jeg om 
formiddagen forlod hotellet. 
</p><p>
Men før jeg havde gået hundrede meter, var jeg klar over, hvad der var i 
vente: Der var flere mennesker på gaden end sædvanlig, og de bevægede sig i 
bestemte andre retninger end dagligdagens husmødre på indkøb; grupper og 
klynger af kvinder og børn med bylter, tasker og kufferter stod uvirksomme 
rundt om på et tidspunkt, da de burde pile fra butik til butik eller stå i 
kø med indkøbsnet i hånden; der lå i hele atmosfæren noget underligt på én 
gang sløvt og anspændt – ikke søndagens magelige ro og ikke hverdagens 
travle jag, en ubeslutsom tøven, en angstfuld forventning – man kunne lige 
så godt vende om med det samme og gå op efter rygsækken med de vigtigste 
ejendele.<br/><br/><b>Men jeg tænker også på</b> den 1. marts 1943, da jeg som 
sædvanlig om morgenen skråede over Bayrischer Platz for at købe aviser, og 
min opmærksomhed blev fanget af noget så usædvanligt som to soldater, der 
åbenbart var kommet i højrøstet skænderi med en yngre dame. Jeg nærmede mig 
gruppen, netop som SS-soldaterne greb fat i hver sin af damens arme og ville 
slæbe af med hende: 
</p><p>
»Jeg forstår slet ikke, hvad De mener«, råbte hun; »jeg kan da ikke uden 
videre gå med Dem nu. Jeg har to små børn, der sidder alene hjemme og venter 
på mig«. 
</p><p>
»Ungerne skal nok komme samme vej«, svarede en af soldaterne og vred armen om 
på ryggen af den unge dame. 
</p><p>
I krumbøjet stilling puffede de hende hen til bagsmækken af en af deres store 
lastbiler med sejldugstag. Jeg så, at der sad andre mennesker under 
sejldugstaget. De havde gule stjerner syet på venstre side af deres 
overfrakker. 
</p><p>
»Hop op, din mær«, sagde en af soldaterne. 
</p><p>
Bagsmækken var ikke slået ned. Da hun rakte armene i vejret, kunne hun lige 
akkurat nå op til dens øverste kant. To af fangerne oppe i vognen fik ordre 
til at tage hende i hænderne, den ene soldat stødte sin bøssekolbe hårdt op 
i ryggen på hende, og skrigende blev hun trukket op over vognens bagsmæk. En 
slidt sort taske og et indkøbsnet med et brød trillede ned på gaden. Den 
anden soldat sparkede dem hen i rendestenen. 
</p><p>
»Det får hun ikke brug for mere«, sagde han og så sig sejrsstolt og tilfreds 
om blandt de tilfældige tilskuere. 
</p><p>
Han piftede i en fløjte, og bilen satte sig langsomt i gang. De to soldater 
fulgte efter på hver sit fortov, idet de holdt skarpt udkik efter gule 
stjerner. 
</p><p>
Jeg fulgte et stykke efter den uhyggelige bil, på en gang varm og kold, grebet 
af en lammende blanding af rædsel og skam. Et sted tog de en kone med en 
barnevogn. Konen blev tvunget op i bilen på samme måde som den første, jeg 
havde set; barnet blev revet ud af barnevognen og slynget op til hende 
bagefter. Barnevognen blev stående tom tilbage. 
</p><p>
Jeg flygtede bort, men i alle gader mødte jeg det samme syn. Det var en hel 
menneskejagt, SS havde sat i scene. Til fods og i små og store biler 
gennemtrawlede de alle gader og slæbte jøderne med sig. Pludselig standsede 
en lille åben bil lige ud for mig. 
</p><p>
»Aktentasche weg!«, kommanderede soldaten. 
</p><p>
Jeg havde min mappe med og bar den tilfældigvis under venstre arm, således at 
den dækkede over venstre side af min frakke. Jeg tog mappen væk. 
</p><p>
Soldaten tog til huen og grinede. 
</p><p>
»Ingen stjerne«, sagde han til sin sidemand, der atter startede bilen. 
</p><p>
På pressekonferencen stillede jeg et spørgsmål. Dr. Brauweiler stirrede som 
sædvanlig ned i bordpladen og sagde: 
</p><p>
»Det er mig ikke bekendt, at der foregår noget usædvanligt på gaden i Berlin i 
dag. Men da De hævder selv at have set det, skal vi lade sagen undersøge og 
give Dem et svar, hvis det lader sig gøre«. 
</p><p>
To dage senere oplystes det i pressekonferencen, at »myndighederne på ganske 
normal måde havde sat jøderne ind i en almennyttig arbejdsproces«. Der var 
intet usædvanlig hændt, og der var derfor ingen grund for de udenlandske 
korrespondenter til at skrive noget om det. Hvis de absolut insisterede på 
at ville skrive derom, måtte man forlange, at artiklerne eller telegrammerne 
om dette emne blev forelagt til forcensur. 
</p><p>
Det skal indrømmes, at jeg senere traf mange berlinere, der gav udtryk for, at 
de ikke billigede disse utrolige gemenheder, og jeg ved, at mange tyskere i 
smug stak lidt hjælp til jøder, der havde unddraget sig razziaerne og 
fristede en kummerlig tilværelse under jorden. Men den skændsel, jeg var 
øjenvidne til i Berlins gader den 1. marts 1943, var kun den logiske 
videreførelse af en politik, som det tyske folk under bifaldsbrøl næsten 
enstemmigt havde billiget, og hvis øjeblikkelige fordele det med tilfredshed 
og uden synligt samvittighedsnag havde gjort sig til gode med i årene 
1933-42. I den retning havde Hitler og Goebbels ikke bedraget det tyske folk 
– hvad der skete i Berlins gader den 1. marts, var netop det, de ville, og 
det kan ingen tysk mand eller kvinde have været uvidende om. 
</p><p>
Den ufatteligt sjofle og brutale indsamling af mennesker på gaderne var kun en 
nuance grovere end den praksis, man hidtil havde benyttet sig af: 
Afhentningen i hjemmene, hvor man for et syns skyld lod jøderne pakke en 
kuffert og medbringe 200 mark. For pengene blev taget fra dem på 
opsamlingsstedet – til at betale billetten med (!) – og kufferterne samledes 
mere end een gang i en pakvogn, der »ved et uheld« ikke var koblet rigtigt 
til togstammen, så den blev stående på Schlesischer Bahnhof, når 
deportationstoget satte sig i bevægelse i retning af Lublin og Maidanek ...<br/><br/><b>Dag efter dag skrev vi</b> vore telegrammer, den sidste lange vinter i 
mange graders frost i et rum uden vinduer og varme, somme tider ved 
stearinlys, fordi strømmen blev afbrudt – luftangrebene mod Tysklands 
trafiknet fremkaldte i løbet af 1944 en akut kulmangel i Berlin, som 
medførte endnu skrappere restriktioner end hos os: Strømmen blev til sidst 
ligefrem lukket i flere timer om dagen – og vort arbejde blev ustandselig 
afbrudt af luftangreb. 
</p><p>
Det kunne alt sammen endda gå, hvis der havde været nogen mening i det, vi 
bestilte; men jo værre det gik Tyskland, jo mere utilfredsstillende blev 
vort arbejde. Censuren skærpedes ustandselig, indtil det bogstavelig talt 
blev umuligt at få andet end en afskrift af den daglige hærberetning 
igennem, og skulle det lykkes at få listet en smule mere hjem til Danmark, 
blev det straks strøget af den tyske censur i Danmark, som omsider havde 
fundet på at alliere sig med danske nazister, der var sproget mægtigt og med 
hård hånd bremsede ethvert forsøg på underfundighed. 
</p><p>
Det hændte ikke blot dag efter dag, men uge efter uge, at det stof, der var 
indsamlet og formet under de umuligste arbejdsforhold og så at sige 
permanent livsfare, kasseredes helt eller blev reduceret til 3-4 ligegyldige 
og usammenhængende sætninger. Vi var tit ved at fortvivle og give op, men 
troen på, at vi dog havde en mission at opfylde ved at blive og være 
øjenvidner til den eksempelløse katastrofe, der var i rivende udvikling 
siden Stalingrad, fik os til at holde ud. 
</p><p class=" bl-elem"><i class=" bl-elem">Publiceret 14. april 2015 </i></p>	
</div>
</div></body></html>
