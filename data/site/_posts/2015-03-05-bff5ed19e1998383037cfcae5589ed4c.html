---
layout:     post
title: 	    "Målmanden blev helt i pokalgyser"
post_author:	    
post_date:	    Thu, 05 Mar 2015 21:22:44 +0100
post_site:	    politiken.dk 
post_link:	    http://politiken.dk/sport/fodbold/ECE2575663/maalmanden-blev-helt-i-pokalgyser/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Når en pokalkamp skal afgøres i straffesparkskonkurrence, er det som regel kun 
målmændene, der kan blive helte, og skytterne, som kan få skurkeroller, hvis 
de brænder. 
</p><p>
Stephan Andersen blev helten og Mads Agesen skurken i Parken, hvor FC 
København i en langvarig gyser gjorde sig klar til semifinalerne i 
pokalturneringen ved at slå Randers FC. 
</p><p>
To ineffektive hold spillede 120 minutter uden at kunne score, så afgørelsen 
skulle ske fra 11 meterpletten. Forløbet: 
</p><p>
1-0 til FCK: Pelle Nilsson. Nicolai Brock-Madsen udligner til 1-1. Brandur 
Olsen scorer til 2-1 til FCK. Nicolai Poulsen udligner til 2-2. Nicolai 
Jørgensen bringer FCK foran 3-2. 3-3 ved Elmar Bjarnason. Andreas Cornelius 
scorer til 4-3, Mads Fenger sørger for 4-4. Youssef Toutouh sparker over 
mål, hvorefter Christian Keller rammer overliggeren. Daniel Amartey scorer 
til 5-4. Og til sidst kaster Stephan Andersen sig til den rigtige side og 
klarer Mads Agesens forsøg. 
</p><p><b>FCK skruede tempoet op</b></p><p>
I den ordinære spilletid burde FCK have bragt sig foran i en stærk periode i 
begyndelsen af anden halvleg, hvor københavnerne satte tempoet op, og der 
kom mere variation, bredde og bedre ideer i opspillet. 
</p><p>
Andreas Cornelius, enormt flittig, pågående og modig, men ikke dygtig nok til 
at time opspringene, så han kunne få fart på hovedstødene mod mål, ramte 
overliggeren. 
</p><p><b class="ext-link">LÆS MERE</b><a class="embeddedlink" href="http://politiken.dk/sport/fodbold/ECE2572401/pokalturneringen-er-vigtigere-end-nogensinde/">Pokalturneringen er vigtigere end 
nogensinde</a></p><p>
Og Nicolai Jørgensen brændte midt foran mål en 100 procent-chance, da han fik 
en flad aflevering fra siden og sparkede bolden forbi den ene stolpe. 
Utroligt. Han vil ikke kunne lide at gense den situation i slowmotion. 
</p><p>
Landsholdsspilleren var ellers den mest kreative på FCK-holdet, og kronjyderne 
havde svært ved at tæmme ham, når han forlod udgangspositionen i venstre 
side og kom ind som ’mellemrumsspiller’ centralt. 
</p><p>
Randers FC gjorde det godt i de første 45 minutter, hvor Nicolai Brock-Madsen 
og Elmar Bjarnasson havde fine afslutninger fra nært hold og måtte ærgre sig 
over, at Stephan Andersen i FC København-målet placerede sig godt og diskede 
op med stærke redninger. 
</p><p><b class="ext-link">EXIT TIL RIVALERNE</b><a class="embeddedlink" href="http://politiken.dk/sport/fodbold/superligaen/ECE2573901/broendby-er-faerdig-efter-pokaldrama-med-tre-roede-kort/">Brøndby er færdig efter 
pokaldrama med tre røde kort</a></p><p>
Elmar Bjarnasson, anfører Christian Keller og den vævre, fikse Kasper Fisker 
var tilbage på Randers-holdet, hvor de var savnet i søndags, da Silkeborgs 
bundhold fik lov til at vinde så overraskende med 2-1 i Randers. 
</p><p><b>Stærk Randers-spiller måtte udgå</b></p><p>
Johnny Thomsen, der har spillet i FCK, var flittig og energisk i højre side 
som sædvanlig, men han måtte udgå i anden halvleg med en skade, og han vil 
næppe kunne være med i den svære udekamp mod AaB på søndag. Det svækker 
Randers-holdet. Johnny Thomsen har været stærkt spillende gennem hele 
sæsonen. 
</p><p>
Thomsens afløser, den 17-årige Mikkel Kallesøe, gjorde det glimrende i den 
forlængede spilletid, hvor begge hold var lidt forsigtige og tænkte mest på 
ikke at give chancer væk. Ståle Solbakken stod på sidelinjen og råbte, at 
bolden skulle sparkes ind i Randers-feltet, men spillerne hørte det åbenbart 
ikke. 
</p><p class=" bl-elem">
Den fjerde kvartfinale, Esbjerg mod AaB, blev først færdigspillet sent i aftes 
efter deadline på denne udgave af avisen. 
</p>	
</div>
</div></body></html>
