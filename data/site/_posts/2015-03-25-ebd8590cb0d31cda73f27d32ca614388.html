---
layout:     post
title: 	    "Hjemmeværnet kæmper med gådefuldt login-problem på ny portal"
post_author:	    Jesper Stein Sandal
post_date:	    Wed, 25 Mar 2015 09:50:38 +0000
post_site:	    www.version2.dk 
post_link:	    http://www.version2.dk/artikel/hjemmevaernet-kaemper-med-gaadefuldt-login-problem-paa-ny-portal-107906?utm_medium=feed&utm_source=version2.dk&utm_campaign=it_nyheder
---
<html><body><div><section class="body"><p>Hjemmeværnets nye portal, som gik i luften 1. januar, kæmper fortsat med problemer, hvor brugerne ind i mellem får problemer med at logge ind på portalen. Hjemmeværnskommandoen forsøger i samarbejde med Microsoft at løse problemet, men årsagen er endnu ukendt.</p>

<p>»Den ene af vores to Microsoft Forefront Unified Access Gateways (UAG) 'sander til', og det er en gåde for Microsoft, hvorfor det sker,« siger projektleder på det nye HJV.dk, Søren Pedersen fra Hjemmeværnskommandoen, til Version2.</p>

<p>Hele infrastrukturen for den nye portal er baseret på Microsoft, bortset fra den load balancer, der står foran systemet. Derfor har Hjemmeværnskommandoen også en supportaftale med Microsoft, hvor teknikere i udlandet nu arbejder på at identificere årsagen til problemerne med login.</p>

<p>»Vi har sat en særlig logning på serverne, så vi kan overvåge dem og genstarte, når vi ser nogle bestemte ting. Men vi har ikke fået styr på alle scenarierne endnu. Når vi ser noget nyt, så tilføjer vi det til overvågningen,« forklarer Søren Pedersen.</p>



<p>Problemerne med login optræder cirka en gang om ugen. En bruger af systemet skriver dog til Version2, at de optræder flere gange om ugen.</p>

<p>Ifølge Søren Pedersen var der flere problemer med login i tiden lige efter lanceringen, hvor Microsoft fandt frem til, at UAG'en ikke kunne håndtere, at load balanceren anvendte connection pooling.</p>

<p>»Det har vi løst i januar med Microsofts hjælp,« siger Søren Pedersen.</p>

<p>Brugeren af HJV.dk kritiserer også lange ventetider i systemet, når de frivillige skal oprette nye aktiviteter på portalen.</p>

<p>»Simple administrative opgaver såsom at oprette en aktivitet tager mellem 30 minutter til halvanden time. For eksempel kan man ikke arbejde videre på en oprettet aktivitet, før den er færdig med noget baggrundskørsel. I praksis betyder det, at man mindst venter 10-20 minutter for hver enkelt oprettet aktivitet,« skriver brugeren i en e-mail til Version2.</p>

<p>Det nye HJV.dk er ikke blot en ny hjemmeside, men et helt nyt administrativt system, der bygger på Sharepoint. Samtidig er flere arbejdsgange blevet digitaliseret i forhold til tidligere, og det kan kræve både tilvænning hos brugerne og tilpasning af systemet.</p>

<p>»Tidligere skulle de frivillige for eksempel sende kursusansøgninger ind på papir. Nu sker det i systemet, så derfor er der flere ting i workflowet, der skal tages højde for, og det tager længere tid,« siger Søren Pedersen.</p>

<p>Samtidig er systemet designet til at understøtte en arbejdsgang, hvor dem, der står for en aktivitet, først opretter den, derefter kan de frivillige melde sig til, så afvikles aktiviteten, og til sidst skal den efterbehandles. Derfor vil processen være strukket ud over flere dage.</p>

<p>»Men hvis man gør det hele på én gang for eksempel efter man har afholdt aktiviteten, så bliver man ramt af det her workflow. Vi har forsøgt at tage højde for alle mulige scenarier, men det er svært at forudsige brugsmønstre,« forklarer Søren Pedersen.</p>





<p>Hos drifts- og støtteafdelingen i Hjemmeværnskommandoen, som står for HJV.dk, bliver der løbende arbejdet på at justere systemet i takt med, at man opdager, hvilke problemer brugerne oplever.</p>

<p>Selvom nogle af brugerne er frustrerede over systemet, så er det alligevel så vigtigt et administrativt redskab, at Hjemmeværnskommandoen ikke frygter, at brugerne giver op og i stedet flygter til eksempelvis grupper på Facebook.</p>

<p>»Vi udbygger løbende de administrative og forvaltningsmæssige funktioner. Jeg kan ikke se, at Facebook kan erstatte dem. Det vil kun kunne erstatte kommunikationsdelen,« siger Carsten Albrechtsen, chef for drifts- og støtteafdelingen i Hjemmeværnskommandoen til Version2.</p>

<p>Lige nu har login-problemerne højeste prioritet for Hjemmeværnskommandoen i forhold til at løse de problemer, der er dukket op efter lanceringen. Selve HJV.dk har kostet cirka 70 millioner kroner og blev to år forsinket. Systemet gik i luften 1. januar 2015, og driftsfolkene er altså stadig i færd med at udrede de problemer, som først har vist sig efter lanceringen.</p>
  </section></div></body></html>
