---
layout:     post
title: 	    "CO2-osere: Bilproducenter står til bøder på flere milliarder"
post_author:	    Anne Marie Lykkegaard
post_date:	    Thu, 07 May 2015 03:00:09 +0000
post_site:	    ing.dk 
post_link:	    http://ing.dk/artikel/co2-osere-bilproducenter-staar-til-boeder-paa-flere-milliarder-175887
---
<html><body><div><section class="body">
			<p>Volkswagen, BMW, Daimler og Jaguar Landrover. Disse fire stolte bilmærker dumper alle i <a href="http://www.paconsulting.com/our-thinking/driving-with-fewer-emissions/">PA Consultings rapport</a> om opfyldelse af EU’s CO2-krav i 2021.</p>
			<p>Sammen med dem er 10 andre bilproducenter blevet undersøgt i forhold til udledning af CO2 og otte af de i alt 13 producenter ser næppe ud til at opnå EU’s krav. Deres nyeste biler må i gennemsnit nemlig ikke udlede mere end 95 gram CO2 per kørt kilometer inden 2020-2021.<br/>
			<figure class="plugin right zoomable"><img data-original-image="http://ing.dk/sites/ing/files/ranking_per_average_co2.jpg" src="http://ing.dk/sites/ing/files/styles/w1120_media_right/public/ranking_per_average_co2.jpg?itok=CI2NjBex" alt=""/><figcaption>Tabellen viser producenternes placering i forhold til EU’s mål i 2021. De enkelte mål for producenterne bliver udregnet med udgangspunkt i bilflåden, altså antallet af solgte biler, som varierer fra producent til producent. </figcaption></figure><br/>
			Lovgivningen er sat sådan sammen, at hvis producenterne ikke kan nå dette mål, skal de betale 95 euro per gram CO2, de overstiger målet. Dette tal skal de så gange med det antal biler, de sælger i 2020. Det betyder ifølge rapporten, at BMW og Daimler hver især kan se frem til en bøde på 100 millioner euro. Værst ser det ud for Volkswagen, der risikerer at skulle punge ud med én milliard euro.</p>
			<p>Blandt dem, som holder sig inden for EU’s krav, er Renault, Peugeot-Citron og Fiat. Og dem kan de andre bilmærker måske lærer noget af, siger chefkonsulent hos PA Consulting Thomas Goettle og kommer med tre råd.</p>
			<p>»Producenterne skal reducere vægten på deres køretøjer, de skal udvikle mere effektive eller måske endda alternative motorer til deres biler. Og så er det en god ide at skabe en større andel af mindre, hybride og elektriske biler i deres samlede sortiment,« siger Thomas Goettle, der chefkonsulent hos PA Consulting, i en pressemeddelelse.</p>
			<h2>BMW skal have flere elbiler</h2>
			<p>Ud fra rapporten er det især de tyske bilgiganter, som klarer sig dårligt. Det skyldes blandt andet, at de sælger mange store biler, som simpelthen kører kortere på literen end eksempelvis de franske mærker, som har mange små, miljøvenlige biler i deres sortiment.<br/>
			Thomas Goettle vurderer, at BMW kan komme tættere på EU-målet, hvis de introducerer flere elbiler i deres sortiment. Det kræver dog, at der er købere til dem, og det skal regeringerne blandt andet hjælpe med.</p>
			<p>»Elbilerne er generelt ikke ligeså sjove og æstetiske at køre i som en almindelig bil, hvis man ser bort fra den populære Tesla S. Derfor er der fra regeringernes side nødt til at være nogle tilskud, der kan øge antallet af elbiler. Det kan være, at de må køre i busbanerne, ikke skal betale på betalingsveje eller kan parkere gratis inde i centrum,« siger han til Ingeniøren.</p>
			<h2>Danmark er »best in class«</h2>
			<p>I forhold til tilskud fra regeringer, der skal tilskynde bilkøberne til at vælge mere energivenlige biler, diskuterer de danske partier netop en forlængelse af afgiftsfritagelsen på elbiler til og med 2016. På et senere tidspunkt, formentlig efter valget, skal hele registreringsafgiften diskuteres af politikerne, men sådan som den er skruet sammen nu, gavner den faktisk de bilproducenter, som laver miljøvenlige biler.</p>
			
			<p>»Vi er best in class, fordi vi allerede i 2007 indrettede registreringsafgiften, så den er afhængig af CO2-udledningen. Derfor premieres de biler, som har en lav CO2-udledning, så vi understøtter EU-reguleringen. I år er kravet, at bilerne må udlede 130 gram CO2 per kilometer, men i 2014 udledte de nykøbte danske biler i gennemsnit kun 127 gram, så derigennem opfylder vi det krav,« siger Susanne Krawack, der er chefkonsulent hos den grønne tænketank Concito.</p>
		</section>
		  </div></body></html>
