---
layout:     post
title: 	    "Det vil Danmark få ud af bankunionen"
post_author:	    
post_date:	    Thu, 30 Apr 2015 12:11:18 +0200
post_site:	    politiken.dk 
post_link:	    http://politiken.dk/oekonomi/ECE2649802/det-vil-danmark-faa-ud-af-bankunionen/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Langt om længe er Erhvervs- og vækstministeriet klar med en vurdering af, 
hvorvidt det kan være en fordel eller ulempe for Danmark at gå med i den 
bankunion, som eurolandene er godt i gang med at bygge op. 
</p><p>
Overordnet lyder konklusionen: 
</p><p>
»Det er vurderingen, at der samlet set er meget, der taler for, at det vil 
være i dansk interesse at deltage i det styrkede banksamarbejde. Der er 
samtidig nogle områder, hvor yderligere afklaring vil være hensigtsmæssig«. 
</p><p>
Her er de afgørende argumenter for vurderingen: 
</p><p><b>Øget indflydelse</b></p><p>
På den positive side tæller, at dansk deltagelse i det styrkede banksamarbejde 
vil kunne styrke Danmarks interessevaretagelse i EU. Det gælder ikke mindst 
udviklingen i lovgivningen på det finansielle område, konkluderer rapporten. 
</p><p><b>Adgang til bankfond</b></p><p>
Hvis Danmark deltager i samarbejdet vil det også betyde, at vi kan få adgang 
til den fælles fond, som de europæiske banker skal bygge op frem mod 2026. 
Den kan bruges til at hælde vand på eventuelle ildebrande i de vigtigste 
pengeinstitutter - såkaldt systemisk vigtige finansielle institutter (SIFI) 
- før deres problemer går ud over hele samfundsøkonomien. 
</p><p>
Når det gælder de vigtigste banker i Danmark, vurderer rapporten dog, at en 
sådan situation er »meget lidt sandsynlig og mindre sandsynlig, end at 
SIFI'er i euroområdet kommer i den situation«. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/politik/ECE2649216/regeringen-goer-klar-til-at-gaa-med-i-bankunionen/">Regeringen gør klar til at gå 
med i bankunionen</a></p><p>
Med andre ord anses det for mere sandsynligt, at pengene i den fælles fond går 
til banker i Frankrig, Spanien eller andre eurolande, der fortsat har 
betydelige økonomiske udfordringer, herunder banker med en relativt stor 
andel af misligholdte lån. 
</p><p><b>Mere indre marked</b></p><p>
En fordel ved dansk deltagelse kan også være, at den mere ensartede praksis 
for tilsyn og afvikling inden for samarbejdet kan styrke konkurrencen i det 
indre marked på længere sigt. Det gælder ikke mindst, hvis denne praksis 
kommer til at påvirke fremtidig EU-regulering på området. En sådan indre 
markedseffekt skal dog næppe overvurderes, lyder det i rapporten. 
</p><p><b>Usikkerhed om tilsynets kvalitet</b></p><p>
Danmark vurderes i dag at have et velfungerende tilsyn med finanssektoren. Men 
hvis vi går med i bankunionen, så overtager ECB i sidste ende det endelige 
ansvar for at holde øje med de største banker. 
</p><p>
Med den konstruktion og de regler, der ligger til grund for det fælles tilsyn, 
er der et godt grundlag for, at ECB's tilsyn også vil få en høj kvalitet, 
konkluderer rapporten. Konkret fremhæves, at ECB gennem tilsyn med EU’s 
store banker får et bredt sammenligningsgrundlag. 
</p><p>
Men, lyder det videre: Det er dog for tidligt at konkludere entydigt på 
kvaliteten af det fælles tilsyn og den konkrete tilsynspraksis i ECB. 
</p><p><b>Usikkerhed om danske regler </b></p><p>
Hvis Danmark går med, må vi dog også indstille os på, at vi selv bestemmer 
mindre. Eller som det hedder i rapporten: 
</p><p>
»Tilslutning til det styrkede banksamarbejde vil have den konsekvens, at det 
vil være vanskeligt at opretholde dele af den nuværende tilsynsmæssige 
praksis samt enkelte regler, som er gennemført som opfølgning på krisen i 
Danmark«, 
</p><p>
Konkret kan det ikke mindst vække bekymring i forhold til dansk realkredit. I 
øjeblikket vurderes den som meget sikker, hvilket gør det relativt billigt 
for realkreditinsitutterne at finde penge til deres boliglån. Hvis 
vurderingen af realkreditten ændres, kan det pludseligt blive dyrere. 
</p><p class=" bl-elem">
I forhold til områder med behov for afklaring hedder det da også i rapporten: 
»Det drejer sig særligt om behandlingen af dansk realkredit«. 
</p>	
</div>

</div></body></html>
