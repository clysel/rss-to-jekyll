---
layout:     post
title: 	    "Resistens-forskere: Vi skal have antibiotika helt ud af svinestaldene"
post_author:	    Magnus Bredsdorff
post_date:	    Thu, 19 Mar 2015 10:33:28 +0000
post_site:	    ing.dk 
post_link:	    http://ing.dk/artikel/resistens-forskere-vi-skal-have-antibiotika-helt-ud-af-svinestaldene-174888
---
<html><body><div><section class="body"><p>Antibiotika skal så godt som afskaffes i de danske svinestalde, og det kan sagtens lade sig gøre.</p>
			<p>Sådan lyder det fra to af Danmarks førende forskere i resistente bakterier. De langer begge ud efter <a href="http://fvm.dk/fileadmin/user_upload/FVM.dk/Dokumenter/Landbrug/Indsatser/MRSA/Handlingsplan_20for_20husdyr-MRSA_2017032015_20-_20FINAL_20DOK790779_20_283_29.pdf">den handlingsplan</a>, som fødevareminister Dan Jørgensen (S) onsdag præsenterede, og som ministeren solgte til landets medier på at ville skære 15 procent af antibiotikaforbruget inden 2018.</p>
			<p>»I min ideelle verden skal antibiotika helt væk fra staldene. Hvis vi på tre år kan halvere forbruget, så er det en begyndelse,« siger professor og overlæge Henrik Westh, der leder Videncenter for MRSA på Hvidovre Hospital.</p>
			
			<p>Han giver ikke meget for landbrugets argument om, at der skal være plads til at behandle de syge dyr.</p>
			<p>»Du kan betragte svinene som skolebørn i deres bedste alder. Vi har valgt de sundeste og raskeste af vores avlsmasse, og vi er stolte af vores avlsarbejde,« siger han som forklaring på, at grisene stort set ikke bliver syge.</p>
			<p><aside class="plugin right box">
			  Svine-MRSA</aside></p>
			<p>Methicillin Resistente Staphylococcus Aureus er en gruppe af stafylokokbakterier, som er resistente over for flere typer af antibiotika, herunder methicillin. Betegnelsen svine-MRSA henviser til en bestemt variant, CC398, som trives i svinestaldene.</p>
			<p>En undersøgelse viste sidste år, at 68 pct. af de danske besætninger med slagtesvin er ramt af MRSA, mens det gælder 63 pct. af avlsbesætningerne.</p>
			<p>Ifølge Statens Serum Institut blev 1.273 danskere sidste år diagnosticeret som bærere af bakterien, næsten en fordobling i forhold til 2013. Læger anslår, at det kun er toppen af isbjerget, og at op mod 12.000 danskere kan være raske smittebærere af bakterien.</p>
			<p>MRSA CC398 er ingen trussel for raske mennesker, men folk, der i forvejen er svækkede, kan dø af infektionen. Fem danskere er således døde, efter at de er blevet smittet med MRSA CC398.
			</p>
			<p>Hvis altså ikke lige det var, fordi smågrisene bliver taget fra soens die efter 28 dage. På det tidspunkt er deres fordøjelsessystem ikke udviklet endnu. Derfor får de diarré, som landmændene slår ned med antibiotika.</p>
			<p>»Så spørgsmålet er, hvorfor landbruget har produktionsmetoder, der gør grisene syge,« mener Henrik Westh.</p>
			
			<p>Helt på bølgelængde er Hans Jørn Kolmos, forskningsleder inden for klinisk mikrobiologi på Odense Universitetssygehus.</p>
			<p>»Hvis man presser dyrene ved at fravænne dem efter fire uger, så er det klart, at man ikke kan reducere antibiotikaforbruget,« konstaterer han.</p>
			<p>Hans Jørn Kolmos mener, at antibiotikaforbruget kan reduceres med 90 procent og ikke blot 15 procent inden 2018.</p>
			<p>»Vi skal se på de dygtige svineproducenter, som kan reducere deres forbrug til ti procent af i dag. Økologerne magter det også,« påpeger han.</p>
			
			<p>Dan Jørgensens handlingsplan lægger op til at udfase det mest resistensskabende antibiotikum i svineproduktionen, tetracyklin.</p>
			<p>»Men der er ingen tidsfrist,« konstaterer han.</p>
			<p>Tetracyklin udgjorde sidste år 31 procent af antibiotikaforbruget til svin. Med målsætningen om et samlet fald på forbruget på kun 15 procent, lægger Dan Jørgensen derfor i praksis op til, at landmændene erstatter tetracyklin med andre præparater. Det er uambitiøst, mener Hans Jørn Kolmos.</p>
			
			<p>Svine-MRSA CC398 er allerede blevet resistent over for nogle typer af antibiotika. Derfor vil bakterien stadig findes, selv om hvis landmændene holder op med at bruge så meget som et gram antibiotika.</p>
			<p>»Antibiotika-forbruget i landbruget handler ikke kun om MRSA. Der er mange andre bakterier, som svinene har, som også er resistente. De er en del af den store resistenspool, som vi kommer i kontakt med via vores fødevarer,« pointerer Henrik Westh.</p>
			<p>Han mener, at det er vigtigt at forbeholde antibiotika til behandling af mennesker.</p>
			<p>»Hvis vi lader et universelt misbrug fortsætte, vil vi om 30 år kigge tilbage på denne tid, som dengang muligheden for at behandle infektioner med antibiotika forsvandt,« advarer Henrik Westh.</p>
			<p>Dan Jørgensens oplæg til MRSA-handlingsplan skal forhandles på plads med Folketingets partier. SF har allerede meldt sig med et krav om en reduktion af antibiotika på 50 procent i stedet for 15.</p>
			<p>Både Hans Jørn Kolmos og Henrik Westh påpeger desuden, at der skal gribes langt kraftigere ind over for forbruget af zink til smågrise, end handlingsplanen lægger op til. De mener begge, at zink har samme virkning som antibiotika, og at det skaber lige så meget resistens.</p>
			
			<p>»Zink-forbruget er steget med to til tre gange i samme periode, som ministeren bryster sig af, at antibiotikaforbruget er faldet. Det skal ned, for det er en miljøfaktor, som er med til at holde de resistente bakterier i live,« siger Hans Jørn Kolmos.</p>
			<p>Handlingsplanen fra Dan Jørgensen nævner zink, men der er ingen mål for, hvor meget forbruget skal sænkes.</p>
			
		</section></div></body></html>
