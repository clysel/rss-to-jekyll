---
layout:     post
title: 	    "Intelligent energistyring skar kun 12 kr. af elregningen"
post_author:	    Christian Østergaard
post_date:	    Mon, 16 Feb 2015 15:49:00 +0000
post_site:	    ing.dk 
post_link:	    http://ing.dk/artikel/intelligent-energistyring-skar-kun-12-kr-af-elregningen-174175
---
<html><body><div><section class="body"><p>Selv om intelligent styring af elektrisk udstyr vinder frem i erhvervslivet, er det fortsat svært at udnytte teknologierne i private hjem. Det måtte Fortum, ABB og Electrolux sande under et forsøg i den bæredygtige Stockholm-bydel Norra Djursgårdsstaden. Det skriver det svenske medie <a href="http://www.nyteknik.se/tekniknyheter/article3883234.ece">Ny Teknik</a>.</p>
			<p>Norra Djursgårdsstaden skal være en ‘bæredygtig bydel i verdensklasse’, og under overskriften Det Aktive Hus brugte de tre virksomheder brugte et hjem i bydelen til at undersøge mulighederne for at integrere automatisk slukning af apparater, der ikke bliver brugt, og start af vaskemaskiner, når strømmen er miljøvenlig.</p>
			
			<p>Til formålet blev den nybyggede fireværelses lejlighed udstyret med bevægelsessensorer, der slukker de elektriske apparater, når beboerne forlader rummet, samt flere apparater, blandt andet en vaskemaskine, der automatisk tænder, når elektriciteten udleder mindst CO2 og er billigst.</p>
			<p>Forsøget endte dog ikke med de besparelser, som virksomhederne håbede på. Over de seks måneder havde familien i det automatiserede hjem sparet 2,5 procent af deres elregning, svarende til 74 svenske kroner – eller sølle 12 kroner om måneden. Dertil kom en række tekniske problemer og ikke mindst samarbejdsproblemer mellem de involverede teknologivirksomheder.</p>
			
			<p>Over for Ny Teknik peger projektleder for projektet, Carin Torstensson, på, at særligt to komplikationer gav projektet problemer. Dels skulle den automatiske start af apparater styres af et computersystem, der skulle modtage information om CO2-udledning og elpris. Imidlertid standsede ABB, som stod for udviklingen, pludselig investeringerne i projektet, og opgaven måtte derfor varetages af en anden kommunikationsløsning, hvilket ifølge Carin Torstensson kostede værdifuld tid for projektet.</p>
			<p>Ifølge Ralf Späth, Business Development Manager hos ABB, skyldes problemet, at udvikllingen blev dyrere end forventet.</p>
			<p>»Forbrugerne vil jo have ‘payback’, og med dagens elpriser kan de ikke tjene investeringen i produktet hjem,« forklarer han til Ny Teknik.</p>
			<p>Også en vaskemaskine og tørretumbler fra Elektrolux blev forsinket, og familien måtte i stedet for den automatiske styring selv installere en gammeldags timer til at starte de hårde hvidevarer i hjemmet.</p>
			
			<p>Carin Torstensson mener, at eksemplerne viser, at virksomhederne, der var med i forsøget, ikke er vant til at samarbejde om udviklingsprojekter.</p>
			<p>»De handlede først og fremmest som køber og sælger i stedet for at samarbejde,« siger hun til Ny Teknik.</p>
			<p>Ud over de større problemer stødte familien i forsøget på problemer som, at energistyringen slukkede for ovnen, mens de lavede mad, fordi de forlod køkkenet, ligesom den automatiske slukning af en guitarforstærker gentagne gange slettede apparatets hukommelse. I de tilfælde var det største problem, at familien ikke selv kunne ændre på opsætningen af systemet, men måtte tilkalde en montør.</p>
			<p>Forsøget danner baggrund for et større forsøg, der skal omfatte 155 lejligheder i Norra Djursgårdsstaden.</p>
		</section></div></body></html>
