---
layout:     post
title: 	    "Singapores hårdhændede leder er død"
post_author:	    
post_date:	    Mon, 23 Mar 2015 08:14:23 +0100
post_site:	    politiken.dk 
post_link:	    http://politiken.dk/udland/ECE2599786/singapores-haardhaendede-leder-er-doed/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Det var i 1959, at Politiken trykte en artikel om »den nye mand i Singapore«. 
På samme side er der annoncer for charterrejser til Mallorca, som man kunne 
besøge i to uger for 795 kroner, og tøjbutikken Van Heusen på Vesterbrogade, 
som reklamerede for »elegante skjorter« af »engelsk kvalitet«. 
</p><p>
Dengang var Singapore en britisk koloni, der mest var kendt for at være en 
vigtig havneby, som danske skibe også anløb. Udover havn, handel og de 
dengang cirka halvanden million indbyggere, var der ikke meget andet end 
fugtig jungle i Singapore. 
</p><p>
Men så kom Lee Kuan Yew til magten. Og her blev han siddende. 
</p><div class="art-quote article-box">
<p class="quote"/>
<blockquote>
<p class="quote-txt">
Der er ingen, som er i tvivl om, at hvis du går efter mig, så vil jeg tage 
knojern på og trænge dig ind i en blindgyde.
</p>
<p class="sender">
Lee Kuan Yew 
</p>
</blockquote>
</div><p/><p>
Dengang 36-årige Lee Kuan Yew vandt en jordskredssejr ved sommerens valg i 
1959. Han havde visioner. Lee »drømmer da også selv om Singapore som det 
fremskredne industrielle centrum« for Malaysia, skrev Politiken. 
</p><h3>
Et af verdens rigeste lande 
</h3><p>
Det lykkedes. Og mere til. De næste årtier opbyggede Lee et Singapore, som 
blev et af verdens rigeste og mindst korrupte lande samt et globalt 
finanscenter. 
</p><p><b class="ext-link">NYHED </b><a class="embeddedlink" href="http://politiken.dk/udland/ECE2599614/singapores-landsfader-er-doed/">Singapores landsfader er død</a></p><p>
Siden valget for over fem årtier siden sad Lee Kuan Yew næsten uafbrudt i 
centrum af magten, indtil han døde i morges lokal tid. Lee Kuan Yew blev 91 
år. 
</p><p>
Officielt var Lee ministerpræsident fra 1959-1990, men han gik aldrig rigtig 
på pension, og det var først i 2011, at han fratrådte regeringen. Han var 
stadig medlem af parlamentet ved sin død. 
</p><p>
I Singapore er Lee, der i 1940'erne blev uddannet på Cambridge University i 
England, kendt som landsfaderen og nationens grundlægger. Internationalt er 
han berømt for at have opbygget en lille og effektiv regering, hvis 
erhvervs- og økonomiske politik ifølge Verdensbanken har gjort bystaten til 
et af de nemmeste områder i verden at lave forretninger i. 
</p><h3>
Vælgere gjorde oprør i 2011 
</h3><p>
Men ved valget i april 2011 skete det næsten usandsynlige, at vælgerne gjorde 
oprør mod Lee Kuan Yew og hans People’s Action Party (PAP), der dog stadig 
sikrede sig et solidt flertal med 81 af parlamentets 87 pladser. For Lee 
Kuan Yew har aldrig tilladt, at et oppositionsparti for alvor kunne slå 
rødder. 
</p><p>
Lee Kuan Yew er da også blevet kritiseret for at stå i spidsen for et 
autokratisk styre, der undertrykker og begrænser borgernes rettigheder og 
frihed. 
</p><p>
»Vi bestemmer, hvad der er rigtigt. Det er lige meget, hvad folket tænker«, 
sagde han i 1986. 
</p><p>
Der er orden og politisk stabilitet i Singapore. Men prisen er, at den sociale 
kontrol er stærk. For eksempel er homoseksualitet stadig forbudt. 
Ytringsfriheden er også begrænset, og organisationen Reporters Without 
Borders har Singapore på plads nummer 153 ud af 180 lande. 
</p><h3>
Etniske sammenstød 
</h3><p>
I 1960erne var der også alvorlige etniske sammenstød i Singapore mellem de 
store grupper af kinesere, indere og malayer. I dag er integrationen mellem 
et kludetæppe af nationer og religioner sikret gennem især strikse kvoter på 
sociale boligbyggerier, der forhindrer ghettoer. 
</p><p>
Den helt store befolkningsgruppe er etniske kinesere, der i dag udgør cirka 75 
procent af de cirka 5,3 millioner indbyggere. 
</p><p>
For kritikerne er Singapore en moderne udgave af Nordkorea. I 1993 skrev 
forfatteren William Gibson, der er født og opvokset i Singapore, en artikel 
i Wired Magazine, hvor han kaldte bystaten for »Disneyland med dødsstraf«. 
</p><p>
Men for tilhængerne af Lee Kuan Yew er manipulationen af grundloven, 
undertrykkelse af frihed, fængsling af kritikere og manglen på politiske 
alternativer en lille pris at betale for den solide økonomi, der har gjort 
den lille østat til det tredjerigeste land i verden målt per indbygger. 
</p><h3>
Søn har taget over 
</h3><p>
I dag er det Lee Kuan Yew’s søn, den 63-årige Lee Hsien Loong, der er 
ministerpræsident for Singapore. Den post har han haft siden 2004. For det 
lykkedes for Lee Kuan Yew at opbygge et politisk system, der indtil videre 
har sikret magten blandt hans arvefølgere. En model med centraliseret magt 
og en blanding af undertrykkelse og frihed. 
</p><p>
Som Lee Kuan Yew sagde i et af sine mest berømte citater: 
</p><p class=" bl-elem">
»Der er ingen, som er i tvivl om, at hvis du går efter mig, så vil jeg tage 
knojern på og trænge dig ind i en blindgyde«. 
</p>	
</div>
</div></body></html>
