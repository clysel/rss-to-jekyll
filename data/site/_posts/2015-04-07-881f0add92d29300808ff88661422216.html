---
layout:     post
title: 	    "Farvel fra Suzanne Brøgger: Det er Klaus, der er død"
post_author:	    
post_date:	    Tue, 07 Apr 2015 09:34:45 +0200
post_site:	    politiken.dk 
post_link:	    http://politiken.dk/kultur/boger/ECE2617926/farvel-fra-suzanne-broegger-det-er-klaus-der-er-doed/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Når de store træer falder i skoven, brager det helt ind i sjælen. Og bagefter 
bliver der helt stille. Klaus Rifbjergs død var ventet, men sorgen, savnet 
og tabet overgår mine værste anelser. 
</p><p>
Ligesom man ikke kan se skoven for bar træer, kunne man ikke se Klaus for bar 
bøger. Men man kunne mærke ham. Hans altoverskyggende indflydelse på alle 
dem, han kom i nærheden af, ja på hele hans samtid. Ingen kunne komme ham 
nær uden at blive smittet af hans væsen. Og han kunne <i>se</i> – 
både naturen og menneskenes natur – durk igennem. Det var måske ikke lige 
rart for alle. Men jeg var heldig, han støttede, som den eneste, min debut 
som forfatter. 
</p><p>
I guldalderen hed de to store H.C. Andersen og Søren Kierkegaard. Den ene 
skrev om ’Lykkens galocher’, den anden om dér, hvor skoen trykker. I det 20. 
århundredes modernisme havde vi to, der ragede op. Villy Sørensen og Klaus 
Rifbjerg. Den ene kunne tænke, den anden – sanse, som man sagde. 
</p><div class="art-quote article-box">
<p class="quote"/>
<blockquote>
<p class="quote-txt">
Hans rigdoms reservoir af det danske strømmende sprog var uendeligt, 
musikalsk. Aldrig en falsk tone
</p>
</blockquote>
</div><p>
Klaus Rifbjerg var hyper-sansningens digter. Intet gik hans skæve næse forbi. 
Men han havde ikke kun næse, han kunne læse med <i>øret</i>. 
Når jeg roste Poul Henningsens mor, Agnes Henningsens, erindringer som 
livsbekræftende, sagde Klaus: »Ja, men hun koketterer med frisindet«. Jeg 
kunne pludselig mærke, at det var sandt. Hans rigdoms reservoir af det 
danske strømmende sprog var uendeligt, musikalsk. Aldrig en falsk tone. 
»Ægthedskravet i os« var hans brand. </p><p>
Det er en af det tyvende århundredes største danske digtere, der er død. Fra 
Vølvens spådom til Klaus Rifbjerg, så sandt som kanonen lyder. For han bar 
det danske sprog, holdt det oppe i omdrejninger og niveau, førte talesproget 
videre ind i skriften – det henslængte, det højtstemte, det lavmælte og det 
musestille, som man er stille, når man får færten af vildtet i skoven. 
</p><p>
Ingen kunne danskerne på fingrene som han. For han kendte dem fra sig selv. 
Engang kørte han og jeg gennem Vietnam, en hel dag i taxa. Og jeg tænkte, at 
Vietnam før eller senere måtte sætte sig i hans sprog. Men det skete aldrig. 
Til gengæld protesterede han højlydt på vietnamesisk monopol-tv mod den 
censur, vores vietnamesiske kolleger måtte lide under. Klaus blev 
ekskluderet fra værtskabets festligheder, hans integritet og indignation var 
dybtfølt og ægte. Ligesom hans mod. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/kultur/boger/ECE2616661/danmarks-roterende-dreng-nummer-eet/">Danmarks roterende dreng 
nummer eet</a></p><p>
Modstanden gjaldt også de danske hyklerier. Da det blev vi-dansk snusfornuft 
at placere det yderste højre som ’midten’. Klaus Rifbjerg havde vægtigere 
historiske erfaringer at trække på, som kom til udtryk i det underfundige 
filmmanuskript sammen med Jan Troell fra 2012 om den svenske chefredaktør 
Torgny Segerstedt, der ensomt og stædigt satte sig op mod nazismen 
(1933-45). Den kom vist aldrig til at gå i danske biografer. Tidsånden har 
det med at springe, uden fortid – eller fremtid i sigte. 
</p><p>
Det var i Vietnam, jeg blev klar over, hvor dansk Klaus Rifbjerg var. Og netop 
fordi det danske fyldte så meget i ham, var han nødt til at leve delvist i 
eksil for at kunne arbejde. Hans sprog havde rod i en dansk barndom og en 
dansk opvækst, der aldrig forlod ham og som han var trofast mod hele sit 
liv. Hans meninger kunne være forudsigelige, men aldrig hans udtryk. Han så 
helt stille og mystisk ud, hvis man spurgte ind til hans skriveproces. Det 
gjorde man så heller ikke. Der var noget tabuiseret over det, som han ikke 
tog spor højtideligt: »du starter bare oppe i venstre hjørne« – men som blev 
altdominerende for hans liv og hans omgivelser med. 
</p><div class="art-quote article-box">
<p class="quote"/>
<blockquote>
<p class="quote-txt">
Dette overskud, denne overflod af sprog og bøger, denne strømmende skrift, med 
flotheden som impuls
</p>
</blockquote>
</div><p>
Trofast, generøs, stor i slaget, det var Klaus. Dette overskud, denne overflod 
af sprog og bøger, denne strømmende skrift, med flotheden som impuls. Han 
skaffede midler til forfatter-refugier, akademi, legater og priser. Som vært 
ved livets store bord gav han mad og han gav vin. </p><p>
Men der er også en ensomhed i hans bøger. Hos en, der kører fortabt rundt på 
vejene, uden at finde et blivende sted. »Jeg drukned min sorg ...«. Trøsten 
fandtes på bunden af sagosuppen. Jeg har hørt ham recitere ’Flugten til 
Amerika’, hvor Klaus drog over som ung. Siden blev han hverdagslivets, ind i 
mellem absurde, digter. Så absurd som livet nu og da kan stille sig an i et 
moderne velfærdssamfund. 
</p><p>
Men han kunne – som en anden Johannes V. Jensen – skrive en jublende hyldest 
til et helt almindeligt frokostbord. Med fire halve stykker flade ragede han 
op over alle. Og det var Ping, der kom med maden. 
</p><p class=" bl-elem">
Når en digter som Klaus Rifbjerg dør, er det mere end et menneske. For det, 
han betyder, vokser, og er en trøst i savnet. 
</p>	
</div>

</div></body></html>
