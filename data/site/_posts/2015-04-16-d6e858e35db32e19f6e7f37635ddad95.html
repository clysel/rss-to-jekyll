---
layout:     post
title: 	    "Din sved fortæller om du er glad"
post_author:	    Jens Ramskov
post_date:	    Thu, 16 Apr 2015 14:22:09 +0000
post_site:	    ing.dk 
post_link:	    http://ing.dk/artikel/din-sved-fortaeller-om-du-er-glad-175486
---
<html><body><div><section class="body">
			<p>Et smil kan smitte og overføre glæde fra person til person. Men en lykkefølelse kan også smitte via sved – eksempelvis via håndtryk.</p>
			<p>Det fremgår af to nye forskningsresultater.</p>
			<p>Det har tidligere været påvist, at frygt eller afsky kan overføres via kemiske forbindelser eller kemosignaler i sved. Gün Semins forskningsgruppe ved universitetet i Utrecht i Holland har nu undersøgt, om mænds sved også kunne overføre lykkefølelse til kvinder.</p>
			<p>12 mandlige forsøgspersoner fik vist små videoer, der bragte dem i en tilstand af frygt, lykke eller en neutral tilstand, og sveden fra deres armhuler blev opsamlet.</p>
			<p>36 kvinder blev dernæst udsat for denne sved i et dobbelt blindforsøg, hvor hverken forsøgsperson eller forsøgsleder kendte til, hvilken svedtype, der blev anvendt.</p>
			<p>De kvindelige forsøgspersoners ansigtudtryk forandrede sig alt efter, om de var udsat fra frygtens sved eller glædens sved.</p>
			<p>Derfor er der en adfærdsmæssig synkronisering mellem sender og modtager, konkluderer Gün Semin og de øvrige forskere.</p>
			<p>Gün Semin understreger, at resultaterne, der er offentliggjort i tidsskriftet <a href="http://pss.sagepub.com/content/early/2015/04/10/0956797614566318.abstract">Psychological Science</a>, til en vis grad er foreløbige, men de antyder, at det er muligt at kommunikere positive og negative emotionelle tilstande med kemosignaler.</p>
			<p>Det vil ikke mindst være af interesse for duft-branchen, mener Semin, da der kan være kommercielle anvendelser af den viden.</p>
			<h2>Fra hånd til næse</h2>
			<p>Den opstilling, som blev anvendt i det hollandske forsøg, er dog langt fra en naturlig måde til overførsel af kemosignaler i sved blandt mennesker i hverdagen.</p>
			<p><figure class="plugin right zoomable"><img data-original-image="http://ing.dk/sites/ing/files/kemosignal.jpg" src="http://ing.dk/sites/ing/files/styles/w1120_media_right/public/kemosignal.jpg?itok=9UkGHaI8" alt=""/><figcaption> Rødt angiver områder, hvor berøringer med hånden blev øget efter et håndtryk, blå angiver områder, hvor berøringer blev mindsket (Ill: eLIFE) </figcaption></figure></p>
			<p>En forskningsgruppe fra Weizmann Institute of Science i Israel har dog fundet, at håndtryk i praksis fungerer godt til at overføre kemosignaler.</p>
			<p>I en artikel i <a href="http://elifesciences.org/content/4/e05154">eLIFE</a> beretter de, at de har observeret 271 personer, som har hilst på hinanden med eller uden håndtryk.</p>
			<p>De har bemærket, at mennesker ofte snuser til deres hænder, og dette sker oftere efter et håndtryk. Forskerne har tilmed konstateret, at når en person holder en hånd tæt til næsen, så er luftgennemstrømningen mere end dobbelt så stor, som under normal indånding. Så personerne sniffer virkeligt til deres hænder.</p>
			<p>I en kommentar til denne undersøgelse skriver Gün Semin ligeledes i <a href="http://elifesciences.org/content/elife/4/e06758.full.pdf">eLIFE</a>, at denne adfærd efter håndtryk formodentligt kan overføres til andre ritualer som kram, kindkys osv.</p>
			<p>Han gør dog opmærksom på, at undersøgelsen rejser en række yderligere spørgsmål.</p>
			<p>Eksempelvis viste den israelske undersøgelse, at håndtryk mellem personer af samme køn og modsatte køn giver anledning til forskellige former for efterfølgende snifning af hænder.</p>
		</section>
		  </div></body></html>
