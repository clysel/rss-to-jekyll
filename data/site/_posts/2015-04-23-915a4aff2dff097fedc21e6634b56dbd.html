---
layout:     post
title: 	    "Huawei-ansatte ved følsom TDC-kommandocentral er ikke sikkerhedsgodkendte"
post_author:	    Martin Bernth
post_date:	    Thu, 23 Apr 2015 07:07:45 +0000
post_site:	    www.version2.dk 
post_link:	    http://www.version2.dk/artikel/huawei-ansatte-ved-foelsom-tdc-kommandocentral-er-ikke-sikkerhedsgodkendte-152375?utm_medium=feed&utm_source=version2.dk&utm_campaign=it_nyheder
---
<html><body><div><section class="body">
    <p>Det vakte en del bekymrede miner, da TDC i september 2013 annoncerede sin samarbejdspartner om udbygning af selskabets 4G-netværk. Kinesiske Huawei var nemlig bandlyst i lande som USA, Australien og Indien, fordi man ikke stolede på, at firmaet havde vandtætte skotter til den kinesiske regering.</p>

<p>En ny dokumentar på DR2, der vises i aften kl 21.30, kan nu afsløre, at selvom det er påkrævet, er 35 Huawei-ansatte ikke blevet sikkerhedsgodkendte af Forsvarets Efterretningstjeneste (FE).</p>



<p>De 35 medarbejdere har i kraft af deres arbejde ved TDC’s 4G-central adgang til 750.000 danskeres fortrolige oplysninger, <a href="http://www.dr.dk/Nyheder/Penge/2015/04/22/155725.htm">skriver DR.</a></p>

<p>»Jeg er helt rystet. I og med at du har adgang til hele fødekæden, har du jo mulighed for tappe alt det, du gerne vil,« siger John Foley til DR, der har en fortid i Forsvarets Efterretningstjeneste med speciale i it-sikkerhed.</p>

<p>Det var af hensyn til Huaweis ønske om en hurtig opstartsfase, at Center for Cybersikkerhed tillod flere ansatte at begyndte at arbejde med de fortrolige oplysninger, uden at de var sikkerhedsgodkendte.</p>



<p>‘Center for Cybersikkerhed har i aftalen med TDC taget højde for, at der i begrænsede perioder kan forekomme behov for, at enkelte medarbejdere undtagelsesvis kan starte arbejde i driftscenteret, før de er endeligt sikkerhedsgodkendte,’ skriver Center for Cybersikkerhed i en e-mail til DR.</p>

<p>Myndigheden gør opmærksom på, at der i perioden, hvor de ansatte ikke er sikkerhedsgodkendte, skal være en sikkerhedsgodkendt vagthavende leder i driftcenteret, der fører opsyn med de ansatte, når de er på arbejde.</p>

<p>Det fremgår også af de nye oplysninger, at FE allerede inden TDC indgik aftale med kineserne i en hemmelig rapport havde advaret mod at samarbejde med Huawei.</p>
  </section>

      </div></body></html>
