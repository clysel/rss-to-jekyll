---
layout:     post
title: 	    "Idrætslærerer bruger stadig første- og andenvælgere i skolen "
post_author:	    
post_date:	    Sat, 18 Apr 2015 09:41:46 +0200
post_site:	    politiken.dk 
post_link:	    http://politiken.dk/indland/uddannelse/ECE2632912/idraetslaererer-bruger-stadig-foerste--og-andenvaelgere-i-skolen/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Siden børnehaveklassen har det været en frygt i alle idrætstimer. Første- og 
andenvælgerne, og følelsen, vi alle kender til: at stå alene tilbage, mens 
andre bliver valgt. 
</p><p>
Det fortæller 16-årige Caroline. Sidste år blev hun færdig med 9. klasse på 
Frederiksborg Byskole i Hillerød, hvor hun har gået hele sin skoletid. I de 
idrætstimer, hvor klassen blev opdelt i hold, skete det ved, at en første- 
og andenvælger udvalgte de klassekammerater, de helst ville have. Den, som 
altid stod alene tilbage, var Caroline. 
</p><p>
»Jeg frygtede idrætstimerne«, siger hun. 
</p><p>
»For det trykkede mig selvfølgelig. Jeg var tung i hjertet, hvis man kan sige 
det, og jeg tænkte altid på, at jeg bare var den rest, der var tilbage«. 
</p><p>
Den følelse er ph.d. og adjunkt på Aarhus Universitet Helle Rabøl Hansen stødt 
på i sin forskning. Hun har beskæftiget sig med mobning siden 1998, skrevet 
ph.d.-afhandlingen ’Lærerliv og elevmobning’ og har igennem flere år lavet 
kvalitative observationsstudier om sammenhængen mellem blandt andet 
idrætskultur i skolen og hierarki og mobning i klassen. 
</p><div class="art-quote article-box">
<p class="quote"/>
<blockquote>
<p class="quote-txt">
Der er intet pædagogisk forsvar for det ? hvis der nogensinde har været det. 
Den er i virkeligheden udtryk for virkelig doven idrætspædagogik.
</p>
<p class="sender">
Helle Rabøl Hansen fra Aarhus Universitet 
</p>
</blockquote>
</div><p/><p>
Helle Rabøl Hansen fortæller, at hvis en klasse allerede er ramt af mobning 
eller konflikter, så bliver idræt også taget i brug som et våben. 
</p><p>
»Der er en højst ejendommelig sammenhæng mellem at være fravalgt i klassen og 
være fravalgt af første- og andenvælgeren. Det handler ikke kun om at være 
god til sport, men om ens sociale rolle i klassen«, siger hun. 
</p><p><b class="ext-link">REPORTAGE </b><a class="embeddedlink" href="http://politiken.dk/indland/ECE2633119/rundbold-kan-nemt-blive-meget-ubehageligt-hvis-man-ikke-kan-ramme-bolden/">»Rundbold kan nemt blive meget 
ubehageligt, hvis man ikke kan ramme bolden«</a></p><p>
Her er første- og andenvælger-metoden særlig følsom, fordi det bliver så 
tydeligt, hvem der bliver fra- og tilvalgt, fortæller hun. 
</p><p>
Følelsen af mobning i idræt kender 16-årige Caroline alt til. Hun blev i sin 
skoletid mobbet, og mobberen var typisk den, der meldte sig som første- 
eller andenvælger. Caroline mener ikke selv, at hun er dårlig til idræt, og 
hun gætter på, at det blev en del af mobningen, at hun var valgt allersidst. 
Hun husker blandt andet, at eleverne hviskede til hinanden om, hvem der 
skulle vælges. 
</p><p>
»Jeg tænkte selvfølgelig hele tiden over, hvorfor jeg blev valgt til sidst, og 
det påvirkede min idrætstime«, siger hun og fortæller, at det har gjort, at 
hun i sin folkeskoletid ikke har haft lyst til at dyrke holdsport. 
</p><h3>
Ekspert: Intet pædagogisk forsvar 
</h3><p>
Det er ikke til at sige, i hvor mange skoler første- og andenvælgere deler 
holdene i idrætstimerne, men Politiken har lavet en ministikprøve med fem 
elever fra forskellige skoler, som enten går i folkeskole eller blev færdige 
med 9. klasse sidste år. De har alle oplevet, at metoden ofte blev brugt i 
idrætstimerne. 
</p><p>
»Fuldstændig uforståeligt«, mener Preben Hansen, som er formand for fagligt 
udvalg for idrætsfaget i Dansk Skoleidræt. Der er ingen medlemsorganisation 
for idrætslærere, og det faglige udvalg er det tætteste, man kommer på 
repræsentanter for idrætslærerne. Alligevel havde formanden ingen anelse om, 
at det stadig blev praktiseret, før Politiken kontaktede ham. 
</p><p>
»Jeg er meget overrasket, og jeg håber ikke, at det er nogen med pædagogisk 
uddannelse, der gør det«, siger han og kalder det »ren eksklusion«. 
</p><p>
»Der er altid de samme, der bliver valgt til sidst. Det kan de fleste nok 
huske fra deres skoletid. De lærere, som stadig gør det, må mangle 
pædagogisk indblik. Ellers har de ikke hørt godt nok efter i timen«, siger 
han. 
</p><p><b class="ext-link">FORSKERE </b><a class="embeddedlink" href="http://politiken.dk/indland/ECE2612230/forskere-idraetsfaget-halter-efter-inklusionen/">Idrætsfaget halter efter inklusionen</a></p><p>
Han tror ikke, det er realistisk at forbyde metoden, og mener i stedet, at det 
er skoleledernes og idrætslærernes opgave. De skal sørge for, at det holder 
op i en fart, siger han: »Det er så indlysende, at jeg næsten er ked af at 
sige det. Det bør ikke være nødvendig i 2015«. 
</p><p>
Helle Rabøl Hansen fra Aarhus Universitet er enig. Hun anbefaler, at man 
fuldstændig lægger første- og andenvælgerne på hylden og kalder det en 
gammeldags metode. 
</p><p>
»Der er intet pædagogisk forsvar for det – hvis der nogensinde har været det. 
Den er i virkeligheden udtryk for virkelig doven idrætspædagogik«. 
</p><p>
Hun mener, at det især er problematisk, at lærerne giver lov til, at det 
bliver legitimt for børnene at markere hinandens status. Og så er det 
fuldstændig demotiverende for sportsglæden, siger hun. 
</p><h3>
Idrætskonsulent: Husk glæden 
</h3><p>
Det har ikke været muligt at få en kommentar fra Frederiksborg Byskole i 
Hillerød, hvor 16-årige Caroline oplevede første- og andenvælgere. Hun 
husker imidlertid, at lærerne ofte synes, det var besværligt at lave hold. 
Derfor var det nemmere bare at gøre det på den måde, siger hun og fortæller, 
at lærerne ikke gjorde noget ved, at hun altid blev valgt sidst. 
</p><p>
»Det ville være bedre, hvis bare lærerne delte holdene i to eller havde lavet 
nogle faste grupper hjemmefra«. 
</p><p>
Det samme mener Kurt Curth, som er idrætskonsulent i Hillerød Kommune. Han har 
arbejdet med idræt i mange år og har blandt andet beskæftiget sig med, 
hvordan man bedst muligt opdeler hold. 
</p><p class=" bl-elem">
»Det vigtigste er, at det er sjovt, og at alle får noget ud af det. Man kan 
enten gøre det tilfældigt eller lave holdene selv. Men det vigtige ved idræt 
er at skabe glæde«, siger han. 
</p>	
</div>

</div></body></html>
