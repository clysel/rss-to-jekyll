---
layout:     post
title: 	    "Spændingen stiger før afgørelse om Superligaens fremtid"
post_author:	    
post_date:	    Sat, 09 May 2015 12:24:40 +0200
post_site:	    politiken.dk 
post_link:	    http://politiken.dk/sport/fodbold/ECE2662556/spaendingen-stiger-foer-afgoerelse-om-superligaens-fremtid/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>Konsulentfirmaet Hypercube skriver på sin hjemmeside, at en terning har tre dimensioner, men at <i>tid</i> er en fjerde dimension. Den tredimensionelle terning signalerer ’her og nu’, hvorimod den fjerde dimension beskriver, hvordan terningen vil ændre sig med tiden. »Alt ændrer sig med tiden«, som det fastslås. </p><p>Men om det også gælder for den danske Superliga, som hollænderne er sat til at hjælpe med at udvikle, er endnu ikke helt afgjort. Om halvanden måned kan det imidlertid godt vise sig, at ’alt’ er ændret, og at tiden har spillet en rolle. For her kan DBU’s bestyrelse vedtage, om der skal indføres en ny struktur for Danmarks bedste fodboldrække, der af og til kritiseres for bl.a. at have for få vigtige kampe.</p><p>»Det er afsindigt spændende, når der skal tages en så stor beslutning, og virkelig mange har en mening om ligaen og dens fremtid«, siger Divisionsforeningens direktør, Claus Thomsen. </p><p>»Klubber, fans, medier, spillere, trænere og endnu flere har været inddraget i at komme med forslag, og nu skal Hypercube efter reaktionerne koge forslagene ned til et mindre antal, som de vender tilbage med i slutningen af maj. Midt i juni skal klubberne komme med det forslag, de kan være fælles om, og sidst i juni er det så op til DBU’s bestyrelse at træffe en endelig beslutning«.</p><p>Hvis processen ender på en måde, så Superligaen også i fremtiden skal have deltagelse af 12 klubber, kommer en eventuel ny struktur til at gælde allerede fra næste sæson. Men hvis ligaen skal omfatte flere hold, bliver der tale om at gennemføre en overgangssæson. </p><p>Mange har talt om, at det er helt nødvendigt at indføre et slutspil, som det f.eks. kendes fra belgisk fodbold, og nogle vil have flere hold med, men der har ikke været lagt nogen form for begrænsninger på bordet før forslagsrunden.</p><p>»Alle muligheder har været til stede, og jeg har mærket stor vilje hos klubberne til at se åbent på det hele. Ingen har på forhånd lagt sig fast på noget, og det har været vigtigt at undgå, at nogen har malet sig selv op i et hjørne, før processen har været gennemført. Og når Hypercube har samlet nogle forslag til næste stadie, så er det fortsat muligt at ændre på tingene, for det er jo fodbolden, der kommer til at bestemme«, forklarer Claus Thomsen.</p><p>En beslutning kan få store sportslige og økonomiske konsekvenser for mange mennesker i og omkring dansk fodbold, men direktøren er ikke nervøs for, at der bliver taget en forkert beslutning.</p><p>»Nej, vi er ikke bange for at lave en stor fejl, for det er en grundig proces. Det hele drejer sig jo om at give Superligaen et sportsligt løft, der skal være med til at skabe flere spændende kampe, og som derfor kan skabe muligheder for bedre indtjening, som så på sigt igen kan styrke ligaen sportsligt. Men en meget afgørende beslutning for dansk fodbold, det kan det jo blive«, siger Claus Thomsen.</p><p>I nabolande som Norge og Sverige afvikler man i denne sæson henholdsvis Tippeligaen og Allsvenskan med 16 klubber og 30 runder om mesterskabet, men også her er der en sejlivet debat om, hvordan en liga i et mindre land højt mod nord kan skabe øget interesse. De leder fortsat efter den rigtige model – ligesom i Danmark.</p><p class=" bl-elem"/>	
</div>

</div></body></html>
