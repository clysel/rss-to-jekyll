---
layout:     post
title: 	    "Mørk Svanesøen er besættende flot og dramatisk nytænkende"
post_author:	    
post_date:	    Sun, 15 Mar 2015 13:49:16 +0100
post_site:	    politiken.dk 
post_link:	    http://politiken.dk/kultur/scene/ECE2587841/moerk-svanesoeen-er-besaettende-flot-og-dramatisk-nytaenkende/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Tænk at en svaneprinsesse kan skrumpe ind til nærmest ingenting. Som en lille 
livløs fugleunge ligger hun før afskedens klimaks, foldet sammen på jorden, 
mens hendes elskede prins står og ser på hende – som han fatalt er kommet 
til at forråde. 
</p><div class="art-fakta article-box">
<h4 class="">
Balletanmeldelse</h4>
<div class="fakta-body" data-buildingblock="embedded_factboxlink">
<div class="clearfix m-top5 m-bottom5">
<img class="pol-rating-img" src="http://politiken.dk/graphics/ratings/4_hjerter_red.png" alt="Politiken synes"/></div>
<p>
Svanesøen, Den Kgl. Ballet, Operaen. 
</p><p>
Kor.: Nikolaj Hübbe og Silja Schandorff efter Marius Petipa og Lev Ivanov. 
</p><p>
Musik: Tjajkovskij. Scen. og lys: Mikki Kunttu. Kost.: Mia Stensgaard. Det 
Kgl. Kapel og dir.: Vello Pähn. 
</p><p class=" bl-elem">
Til 1.5.
</p>
</div>
</div><p>
Som über-balletten i den klassiske verden er ’Svanesøen’ det store 
passionsdrama på liv og død, hvor kærligheden kan folde sig ud for så at 
fortabe sig for altid. Mørket ulmer fra først til sidst i Den Kgl. Ballets 
mere dystert-dramatiske bud på Petipas og Ivanovs mesterværk fra 1895. 
</p><p>
Som manende baggrund breder store, abstrakt skeletagtige svanevinger sig ud i 
Mikki Kunttus magiske lysscenografi. Et drømmeagtigt univers af lys og 
skygge, hvis vingefang åbner sig i blånende frihedslængsel blandt de hvide 
svaner i natteskoven for så at folde sig sammen som et dunkelt gitterfængsel 
om prins Siegfrieds hof. 
</p><h3>
Sartbølgende ungpiger og højtflyvende knægte 
</h3><p>
Alt er her til start svøbt i sørgedragt efter kongens nylige død. Sorte skrud 
fejer ildevarslende over scenen – Mia Stensgaards skulpturelle kostumer 
emmer af atmosfære. En lille kerne af mørke hoffolk lægger deres 
traditionstunge hænder på prins Siegfrieds skuldre, mens hans isnende 
almægtige dronningemoder gør tegn til, at han skal finde sig en mage. 
</p><p><span class="img-contimg-fl-right"><img class="image inlineLightBox" src="http://multimedia.pol.dk/archive/00920/Svanes__jpg_920845y.jpg" alt="" border="0"/><span class="caption"><span class="f-img-caption">Mænd. 
</span>De er ikke svaner, men med Alban Lendorf i spidsen, er det de højtspringende mænd der for alvor letter i 'Svanesøen'.</span></span></p><p>
Og frem strømmer det af liv med sartbølgende ungpiger og højtflyvende knægte, 
såsom prinsens følgesvend Benno – den elegante højdespringer Jonathan 
Chmelensky. Prinsen selv, den luftbårne Alban Lendorf i melankolsk 
solohumør, drages imidlertid mod de forlokkende svaner i skoven anført af 
svaneprinsessen Odette – drevet af sted af Tjajkovskijs længselssus, 
indtrængende smukt fortolket af Vello Pähn. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/scene/teateranmeldelser/ECE2504954/billig-ballet-byder-paa-skaeve-bevaegelser-paa-speed-og-sirlig-syretest/">Billig-ballet byder på skæve 
bevægelser på speed og sirlig syretest</a></p><p>
Men det er frem for alt troldmanden Von Rothbart, der, allerede indlejret i 
hoffets magtspil, trækker i intrigens tråde og fører prinsen ud mod 
kærlighedens afgrund. Den intense, knivskarpe Jon Axel Fransson er ved at 
stjæle hele billedet. Med sin forjættende springkraft synes Rothbart selv at 
være en art svane ligesom hele den flok, han holder fanget under sin 
trolddoms magt. 
</p><h3>
Dæmonisk dobbeltgænger 
</h3><p>
I forhold til Det Kgl.’s mindre vellykkede version fra 1996 af Peter Martins 
er det den afgørende drejning i balletmester Nikolaj Hübbes og den 
koreografisk uprøvede viceballetmester Silja Schandorffs nytænkning af 
balletten: at prinsen herved får en dæmonisk dobbeltgænger eller skyggeside, 
præcis ligesom svaneprinsessen er spaltet i en hvid svane, den uskyldsrene 
Odette, og en sort dæmonisk svane, den forførende Odile. Det skærper og 
intensiverer dramaet. 
</p><div class="art-quote article-box">
<p class="quote"/>
<blockquote>
<p class="quote-txt">
Det er en fest, som der bliver brilleret med graciøse fouttéer på stribe og 
svimlende kavalersnurretop i den besnærende sorte svane pas de deux
</p>
</blockquote>
</div><p>
Opsætningen mangler endnu at få fulgt historien til dørs og sin nytolkning til 
at træde ordentligt i karakter, og få tilført kærlighedsdramaet historien og 
dansen de rette betydnings-accenter. Men der er potentiale i den nye 
’Svanesø’, og hele seks forskellige hovedpar står parat til at få forløst 
kærlighedsdramaet. </p><p>
Ved premieren var J’aime Crandall en tragisk dvælende og helt igennem smukt 
dansende svaneprinsesse. Ikke den mest karismatiske men virtuost matchet af 
Alban Lendorfs suveræne prins. Et pragtpar, hvad dans angår, men det kniber 
med det indre fortættede drama mellem dem. Det er en fest, som der bliver 
brilleret med graciøse fouttéer på stribe og svimlende kavalersnurretop i 
den besnærende sorte svane pas de deux. Her hvor prinsen bryder sit 
troskabsløfte til sin hvide svaneprinsesse, forledt af den forførende Odile, 
halter det dog afgørende med at få fortalt historien. Hvordan går hans 
fatale fejltagelse op for ham? 
</p><h3>
Som et åndepust fra en anden verden 
</h3><p>
Det er først til sidst i afskedens time, der hvor prinsen ser sin hvide svane 
ligge på jorden, at man for alvor begynder at mærke kærligheden strømme som 
en indre kraft. Da falder de hvide svaneoptrin også mere til ro i 
overmenneskeligt perfekte linjer og vingeformationer. Det kom til at rode en 
del i den første hvide akt med de runde formationer, der skulle tjene til at 
gøre svanerne til mere feminint duvende skabninger frem for at fremtræde som 
skønhedens krigere. Svanerne fandt dog frem til deres samlende kraft som et 
åndepust fra en anden verden. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/scene/teateranmeldelser/ECE2482412/et-folkesagn-er-et-forfoerende-dekadenceparty-med-kaemper-og-liderlige-troldehaler/">'Et folkesagn' er et 
forførende dekadenceparty med kæmper og liderlige troldehaler</a></p><p>
Tankevækkende nok udmunder det hele for en gangs skyld ikke i 
kærlighedsparrets tragiske afsked (eller forening). I stedet må prinsen til 
slut danse rundt med sin dobbeltgænger-overmand, Von Rothbart, mens slottets 
sorte gitre lukker sig om ham. Og her skal ikke afsløres den overraskende 
slutning. Men den rammer som et knusende sort vingeslag. 
</p><p class=" bl-elem">
Alt i alt er det mændene, der er rykket frem i kvindernes hvide ballet – ikke 
som i Hübbes ’Sylfiden’, hvor de helt overtog kærlighedshistorien, men som 
en forstærkning af dramaet, der lader ane, at der er dybere til bunden af 
’Svanesøen’, end man skulle tro. 
</p>	
</div>
</div></body></html>
