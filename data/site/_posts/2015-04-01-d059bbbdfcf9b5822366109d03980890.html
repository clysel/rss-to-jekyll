---
layout:     post
title: 	    "Han må vente i to år på at se resultatet af sit arbejde"
post_author:	    15300
post_date:	    Wed, 01 Apr 2015 12:00:09 +0000
post_site:	    karriere.jobfinder.dk 
post_link:	    http://karriere.jobfinder.dk/artikel/han-maa-vente-i-aar-paa-se-resultatet-af-sit-arbejde-2926
---
<html><body><div><section class="body">
			<p>Kim Flugt Sørensen havde faktisk cyklet forbi Hempel hver dag på sin vej til studiet på DTU. Alligevel var det først under en DSE Messe, han fandt ud af, hvad der reelt gemte sig bag det firmanavn, der siden gav ham hans første job.</p>
			<p>Da faldt han i snak med en af Hempels ingeniører og blev klar over, at den i år 100 år gamle virksomhed, som er en af verdens førende leverandører af skibsmaling, godt kunne være noget for en snart færdig diplomingeniør i kemi og bioteknik som ham.</p>
			<p><a href="http://www.jobfinder.dk/jobs/?utm_source=Karrieresite&amp;utm_medium=Link&amp;utm_campaign=Se%20nyeste%20job?utm_source=Karrieresite&amp;utm_medium=Link&amp;utm_campaign=Se+job">Tid til nye udfordringer? Tjek Jobfinder</a></p>
			<p>Kim Flugt Sørensen endte med at lave såvel praktik- som bachelorprojekt sammen med Hempel, og da han blev færdig med studiet i februar 2013, stod den tidligere praktikplads klar med tilbuddet om at blive fastansat ingeniør i udviklingsafdelingen i Lyngby lige bag DTU’s campus.</p>
			<p>»Det var en meget glidende overgang fra projekt til ansættelse. Det var ganske udmærket, for så havde jeg som nyuddannet en defineret opgave at kaste mig over,« lyder det fra 33-årige Kim Flugt Sørensen, der har været hos Hempel lige siden.</p>
			
			<h2>Maling er ikke så ‘street’</h2>
			<p>Her er han blevet en del af en markedsledende, men alligevel ikke så kendt dansk virksomhed inden for den branche, der kendes som Det Blå Danmark.</p>
			<p>Grundlægger Jørgen Christian Hempels efternavn klinger nok ikke lige så velkendt i menigmands ører som efternavnene Mærsk eller Topsøe, men efter en beskeden start som først engrosforhandler og siden malingfabrik i tiden omkring Første Verdenskrig, er Hempel over årene vokset til en global koncern med 25 fabrikker og 5.200 medarbejdere fordelt over det meste af verden.</p>
			<p>For mange bio- eller kemiingeniør på DTU ville det være naturligt at stile efter en karriere hos Novozymes eller Novo Nordisk, men Kim Flugt Sørensen er rigtig glad for valget af Hempel. Også selv om jobbet involverer mere kemi og mindre af den procesteknik, han i sin studietid havde regnet med skulle være karrierens faglige anker.</p>
			
			<p>For selv om det at udvikle maling måske ikke umiddelbart er lige så ­‘street’ som at bygge højhuse eller designe insulinpenne, giver jobbet hos Hempel nemlig mulighed for at være involveret hele vejen igennem skabelsen af et produkt – fra spæd idé til kommerciel vare.</p>
			<p>»Hvis man er ingeniør på et højhus – uden at jeg kender noget til det – så forestiller jeg mig, at man projekterer måske betonfundamentet, og så er man ude af dét projekt. Her starter vi med en idé og følger produktet hele vejen til dørs,« forklarer Kim Flugt Sørensen.</p>
			<h2>Bundmaling skal holde farten oppe</h2>
			<p>Som udviklingsingeniør i Hempels Fouling Release Systems centrerer hans dagligdag sig om forskellige afarter af silikonebaseret bundmaling, der anvendes til at holde bunden af et skibsskrog fri for begroninger – såkaldt fouling.</p>
			<p>Den slags begroninger kan dels medføre øget brændstofforbrug, hvis man vil holde den ønskede fart, dels resultere i langsommere fremdrift, hvis man tilsvarende sejler videre med samme mængde brændstof.</p>
			<p>Selve malingen kan han ikke fortælle meget om, det er en forretningshemmelighed, men humlen er, at det for Kim Flugt Sørensen og hans kolleger drejer sig om at udvikle en så glat malingstype som muligt, der holder begroningen væk og samtidig kan klæbe ordentligt fast til skroget, selv om der i sagens  natur er tale om en slip-let-maling.</p>
			<h2>Sidder ikke bare foran computeren</h2>
			<p>Den slags tager tid. Årevis. Derfor arbejder udviklingsafdelingen også på flere forskellige produkter på samme tid, som ofte befinder sig på forskellige udviklingsstadier.</p>
			<p>»Der er tale om skibsmaling til brug under vandet, som skal have en levetid på fem år, så tests kører i rigtig lang tid. Vi kan selvfølgelig lave nogle accelererede tests i laboratoriet, men det der med, hvordan maling reagerer på fouling, kan man ikke rigtigt accelerere. Der kan man groft sagt kun dyppe malingen i vand, vente i to år og så se, hvad der sker.«</p>
			
			<p>En væsentlig del af Kim Flugt Sørensens arbejdstid tilbringes i Hempels eget laboratorium i Lyngby. For selv  om der også er noget rejseaktivitet i ny og næ, er det stadig i laboratoriet – og ikke foran computeren – at der tages meter i jagten på næste generation af skibsmaling.</p>
			<p>»Jeg har en del laboratoriearbejde, hvor man som ingeniør måske typisk ender bag en computer. Men her bliver rigtig mange ting lavet hands-on, og man gør det selv,« forklarer Kim Flugt Sørensen, som efter to år i virksomheden stadig trækker på noget af det arbejde, han lavede i sit bachelorprojekt.</p>
		</section>
		  </div></body></html>
