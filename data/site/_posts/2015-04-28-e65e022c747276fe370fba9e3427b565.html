---
layout:     post
title: 	    "Finland jagter ubåd med advarselsbomber"
post_author:	    
post_date:	    Tue, 28 Apr 2015 13:08:07 +0200
post_site:	    politiken.dk 
post_link:	    http://politiken.dk/udland/ECE2646436/finland-jagter-ubaad-med-advarselsbomber/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Et ukendt objekt er observeret i farvandet ud for Finlands hovedstad, 
Helsinki. Den finske marine afsøger nu området og har kastet flere 
advarselsbomber. Observationerne er gjort mandag og natten til tirsdag, 
oplyser den finske marine. 
</p><p>
Finlands forsvarsminister siger ved middagstid tirsdag, at det objekt, der er 
blevet observeret, efter al sandsynlighed ikke længere er til stede i finsk 
farvand. 
</p><p>
Haglund siger, at der fortsat finder en undersøgelse sted i området. Det står 
ikke klart, om der har været tale om et fartøj eller noget andet. Han siger 
dog, at der teoretisk kan være tale om en ubåd. 
</p><p>
Den finske forsvarsminister vil på nuværende tidspunkt ikke spekulere i, at en 
fremmed magt skulle være trængt ind i finsk farvand. 
</p><p>
Alarmen kom fra det finske overvågningssystem ved middagstid mandag. Og natten 
til tirsdag blev der gjort nye observationer. 
</p><h3>
Masser af tavshed
</h3><p>
Marinens operationschef, Olavi Jantunen, ønsker heller ikke over for det 
finske nyhedsbureau, FNB, at fortælle, hvor observationerne er foretaget, og 
hvilket objekt, der er tale om. Jantunen siger, at sagen fortsat 
efterforskes. 
</p><p>
»Jeg kan ikke sige, hvad det eventuelle objekt er, eller hvorfra det kommer. 
Alt det vi observerer, skal vi reagere på i overensstemmelse med loven om 
territorialovervågning, og derfor har vi handlet, som vi har gjort«, siger 
Jantunen. 
</p><p>
Operationschefen ønskede tidligere tirsdag heller ikke at sige noget om, 
hvorvidt objektet fortsat befinder sig uden for Helsinki. 
</p><p>
Marinen har søgt efter det undersøiske objekt med overfladefartøjer og har 
også affyret varslingsskud med tre dybdebomber. Ifølge Jantunen skal alt 
dokumenteret materiale videresendes til sagkyndige, der skal analysere 
oplysningerne. 
</p><p class=" bl-elem">
For nylig gennemførte Sverige også en storstilet ubådsjagt, efter at noget, 
der blev opfattet som et periskop, blev observeret i Stockholms skærgård. 
Eftersøgningen endte resultatløs. 
</p>	
</div>

</div></body></html>
