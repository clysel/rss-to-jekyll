---
layout:     post
title: 	    "Martin Amis skriver mesterværk om mennesket inden i den nazistiske bøddel"
post_author:	    
post_date:	    Mon, 04 May 2015 14:44:13 +0200
post_site:	    politiken.dk 
post_link:	    http://politiken.dk/kultur/boger/skonlitteratur_boger/ECE2653200/martin-amis-skriver-mestervaerk-om-mennesket-inden-i-den-nazistiske-boeddel/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Hvad angår selve logistikken, dvs. den planmæssige anvendelse af politi, 
kreaturvogne og giftgas, er det store ’hvordan’ i forbindelse med 
nazisternes Endlösung for længst besvaret, og enhver ved, at ’tyskerne’ kan 
det der med togdrift. 
</p><div class="art-fakta article-box">
<h4 class="">
Boganmeldelse</h4>
<div class="fakta-body" data-buildingblock="embedded_factboxlink">
<div class="clearfix m-top5 m-bottom5">
<img class="pol-rating-img" src="http://politiken.dk/graphics/ratings/5_hjerter_red.png" alt="Politiken synes"/>
</div>
<p>
Roman. Martin Amis: Brun sne. 
</p><p>
Oversat af Nina Brenøe. Tiderne skifter, 356 sider, 299 kroner . 
</p><p class=" bl-elem">
Har du Pluskort, får du 15 procent rabat på lagerførte bøger i Boghallen eller 
fri levering hos Saxo.com. Læs mere på <a class=" bl-elem" href="http://www.politiken.dk/plus">www.politiken.dk/plus</a></p>
</div>
</div><p>
Men ingen er endnu kommet med en tilfredsstillende forklaring på, hvordan det 
kunne lade sig gøre at få tyske mænd og kvinder til at medvirke i (og 
udholde) de forskellige etaper i den årelange systematiske drabsvirksomhed. 
</p><p>
Rækken af digre historiske værker, som har forsøgt sig, er endeløs, men 
spørgsmålet forekommer stadig ubesvaret, fordi det simpelthen ligger uden 
for normale menneskers forestillingsevne, at »et søvnigt land af digtere og 
drømmere, og den mest højtuddannede nation, der nogensinde havde gået på 
jorden, kunne overgive sig til en så vanvittig og fantastisk skændsel«. 
</p><h3>
Man kan godt digte om Auschwitz 
</h3><p>
Citatet om det søvnige land kan læses i ’Brun sne’, engelske Martin Amis’ 
anden Auschwitz-roman. Den første, mesterværket ’Tidens pil’, udkom allerede 
i 1996, men Amis har ikke kunnet lade være at vende tilbage til det store 
åsted, og det er godt! 
</p><div class="art-quote article-box">
<p class="quote"/>
<blockquote>
<p class="quote-txt">
90 procent bliver gasset, resten skal arbejde, 1.000 dør om ugen af tyfus
</p>
<p class="sender">
</p><p class=" bl-elem"/> 

</blockquote>
</div><p>
Selvfølgelig skal forfattere og filminstruktører og andre kunstnere bidrage 
til at finde svar på alle de mørke spørgsmål, som nazismens »hallucinerede 
antisemitisme« og »verdenshistoriske talent for at føle had« (Amis’ 
formuleringer) rejste. Man kan godt digte efter – og om – Auschwitz. 
Forbrydelsen ville blive endnu større, hvis svaret på den var tavshed. 
</p><p>
’Brun sne’, der foregår i Kat Zen III, en enorm kz-lejr i Polen, begynder i 
august 1942 og slutter nogle år efter krigen, og det er ikke et dukkehus, 
men en dødsfabrik, kommandant Paul Doll leder. De fyldte tog ankommer 
uafladeligt med nye ladninger af jøder. Dolls største prøvelse er, når han 
skal ud på Rampen for at tage imod de nytilkomne med den falske velkomst, 
der skal få dem til at tro, at de bare er kommet en tur på landet. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/kultur/boger/ECE2502677/ti-holocaust-overlevere-fortaeller-om-civilisationens-skred/">Ti holocaust-overlevere 
fortæller om civilisationens skred</a></p><p>
90 procent bliver gasset, resten skal arbejde, 1.000 dør om ugen af tyfus. 
Lejren er knyttet til I.G. Farben, den verdensberømte koncern, som betaler 
godt for sine 150 ugentlige menneskelige forsøgspersoner. 
</p><p>
Alt er sat i system. Også bestræbelserne på at slette de spor (med 
knoglekværne), som det måske ikke er nødvendigt at slette, hvis Tyskland 
sejrer, men man ved jo aldrig. Det pulveriserede støv køres væk 
’vognladningsvis’ og hældes i floden. 
</p><h3>
Grusomt kammerspil 
</h3><p>
Vandet i området er udrikkeligt, ingen undslipper lugten, luften er også fuld 
af død – røgen fra krematorierne farver sneen brun. Kommandant Paul Doll er 
en presset mand. Ægteskabet med smukke Hanna vakler mod enden. Og hver dag 
venter Rampen. Han doper sig med nervemedicin og cognac, men i længden 
hjælper det ikke. 
</p><div class="art-quote article-box">
<p class="quote"/>
<blockquote>
<p class="quote-txt">
Vandet i området er udrikkeligt, ingen undslipper lugten, luften er også fuld 
af død - røgen fra krematorierne farver sneen brun
</p>
</blockquote>
</div><p>
Ved De i øvrigt, hvad »vertikal stabling«, ’Sardinenpackung’, i et gaskammer 
er? En SS’er forklarer: »De står og træder hinanden over vristen, kilet 
sammen i et lag. Og med småbørn og babyer skubbet ind i skulderhøjde. Det er 
økonomisk. Zyklon B er billigere end kugler. Det er kun derfor«. </p><p>
Det er et grusomt kammerspil, Amis har forfattet. Gruen er kondenseret til 
replikker, karakterbeskrivelser, mentale tilstande. Det virker stærkt og 
overbevisende, at Amis lader bødlerne selv komme med alle forklaringerne på 
og eftertankerne over, hvad det dog er, de er i færd med. 
</p><p>
Når Doll ifølge sine indre monologer har det nogenlunde fint, er han i færd 
med en verdenshistorisk mission, og hans moralkodeks er enkelt: »At være 
barmhjertig over for jøderne er at være ond over for tyskerne. Rigtigt og 
forkert, godt og ondt: begreber som disse har haft deres tid og gælder ikke 
længere. Under den nye orden har visse handlinger et positivt udkomme og 
andre et negativt udkomme. Andet findes ikke«. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/boger/skonlitteratur_boger/ECE2491582/ny-bog-stiller-skarpt-paa-danske-ss-frivilliges-andel-i-holocaust/">Ny bog stiller skarpt på 
danske SS-frivilliges andel i holocaust</a></p><p>
Doll bryder sig ikke om Der Stürmer, Julius Streichers hysterisk antisemitiske 
tidsskrift, »med dets modbydelige og hysteriske læggen vægt på den mandlige 
jødes kødelige rovdrifter har ’Der Stürmer’ gjort den seriøse antisemitisme 
en stor bjørnetjeneste. Det, folket har brug for, er at se diagrammer, 
tabeller, statistikker og videnskabelige beviser – ikke en helsides 
karikatur af Shylock som savler over Rapunzel«. 
</p><p>
Som man forstår, er Doll en tænksom herre, og noget galt med ham er der skam 
ikke: »Jeg er en helt normal mand med normale behov. Det er det, som ingen 
tilsyneladende forstår. Poul Doll er fuldkommen normal«. 
</p><h3>
Grusomhed som en dyd 
</h3><p>
Romanens kærlighedshistorie mellem Hannah Doll og SS’eren Golo Thomsen er ikke 
interessant, men den er med til at tydeliggøre nogle holdningsmæssige 
positioner på tysk side. Hannah foragter i forvejen sin mand og ender med at 
se ham som det, han er: en afstumpet drabsmand. Thomsen er en mere tvetydig 
figur, fordi hans forbehold over for drabsvirksomheden også er en del af 
hans flirt, men det er ikke desto mindre ham, der i romanen formulerer sig 
klarest om, hvad Tyskland har gang i: 
</p><div class="art-quote article-box">
<p class="quote"/>
<blockquote>
<p class="quote-txt">
Med stor præcision og besættende sproglig kraft evner han at gestalte de 
mennesker, også psykologisk, som udførte holocaust
</p>
</blockquote>
</div><p>
»Hvad fik den tyske nations folk, dens mænd og kvinder til samtykkende at lade 
deres sjæl voldtage? Hvor kom det fra, dette behov for en så metodisk, 
pedantisk og så bogstavelig udforskning af det dyriske?«. </p><p>
Thomsens eget svar er kort: »Måske er alt det her blot det, der sker, når man 
igen og igen fremhæver grusomhed som en dyd. Som belønnes på linje med andre 
dyder – med forfremmelse og magt«, men så kommer tilføjelsen: »Jeg ved det 
ikke«. 
</p><p>
Amis skriver bedre, end han har gjort i flere årtier. Med stor præcision og 
besættende sproglig kraft evner han i modsætning til så mange faghistorikere 
at gestalte de mennesker, også psykologisk, som udførte holocaust. Igen og 
igen skriver han sig ind på fascinationskraften i nazismens særlige 
kombination af strømlinet modernitet og »aztekisk appetit efter død«. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/magasinet/feature/ECE2523462/kommandantens-frisoer-overlevede-fem-aar-i-auschwitz/">Kommandantens frisør 
overlevede fem år i Auschwitz</a></p><p>
Ligesom Jonathan Littells uforglemmelige ’De velvillige’ sætter ’Brun sne’ sig 
i læserens krop og bevidsthed, og det var en skandale, da Amis’ franske og 
tyske forlag nægtede at udgive den, efter at han havde udtalt, at der 
optrådte en SS-mand i den (Golo Thomsen), som ikke var så nazistisk endda. 
</p><p>
I et efterord, hvori Amis refererer, hvad andre forfattere har skrevet om 
nazismen, Primo Levi bl.a., nævner han W.G. Sebalds bemærkning om Endlösung: 
</p><p class=" bl-elem">
»Intet seriøst menneske tænker nogensinde på noget andet«. 
</p>	
</div>

</div></body></html>
