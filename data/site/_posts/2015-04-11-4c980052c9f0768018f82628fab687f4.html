---
layout:     post
title: 	    "Læs kapitlet, der aldrig kom med i 'Den Kroniske Uskyld'"
post_author:	    
post_date:	    Sat, 11 Apr 2015 21:44:08 +0200
post_site:	    politiken.dk 
post_link:	    http://politiken.dk/kultur/boger/ECE2621299/laes-kapitlet-der-aldrig-kom-med-i-den-kroniske-uskyld/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Den kroniske uskyld bestod fra første færd af 13 kapitler.
</p><p>
På opfordring af forlæggeren Paul Monrad (Det Schønbergske Forlag) og 
forlagets konsulent Hans Jørgen Lembourn fjernede Klaus Rifbjerg imidlertid 
manuskriptets første kapitel, som således offentliggøres her for første gang.
</p><p><b>Klaus Rifbjerg: Den kroniske uskyld, kapitel 1, 1957 </b></p><p>
»Jeg ved ærligt talt slet ikke, hvorfor jeg fortæller denneher historie. Det 
er ikke fordi jeg er særlig god til det, heller ikke fordi jeg har særlig 
lyst. Men det er som om den på en eller anden måde må ud. Selvfølgelig er 
det heller ikke noget særligt, kan man godt sige. Historien er måske oven i 
købet led. Jeg synes, den er led. Jeg kan bare ikke blive af med den. Den 
sidder fast på mig som en af de fugle, man ser, de ravne eller gribbe eller 
hvad det er for nogle, der sidder på skulderen af folk eller ved ådsler. 
</p><p>
Man oplever noget, og så bliver det hængende som dejg eller klister, så man 
hele tiden har lyst til at gå ud på W.C. og vaske hænder. Jeg har altid 
været ivrig efter at vaske hænder. Jeg har haft sådan en underlig 
fornemmelse af at svede på hænderne eller være beskidt. Og nu ligesådan med 
den historie. Jeg får lyst til at vaske den af. Det er, som når man ikke kan 
lide at spise, før man har vasket hænder. Man kan ikke rigtig få sig selv 
til at røre hverken ved æbler eller brød, før man har fået vasket hænderne. 
Sådan er det også med den historie. Jeg spiser ikke ordentligt før jeg får 
snakket om den. 
</p><p>
Det er måske lidt tosset at snakke om det, som om det var en historie, men det 
er den slags ting, man gør inden i hovedet for sig selv, for at give det en 
benævnelse. Man prøver på at finde ud af, hvad det hele i virkeligheden er 
for noget. For det er så svært at finde ud af. Man kan ikke rigtig se, hvor 
man selv hører til, og hvad der er op, og hvad der er ned, og så går man 
rundt med sådan en historie og kan ikke blive af med den, selvom der er 
andre der også kender den. Og så er det, man får lyst til at vaske hænder. 
</p><p>
Særlig når man selv er med i det, kan man heller ikke rigtig lide at kalde det 
en historie. Men man kan ikke finde ud af, hvor meget man selv er med. Man 
er nok med fordi man kender den ene eller den anden, men alligevel er man 
ikke rigtig med, fordi det ikke er en selv, det går ud over. Så nu er det 
der igen. ”Går ud over” – det er et meget underligt udtryk for hele den 
affære. ”Går ud over”, det er sådan noget med mors lille pys og den slags. 
Selvfølgelig er dette her måske også for at finde ud af, hvor meget det er 
gået ud over mig. Ikke noget intellektuelt eller videnskabeligt, slet ikke 
noget af den slags, men bare fordi det er så forbandet svært at finde ud af 
det hele, og så fordi jeg ikke kan holde ud at svede om fingrene mere. 
</p><p>
Det er sådan en ækel ting, det der med at svede om fingrene. Man går rundt og 
skal hilse på folk og alt muligt og bliver helt bange ved tanken om, at de 
skal tage een i hånden og mærke, at man er pladdervåd. Hvis man skal hen og 
tale med en eller anden fyr, så går man hele vejen derhen og svinger med 
hænderne i luften bare for at holde dem tørre og kølige, og ligeså snart man 
er kommet indenfor døren, så er man sjaskvåd i hænderne, og den stakkels 
stodder bliver helt fugtig i hånden, bare fordi man siger goddag. 
</p><p><span class="img-contimg-fl-left"><img class="image inlineLightBox" src="http://multimedia.pol.dk/archive/00603/Klaus_Rifbjerg__603802v.jpg" alt="" border="0"/><span class="caption"><span class="f-img-caption">1949. 
</span>18-årige Klaus Rifbjerg - et år inden han bliver student fra Vestre Borgerdyd Gymnasium. Foto: PPF</span></span></p><p>
Eller når man har været inde i en telefonkiosk og så lægger røret og det er 
helt vådt, og ham der kommer efter glor så underligt og tager det op, 
ligesom om der var ild i det, eller man havde pisset på det. 
</p><p>
Det var helt i orden i overgangsalderen med sådan en gang pubertetssved, men 
da ikke nu. Pubertetssved, det kan man da forstå, der var man så underlig på 
så mange punkter. Der gik man jo og var bange for alle mulige ting. Det var 
da helt i orden. Men når man er over tyve og alt det der, så er det 
modbydeligt og gå rundt og være våd i hænderne. 
</p><p/><p>
Nå, men det er ligesom om jeg er helt sikker på, at hvis jeg først kommer af 
med denneher historie, så holder jeg op med at være hysterisk med at vaske 
hænder. 
</p><p>
Folk lægger tit mærke til det. Jeg må altid lade, som om jeg skal ud og pisse 
eller sådan noget bare for at få lov til at gå ud og vaske hænder. For det 
er fuldstændig, som om der ligger et helt lag møg og skidt oven på dem. Jeg 
kan simpelthen ikke få en bid ned, hvis jeg ikke får lov til at vaske 
hænder. Også når jeg ryger, så er det helt tosset. Jeg tør ikke holde der, 
hvor jeg suger, for så kommer jeg til at røre ved mine fingre, og det er 
ikke til at holde ud, fordi de er så snavsede. Det er altså ligesom et helt 
kompleks hos mig. 
</p><p>
Sådan er det også med den historie. Det er nemlig lige det, den er. Den er 
blevet et kompleks hos mig. Jeg kan snart ikke tænke på andet, selvom den 
måske ikke har så meget med mig at gøre i virkeligheden. 
</p><p>
Men når man er tyve, så skulle man i virkeligheden være så skrap, at man på en 
eller anden måde skulle kunne skide det hele en lang march. Altså at man 
ikke lod sig gå på af den slags historier. Der sker så meget af den slags. 
Men alligevel går man rundt og kan ikke rigtig slippe af med det hele, fordi 
man selv var med i det. 
</p><p>
Det ligger og roder inden i hovedet, og man tænker på det hele tiden uden 
rigtig at tænke på det. Det er forskudt og ligger og vrider sig, ligesom når 
man pralede med, at man havde været i seng med en pige, og så slet ikke 
havde været det. Der var det bare det rigtige, der var forskudt og lå og 
vred sig. 
</p><p>
Man bliver ved at spadsere rundt om det. Der er altid noget, der hænger fast i 
een, eller som man hænger fast ved og ikke kan komme af med. Som nu denneher 
historie. Sådan var det også med det der med at gå i seng med en pige. Der 
troede jeg også, at når det endelig var sket, så ville jeg heller ikke svede 
i hænderne længere, men det var en gammel løgn. 
</p><p>
Man bliver ved med at kredse rundt om det. 
</p><p>
Jeg er en 20-årig gammel stodder på denne sofa, hvor jeg ligger og ligger og 
ligger. Det gælder om at stå op og få sengen redt og komme hen og ligge. Og 
så begynder det hele forfra. På samme måde hver dag. Så begynder man at 
ligge og ligge og ligge. Jeg sover som et dyr om natten. Det er ligesom at 
dø. Det er som at tage gift om aftenen og så bare forsvinde langt ind i en 
eller anden sort mave, nej det er ingen gang rigtigt, det er sådan en stor, 
sort uendelighed, hvor man bare er væk og ingenting. Og når jeg vågner, så 
er det hele der. Så sidder det og glor på mig og klistrer på mig, og så 
gælder det bare om at komme op og få redt den seng og så hen at ligge. 
</p><p>
Så er der først optrækket, hvor jeg ser hen over bøgerne, der hænger lige hen 
over hovedet. De åndssvage bøger. Og så de andre reoler og de tåbelige sager 
man har hængende på sådan et værelse: Billeder og alt muligt andet. Der står 
en udstoppet drossel oven på et af skabene, som om det var noget. Den kan 
jeg godt ligge og glo på lidt under optrækket. Og tænke på, hvor åndssvag 
man har været. Så kommer man til at føle det pludselig, som om ens øjne var 
lamper der kan lyse, så man kan ligge og lege projektør på alt det, man ser. 
Og så når man ser de forskellige ting, begynder det hele forfra. Så kommer 
historien. Man behøver slet ikke at tænke på den. Man behøver sletikke og 
kalde alt dether for optrækket eller noget, men den ligger bagved det hele. 
Og så er det jeg begynder at svede. 
</p><p><span class="img-contimg-fl-right"><img class="image inlineLightBox" src="http://multimedia.pol.dk/archive/00927/Den_Kroniske_Uskyld_927361w.jpg" alt="" border="0"/><span class="caption"><span class="f-img-caption">Første. 
</span>Foto af førsteudgaven af 'Den kroniske uskyld'. Foto: Jes Stein Petersen</span></span></p><p>
Selvom det måske ikke lige er gået ud over mig, på min egen krop, så har jeg 
alligevel haft en masse med den historie at gøre. 
</p><p>
I og for sig kommer jeg fra en god familie. Vi har selvfølgelig ikke så meget 
med hinanden at gøre. Det skal forestille, at jeg læser. For hvad skulle jeg 
ellers lave. Det er det smarte ved det, at man skal forestille at høre med 
til dem, der kan et eller andet og har eksamen og sådan noget og så ved man 
faktisk ikke en skid om hverken det ene eller det andet. Og så kan man være 
her i dether værelse fra morgen til aften og prøve på at finde ud af det 
eller andet. 
</p><p>
Og man kan bilde folk alt muligt ind og snakke om tusind forskellige ting, og 
så er det eneste man laver at ligge her på sofaen og prøve på at slippe af 
med den historie. Jeg er så fantastisk træt både af det med hænderne og så 
hele den historie. Nå, men det hænger sammen. Det hele hænger sammen i een 
surdejg. 
</p><p>
Og så værelset, hvor man bare kan ligge og glo op på en drossel og en 
studenterhue. 
</p><p>
Jeg gider ikke engang læse avisen mere eller gå ud på lokum. Og når jeg så 
endelig kommer derud, så kan jeg sidde der i timevis og tro, at jeg ligger 
inde på sengen eller sover eller er død. Så sker der overhovedet ingenting 
inden i mig. Så står det helt stille. Så sidder der bare en klat snot fast 
inden i hovedet og laver det samme billede hele tiden. Og så kan jeg bare 
mærke, at jeg sveder på fingrene, og når jeg så har set, at jeg er helt 
blank med små perler inden i hånden, går jeg ind og lægger mig på sengen 
igen. 
</p><p>
Jeg kan slet ikke lugte, hvordan det lugter inde på mit værelse eller rigtig 
se, hvordan det hele ser ud. 
</p><p>
Men jeg opfatter alligevel ting under optrækket. 
</p><p>
Vinduet kommer jeg også til at se ud af på et eller andet tidspunkt. Så kan 
jeg se den samme tagryg hver gang med den samme due eller flere duer, hvis 
det passer dem at gå og spadsere rundt derovre. Og når vinduet er åbent, kan 
jeg høre de kurrer, og når det er lukket ved jeg, at de kurrer og kan ikke 
høre det. Og i virkeligheden er det så fuldkommen revnende ligegyldigt, det 
er bare noget der er der og ikke er anderledes. Og så kommer man igen til at 
tænke på piger, fordi de duer hele tiden kryber på hinanden og sidder og 
virrer og kurrer, som om de overhovedet ikke havde andet i hovedet. Det er 
fantastisk så meget de kan. 
</p><p>
Der kommer sådan en han vraltende og vrikkende og kurrer og skaber sig, så man 
er lige ved at brække sig, og så ryger den op på ryggen af den anden due og 
så går de til den, som om det var det eneste de kunne. Gud ved om de 
overhovedet kan mærke noget eller om det kilder, eller hvad det gør. Men de 
kan aldrig få nok. Ligesom med piger. Hvor kan man blive træt af at være 
sådan en due, der er dødtræt af det hele hele tiden. Hvor man bare hopper på 
og så er det ligesom og ligge og banke i en gammel madras. Sådan bliver det 
efterhånden. Jeg ved ikke, hvad det er for noget. Det er nok bare fordi man 
hele tiden ikke kan lade være med at spekulere på den historie, der ligger 
og lurer på tagryggen, som jeg kan se både sommer og vinter og morgen og 
middag og aften og nat. Og så dør man som en latterlig fisk om aftenen, og 
så bliver det hele en stor død due indviklet i dejg der ligger og ruger 
omkring ens hoved, som om man lå med hovedet mellem benene på en pige og 
følte sig som en due, der kan blive ved og blive ved med at hoppe oven på en 
anden due og bare dø og dø og dø, hver eneste aften. For man tror, at hver 
gang man har nået et eller andet og har prøvet det og er færdig med det, så 
kan man aldrig ønske sig noget mere, og så holder man op med at svede både 
det ene og det andet sted, og så er det ikke andet end een stor forpulet 
løgn altsammen. Også fordi man aldrig tror, at der kan ske noget som den 
historie. Ikke fordi det aldrig er sket før, men man tror bare ikke på, at 
det kan ske alligevel, ikke i nærheden af en selv. 
</p><p>
Der er også et eller andet bord med nogle bøger på, som ligger og gaber og ser 
ud, som om man læste i dem. Dem kan jeg også se. Så ligger jeg og ser på 
dem, på tre, fire, fem bøger, der ligger og lader som om de er noget, som om 
der var et eller andet, der kom dem ved, eller jeg havde noget med dem at 
gøre. Men dem kan jeg godt lide på en måde. De er frække. De tror de kan 
håne mig, bare fordi de er skrevet, eller fordi jeg skulle læse i dem, fordi 
de har et krav på mig, men jeg kan bare sige holdkæft eller lade være, og så 
ligger de der bare og glor og er skrevet af en stakkel, som troede han var 
noget. En der bildte sig ind, at man nogen sinde skulle få lyst til at læse 
alt det sludder, der står. En der har siddet ved sit dumme bord og sat en 
hel masser besværlige brokker sammen og nørklet og bikset en hel masse ting 
ned med forklaringer, og Gud ved hvad, og så ligger man bare her med den 
historie i hovedet og lader som om den ikke er der og dyrker den alligevel. 
</p><p><span class="img-contimg-fl-right"><img class="image inlineLightBox" src="http://multimedia.pol.dk/archive/00603/1957__KLAUS_RIFBJER_603757y.jpg" alt="" border="0"/><span class="caption"><span class="f-img-caption">1957. 
</span>På Egmont H. Petersens studenterkollegium i Nørre Allé i København kåres Klaus Rifbjerg til årets 'Egmont Poet' med en gylden kæde sammensat af ølkapsler og ret til at drikke så meget, han orker til kollegiets fester. Året efter romandebuterer han med 'Den kroniske uskyld'. Foto: Tage Christensen</span></span></p><p>
Og så på et eller andet tidspunkt kommer der mad ind på en bakke og står og 
glor på de bøger, der bare ligger og glor tilbage. Og så kan man også ligge 
og glo på de spegepølsemadder, der bliver mere og mere tørre hele tiden og 
tænke på, hvad det er for noget latterligt noget, at de bøjer opad og bliver 
rædselsfulde, så man hverken gider æde dem i begyndelsen eller enden. Så kan 
man begynde at sætte spegepølsemadder i forbindelse med en pige og se dem 
ligge spredt ud på maven af hende og bøje opad, når de begyndte at blive 
tørre, og så ville hun begynde at fryse, fordi hun skulle ligge med bare 
mave, når der var åbent vindue, og så måtte man hen og lukke, og så ville 
man måske blive sulten og alligevel gå hen og samle de modbydelige 
spegepølsemadder op fra hendes mave og blive en stor, dum due, der ikke kan 
lave andet end at hoppe på og gå til den og tju bang, og så have det ækelt, 
fordi man er snavset på fingrene efter at have rørt ved hendes mave og svede 
og ikke kunne komme til at vaske sine hænder, fordi man var bange for at 
vække de gamle. 
</p><p>
Og så når man i virkeligheden ikke har haft noget med det hele at gøre, 
bortset fra at man lever og kender et eller andet menneske, der ikke kan 
finde ud af det hele. Ikke fordi han ikke kan finde ud af noget, men fordi 
det hele er så fuldstændig åndssvagt indrettet. 
</p><p>
Jeg har ikke gjort noget for at have med hele den historie at gøre, og jeg har 
heller ikke gjort noget for ikke at have med den historie at gøre. 
</p><p>
Når man er 20 år, så er man et eller andet. Så kan man være på en sofa og se 
en due eller tre og bøger og nogle spegepølsemadder og være fuldstændig 
overbevist om, at det rager alle og enhver en stor, beskidt høstblomst. Så 
kan man være ude af pubertetsalderen og have en hue hængende på væggen og 
være soldat og kunne gå til den. Og alligevel være en dejlig klat dejg. 
</p><p>
I virkeligheden bliver det ikke til andet end optrækket. Fordi det hele er 
der. Det er så smart indrettet, at man kan gøre femhundredemillioner ting på 
een gang uden at gøre det eller vide det, og så gør man det alligevel og ved 
det. Familjen ved det vel også på en eller anden måde og tænker på det, men 
det er anderledes med mig, fordi her er historien der hele tiden. Der sidder 
den oven på en spegepølsemad og kommer sivende og sjaskende ud af alle de 
små huller i hænderne og bliver hoppet på af de liderlige bukke ovre på 
taget. 
</p><p>
Og så bliver det mørkere og mørkere, og så skal man ind og sidde og spille 
idiot, mens man spiser noget af en tallerken og hører på alt det 
blæver, de kan diske op med om, hvad der er sket der, og hvorfor de gjorde 
ditten og datten, og om man har det godt, og hvordan går det med studierne, 
og de er s’gu så flinke og forstående og diskrete, så man har lyst til at gå 
ud og brække den ene frikadelle op efter den anden, som om man var et lille 
barn, der ikke kan finde ud af noget som helst. Alting er forstået på 
forhånd, og man behøver slet ikke at tale om det, selvom man selvfølgelig 
godt kan tale om det. Det hele er i orden, det er sivet ind og akcepteret, 
og det er sørgeligt med den historie, og vi snakker ikke mere om det, for 
sådan er livet, det er jo noget, der kan ske for enhver, og vil du række mig 
sennepen, og der ligger en kniv og en gaffel over kors, og har du læst i 
avisen, og vi må ikke glemme pressen, og drengen skal jo have lov til at 
komme over det. Vi kan da snakke sammen om tingene og vi kan lade være, men 
vi kan også gå ud på lokum og brække os over kors og synge ”Danmark Dejligst 
Vang og Vænge” og så måske holde op med at svede om hænderne. For man skal 
ikke sige, at vi har ladt noget uforsøgt for at slippe af med den historie. 
</p><p>
Og så bliver det mørkere og mørkere, og man kan ikke rigtig finde ud af, om 
det er munden man ser ind i på dem, der sidder overfor, eller om det bare er 
fordi, det er ved at blive mørkt. Men så ser man, at det er munden, fordi 
den går op og i, og der kommer et eller andet ind i den og bliver væltet 
rundt, og så er det, man bliver fuldstændig skruptosset og vil råbe og skabe 
sig, men bare ikke kan, fordi man selv lige har skubbet et stykke fromage 
eller grød ind i hovedet og nu sidder og kan se det løbe forbi øjnene, 
ligesom ude på W.C.’et når det hele er gået i stå som en fastgroet snotklat, 
der ikke er til at få has på. Men så er det i virkeligheden blevet helt 
mørkt, så man kan få lov til at gå ud på sit værelse og få gang i 
projektørerne og ligge og feje hen over den skrupåndssvage bogreol. 
</p><p><span class="img-contimg-fl-center"><img class="image inlineLightBox" src="http://multimedia.pol.dk/archive/00603/1966__KLAUS_RIFBJER_603765y.jpg" alt="" border="0"/><span class="caption"><span class="f-img-caption">1966. 
</span>Klaus Rifbjerg med hustruen Inge og børnen Lise, Synne og Frands. Foto: Asger Sessingø</span></span></p><p>
Man kan måske begynde at tænke på piger for det plejer at være det letteste, 
men hvad hjælper det, når det bare hører med til hele den historie. Det er 
det samme hver gang, forfra eller bagfra med duer og piger og det hele. Der 
går man i masser af år og tror på det ene og det andet og det tredje og det 
fjerde, og så ender man som en gammel 20-årig stodder, fordi man er med i en 
historie, der ikke engang går ud over en selv. Det og så alt det andet. Alt 
det med at man bare er en due, der rigtig kan gå til den. Så ender det med, 
at man ligger og spørger sig selv om, hvordan det ville være at gå i seng 
med et stykke spegepølsemad. 
</p><p>
Så er man måske glad det ene lille øjeblik med den spegepølsemad, fordi det er 
så frygtelig, frygtelig åndssvagt. Og så kan man begynde forfra. 
</p><p>
Så kommer hele historien igen, og så kan man ikke lade være med at tude, og 
det kan man ikke en gang. Så begynder hovedet at vokse som en stor, rådden 
pære. Så er det ikke bare hænderne mere. Så er det også resten af kroppen. 
Det pisser ud af een med sved, så man ikke ved hvor gammel man er. Der 
ligger så sådan en 20-årig klump stodder og sveder og tror han dør, og det 
kan han heller ikke engang. 
</p><p>
Man bliver helt vandvittig af den slags. Og træt. I virkeligheden sker det kun 
fordi man har oplevet noget på et eller andet tidspunkt, som man sletikke 
har noget med at gøre i virkeligheden, og så fordi man altid har gået og 
troet, at når man gjorde ditten og datten og prøvede det og det, så holdt 
man til sidst op med at være ved at pisse i bukserne af rædsel. Så troede 
man bare, at man måske kunne blive et eller andet ordentligt, eller der var 
en mening med det hele, så man ikke havde lyst til at tudbrøle. 
</p><p class=" bl-elem">
Og derfor må jeg se at få fortalt den historie, eller hvad man nu skal kalde 
det, for at prøve på at finde ud af det hele. Sådan så jeg ikke behøver at 
dø hver aften som om jeg havde taget gift, for sådan har det ikke været 
altid«. 
</p>	
</div>

</div></body></html>
