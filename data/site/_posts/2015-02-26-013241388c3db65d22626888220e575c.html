---
layout:     post
title: 	    "Italiensk forsker vil transplantere et hoved til en andens krop"
post_author:	    Thomas Djursing
post_date:	    Thu, 26 Feb 2015 13:03:00 +0000
post_site:	    ing.dk 
post_link:	    http://ing.dk/artikel/italiensk-forsker-vil-transplantere-et-hoved-til-en-andens-krop-174415
---
<html><body><div><section class="body"><p>Om kun to år vil det være muligt at transplantere et hoved over på en anden persons krop, mener den italienske kirurg Sergio Canavero, der på en kommende konference kaldet AANOS i USA vil foreslå projektet.</p>
			<p>Sergio Canavero fra Torino-universitetets Advanced-Neuromodulation Group bragte ideen på banen allerede i 2013, men siden har nye teknologier styrket hans tro på, at det er muligt at udføre operationen.</p>
			<p>Ideen er at udføre operationen på patienter med f.eks. sklerose, der er lamme fra halsen og ned, eller på patienter med degenererede nerver eller kræft i hele kroppen.</p>
			<p>Ligesom med andre former for organdonation så er det tanken hurtigst muligt at få bragt den døde person til hospitalet og straks nedkøle både krop og hjerne på den person, der skal modtage kroppen.</p>
			<p>På donoren skæres hovedet af kroppen og de største blodkar bliver koblet sammen med rør, før rygsøjlen bliver skåret over. Her er det afgørende at udføre overskæringen af nervetrådene omhyggeligt, lyder det fra Canavero ifølge <a href="http://www.newscientist.com/article/mg22530103.700-first-human-head-transplant-could-happen-in-two-years.html?full=true&amp;print=true#.VO8DUPmG-ZM">New Scientists. </a></p>
			<p>Når hoved bliver anbragt på kroppen, skal nerveenderne - der ligner spaghetti-tråde - splejses sammen. Det udføres ved brug af polyethylenglykol, der bliver injiceret over flere timer og netop får nerveenderne til at klistre sammen, som varmt vand får spaghetti til at klistre, fordi det aktiverer fedtet i cellemembranerne.</p>
			<p>En anden mulighed er at skyde stamceller ind i rygsøjlen eller at bruge OEC-celler (Olfactory Ensheathing Cells), der er kendt for at hjælpe til at genopbygge nervesystemet.</p>
			<p>Når nerverne er splejset sammen, vil forskerne sammensætte blodkar og muskler og holde patienten i koma op til en måned, mens implanterede elektroder skal stimulere rygsøjlen løbende for at styrke nervecellerne.</p>
			<h2>Hovedtransplantationer bliver udført på aber</h2>
			<p>Internationale forskere er ikke overraskende meget uenige, om det i det hele taget er muligt at transplantere en anden persons krop over på et hoved, og om operationen bør udføres. Men faktisk har adskillige forskergrupper gennem tiden eksperimenteret med at transplantere dyrehoveder.</p>
			<p>I 1954 transplanterede den russiske kirurg Vladimir Demikhov en hundehvalpes hoveder og forben over på større hunde, men hundene blev kun mellem to og seks dage gamle.</p>
			<p>I 1970 transplanterede et team ved University School of Medicin i Cleveland, Ohio, et abehoved over på kroppen fra en anden abe. Forskerne forbandt dog ikke nerveenderne, så aben kunne ikke bevæge sig, men den kunne ånde uden kunstig hjælp. Den levede dog kun ni dage, indtil immunsystemet afstødte hovedet.</p>
			<p>Siden har flere forskere udført hovedtransplantationer på aber, herunder mak-aber, som Sergio Canavero selv bruger.</p>
			<p>Flere forskere ser dog ikke afstødningen af et menneskehoved som et problem i dag, da moderne lægemidler er i stand til at undertrykke immunforsvarets forsøg på afstødning.</p>
			<p>»Systemer til at forhindre afstødning af immunforsvaret og principperne bag er velkendte,« lyder det blandt andet fra formanden for AANOS konference, William Mathews.</p>
			<h2>De store udfordringer er etiske</h2>
			<p>Ideen om en hovedtransplantation åbner dog også en lang række etiske problemstillinger, og spørgsmålet er om det egentlig er en hoved- eller kropsplantation. Sagt på en anden måde: Hvem er egentlig donor? Og hvem er den levende person?</p>
			<p>»Jeg tror på, at det som specifikt definerer os som menneske findes i hjernebarken. Hvis du ændrer det, så er du ikke den samme person, og så må man stille spørgsmålstegn ved om det er etisk. I dette tilfælde ændrer du ikke hjernebarken,« mener Patricia Scripko, neurolog og bioetiker på Salinas Valley Memorial Healthcare System i Californien. Men hun tilføjer, at mange kulturer ser sjælen som iboende i kroppen, og derfor må man forvente, at de vil vende sig mod sådanne operationer.</p>
		</section></div></body></html>
