---
layout:     post
title: 	    "17 lig er bjærget fra Mount Everest efter jordskælv"
post_author:	    
post_date:	    Sun, 26 Apr 2015 07:25:42 +0200
post_site:	    politiken.dk 
post_link:	    http://politiken.dk/udland/ECE2643544/17-lig-er-bjaerget-fra-mount-everest-efter-jordskaelv/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
17 lig er natten til i dag dansk tid blevet bjærget fra en base camp på Mount 
Everest efter det voldsomme jordskælv, der i går, lørdag, rystede Nepal. 
</p><p>
Det oplyser en bjergbestigerorganisation, som ifølge Reuters kalder det 
historiens værste ulykke på bjerget. 
</p><p>
Jordskælvet udløste en lavine, som ud over at koste de mange mennesker livet 
også har kvæstet 61 mennesker, der var i færd med at nå verdens højeste 
bjergtinde. 
</p><p>
Der er dog usikkerhed om det præcise dødstal på bjerget. Nyhedsbureauet AFP 
citerer en embedsmand fra Nepals turistmyndighed for, at dødstallet har nået 
14. 
</p><p>
»14 dødsfald er blevet bekræftet indtil videre. Vi frygter, at det tal vil 
stige«, siger Gyanendra Kumar Shrestha til AFP. 
</p><h3>
Basecamp begravet i sne 
</h3><p>
En base camp, hvor en stor gruppe bjergbestigere og bjergguider opholdt sig, 
blev opslugt af snemasserne fra lavinen, oplyser Ang Tshering Sherpa, der 
leder Nepals Bjergbestigersammenslutning, til Reuters. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/udland/ECE2643047/dansk-bjergbestiger-flygtede-fra-lavine-efter-jordskaelv/">Dansk bjergbestiger flygtede 
fra lavine efter jordskælv</a></p><p>
Det er i morges lokal tid lykkedes flere helikoptere at lande ved den 
pågældende base camp, rapporterer en korrespondent for AFP. 
</p><p>
Bjergbestignings- og vandreturismen i Nepal led et alvorligt knæk for ret 
præcist et år siden, da en islavine i april dræbte 16 guider på Mount 
Everest. Katastrofen var den hidtil værste ulykke i bjergets historie. 
</p><h3>
Dødstal stiger stadig 
</h3><p>
Dødstallet efter lørdagens jordskælv i Nepal har passeret 1.800, oplyste en 
talsmand fra landets indenrigsministerium til Reuters tidligere. 
</p><p>
Derudover er over 4.700 personer meldt kvæstet. 
</p><p>
Det er frygten, at dødstallet vil stige yderligere. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/udland/ECE2643031/det-ved-vi-om-jordskaelvet-i-nepal/">Det ved vi om jordskælvet i 
Nepal</a></p><p>
Tidligere har Nepals informationsminister, Minendra Rijal, ifølge 
nyhedsbureauet dpa sagt, at antallet af døde efter skælvet kan nå op på 
4.500. 
</p><p>
Foruden de menneskelige omkostninger er også historiske nepalesiske bygninger 
blevet pulveriseret i rystelserne. 
</p><p>
Det voldsomme jordskælv er det værste i landet i mere end 80 år. Det blev målt 
til styrke 7,8 ifølge USA's Geologiske Overvågning. Ved et skælv på 8,3 i 
Nepal i 1934 blev 8.500 mennesker dræbt. 
</p><p>
Borgerservice hos Udenrigsministeriet i Danmark havde tidligere på natten 
fortsat ikke kendskab til, at danskere skulle være blandt de dræbte i 
katastrofen. 
</p><p class=" bl-elem">
Der er heller ikke oplysninger om, hvor mange danskere der er savnet. 
</p>	
</div>

</div></body></html>
