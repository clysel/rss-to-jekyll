---
layout:     post
title: 	    "Enmandshær fra Brøndby Strand går i kødet på realkreditten"
post_author:	    
post_date:	    Sat, 09 May 2015 13:18:30 +0200
post_site:	    politiken.dk 
post_link:	    http://politiken.dk/oekonomi/privatoekonomi/ECE2661222/enmandshaer-fra-broendby-strand-gaar-i-koedet-paa-realkreditten/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
For mange boligejere er det blevet ved højrøstet brok i venners lag. Men ikke 
i den gule murstensvilla i Brøndby Strand, hvor Kim Paulsen er endt med et 
større slagsmål mod et af landets største realkreditinstitutter. 
</p><p>
»Jeg har nok lidt mere kant end de fleste. Og jeg synes, at tiden er inde til 
et opgør med realkreditinstitutternes grådighed«, siger 61-årige Kim 
Paulsen. 
</p><p>
I lighed med over en million andre boligejere i Danmark har Kim Paulsen gennem 
de seneste år oplevet, hvordan hans boliglån er blevet dyrere, fordi 
realkreditinstituttet har skruet op for prisen ved at forhøje den såkaldte 
bidragssats. 
</p><p>
Da han i 2007 optog et realkreditlån, lød det årlige bidrag på knap 13.000 
kroner. Nu betaler han årligt næsten 35.000 kroner, viser hans egne 
beregninger. En stigning på næsten 170 procent. Derfor har han nu sendt en 
stævning til Civilstyrelsen for at bede om fri proces til en retssag mod BRF 
Kredit, hvor han har været kunde siden 1992. 
</p><p>
Forud er gået et længere forløb, der tog fart, da han faldt over en særlig 
bog. 
</p><p><b>Inspireret af bog om finanskrisen</b></p><p>
Det var under en sommerferie i Spanien for snart to år siden, at Kim Paulsen 
købte bogen ’Hay vida después de la crisis’ (Der er et liv efter krisen), 
hvor den spanske økonom José Carlos Díez forholder sig kritisk til 
finanskrisen. 
</p><p>
»Den her bog inspirerede mig helt vildt meget. Jeg blev indigneret«, siger Kim 
Paulsen, der har arbejdet med kreditrisici helt tilbage fra kartoffelkuren i 
1986. 
</p><p>
Med sin uddannelse og erfaring som økonom i baghånden kastede Kim Paulsen sig 
over Rangvid-rapporten og andet materiale om finanskrisen i Danmark. 
</p><div class="art-fakta article-box">
<h4 class="">
Hvad går bidraget til?</h4>
<div class="fakta-body" data-buildingblock="embedded_factboxlink">
<ul><li class=" bl-elem">Hver termin skal en boligejer med et realkreditlån i udgangspunktet 
betale afdrag, rente og bidrag. Det sidste skal dække 
administration samt opsparing af den kapital, som instituttet med det 
samme skal sætte til side for hvert lån, der ydes.</li></ul><ul><li class=" bl-elem">For et lån i en ejerbolig skal realkreditinstituttet efter de nuværende 
regler sætte gennemsnitligt fire procent af lånet til side. 
For et lån på 1 mio. kr. svarer det til 40.000 kr.</li></ul><ul><li class=" bl-elem">Endelig dækker bidraget øvrige udgifter til skatter, afgifter, tab på 
udlån, kapitalfrembringelse m.v.</li></ul><p class=" bl-elem"><i class=" bl-elem">Kilde: Realkreditankenævnet.</i></p>
</div>
</div><p/><p>
Netop som han var godt i gang med at studere realkreditinstitutternes ansvar 
for krisen, modtog han i september et brev fra BRF Kredit, der endnu engang 
ville hæve bidraget på hans eget boliglån. 
</p><p>
»Jeg kontaktede BRF Kredit for at få en forklaring. Hvis min mekaniker 
pludselig kræver en markant højere pris, så spørger jeg jo også til, hvad 
det skyldes«, siger Kim Paulsen. 
</p><p>
Kontakt med kundeservice resulterede ikke i nogen brugbar forklaring for Kim 
Paulsen. Til sidst tabte han tålmodigheden og bad om at blive stillet 
igennem til en chef. Men han fik ingen forklaring, fortæller han. Blot 
besked om, at alternativet til ikke at betale var inkasso, fogedretten og i 
yderste konsekvens tvangsauktion. 
</p><p><b>Flere klager til ankenævn
</b></p><p>
Omtrent samtidig opdagede Kim Paulsen, at de seneste år har budt på et 
stigende antal klager over netop bidragssatser til Realkreditankenævnet. Her 
modtog man i 2011 9 klager i kategorien ’takster’. Året efter var tallet 
oppe på 38. Og seneste tal fra 2013 lyder på 59 klager. 
</p><p>
»Stigningen skyldes flere klager over bidragssatser. Årsagen er formentlig, at 
alle realkreditinstitutter de seneste år har hævet satserne«, siger 
sekretariatschef Susanne Nielsen, der forventer, at antallet af klager i den 
nye årsrapport for 2014 som minimum vil være lige så højt som det foregående 
år. 
</p><p>
»Hvorvidt det er meget, kan man diskutere, fordi rigtig mange danskere har et 
realkreditlån. Men der er tale om en stigning«, siger hun. 
</p><p>
Ifølge ankenævnet rummer de fleste aftaler om boliglån en formulering om, at 
instituttet til enhver tid kan »ændre størrelsen og/eller beregningsmåden 
for bidrag«. Det giver instituttet en stor frihed, og den godtager nævnet i 
udgangspunktet, fordi et lån typisk løber over 30 år, hvor mange grundvilkår 
kan ændre sig. 
</p><p>
Alligevel er der grænser. Ifølge ankenævnet må ændringen ikke være vilkårlig 
eller urimelig. Tværtimod skal den være behørigt varslet og begrundet. 
</p><p>
Med en stigning på knap 170 procent siden 2007 har BRF Kredit et 
forklaringsproblem, fordi stigningen er helt ude af takt med den generelle 
prisudvikling, siger advokat Christian Dahlager fra Foldschack &amp; 
Forchhammer, der repræsenterer Kim Paulsen. 
</p><p>
»Det kan ikke forklares. Realkreditinstitutterne har et ekstraordinært ansvar 
for at opføre sig sagligt, fordi der ikke er alternative lånemuligheder«, 
siger Dahlager. 
</p><p><b>BRF Kredit afviser</b></p><p>
Hos BRF Kredit afviser adm. direktør Carsten Tirsbæk Madsen at udtale sig om 
den konkrete sag. Generelt vil kunderne altid få et svar, når de henvender 
sig med spørgsmål om bidragssatser. Det er ikke i alle tilfælde, at svaret 
behager kunderne, men så kan man gå til ankenævnet, hvor ingen foreløbig har 
fået medhold i den type af sager, fremhæver han. 
</p><p>
Og bidragene hæves da heller ikke uden grund, mener han. 
</p><p>
»Hvis vi ikke kunne hæve prisen i overensstemmelse med det aftalegrundlag, vi 
har indgået med vores kunder, ville vi over 30 år binde os til en aftale, 
der kan blive udfordret af ny regulering, sådan som det er sket de seneste 
år. Det er forudsætningen for, at vi kan have en høj rating på vores 
obligationer og tilbyde de laveste renter på realkreditlån, der findes på 
denne klode«, siger Carsten Tirsbæk Madsen. 
</p><p>
I lighed med andre i branchen forklarer BRF Kredit en del af de stigende 
bidrag med de øgede kapitalkrav, der betyder, at de skal lægge flere penge 
til side for at polstre sig i tilfælde af en ny krise. 
</p><p><b>Minister strammer god skik</b></p><p>
Netop det argument har været til debat på Christiansborg, hvor erhvervs- og 
vækstminister Henrik Sass Larsen (S) under et samråd i sidste måned kunne 
oplyse, at bidragene ganske rigtigt er steget markant over de seneste år. 
Tal fra branchen viser, at udgifterne til bidrag siden 2008 er steget med 66 
procent for husholdninger og 100 procent for erhverv. 
</p><p>
»Hvor stor en del af bidragsstigningerne, der kan henføres lige nøjagtig til 
de skærpede lovkrav og institutternes frivillige buffere, er vanskeligt at 
bestemme præcist«, sagde ministeren på samrådet. 
</p><p>
Han fremhævede, at institutterne typisk polstrer sig mere end påkrævet for at 
være på den sikre side – en såkaldt selvvalgt buffer.
</p><p>
Hertil kommer, at de største stigninger er indført i forbindelse med 
afdragsfrie F1-lån og andre mere risikable lån, fordi institutterne gerne 
vil have boligejerne til at vælge mere sikre lån. En logik, som Sass Larsen 
støtter, fordi det understøtter stabiliteten i sektoren.
</p><p>
Alligevel har Henrik Sass Larsen dog taget initiativ til at stramme reglerne 
for god skik, sådan at realkreditinstitutterne nu skal varsle og begrunde 
bidragsstigninger med 3 måneders varsel. 
</p><p>
På samrådet konstaterede ministeren også, at »alle realkreditinstitutter på 
nuværende tidspunkt opfylder de gældende kapitalkrav« og at han forventer, 
at »bidragssatserne vil falde igen«. 
</p><p>
Det kan Carsten Tirsbæk Madsen fra BRF Kredit imidlertid ikke garantere. Han 
fremhæver blandt andet, at den såkaldte Basel-komité barsler med nye 
kapitalkrav, der kan virke stik modsat. 
</p><p>
»Det kan få en ganske betydelig effekt på de fleste finansielle institutters 
kapitalkrav i form af en kraftig stigning i forhold til det nuværende 
niveau, der i forvejen er steget betragteligt«, siger han.
</p><p><b>Forbrugerrådet: Tung sag at løfte
</b></p><p>
I dag er Kim Paulsen glad for, at han nu forsøger at gå rettens vej. og ser 
optimistisk på sagen. 
</p><p>
»Jeg var en enmandshær, fordi ingen andre ville tage sagen op. Dem, der sidder 
på flæsket, gør jo intet«, siger han. 
</p><p>
Også hos Forbrugerrådet ser man frem til, at sagen kan prøves ved retten, 
fordi ankenævnet har afvist klager af den slags. 
</p><p class=" bl-elem">
»Moralsk set har han uden tvivl fat i noget, som vi også mener er yderst 
vigtigt. Juridisk set vurderer vi, at det bliver en tung sag at løfte. 
Nødden skal knækkes ad politisk vej«, siger Morten Bruun Pedersen fra 
Forbrugerrådet, der sammen med finanssektoren er én af parterne i 
ankenævnet, der ledes af en dommer. 
</p>	
</div>

</div></body></html>
