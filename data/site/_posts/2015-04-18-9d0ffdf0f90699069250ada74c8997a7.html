---
layout:     post
title: 	    "Forbedring af batterier er et langt, sejt træk"
post_author:	    Anne Marie Lykkegaard
post_date:	    Sat, 18 Apr 2015 12:00:10 +0000
post_site:	    ing.dk 
post_link:	    http://ing.dk/artikel/forbedring-af-batterier-er-et-langt-sejt-traek-175469
---
<html><body><div><section class="body">
			<p>De senere år har budt på et væld af historier om nye batterityper, der f.eks. kan genoplades på et minut, har fordoblet kapacitet, eller hvis risiko for at selvantænde er mindre. Men i virkelighedens verden må forbrugerne vente noget endnu på en smartphone, der ikke skal i nær­kontakt med en oplader hver dag.</p>
			<p>»Udfordringen er, at skridtene set med forbrugerens øjne virker små; det er ofte kun få procent, man forbedrer batteriernes kapacitet med fra år til år,« siger Tejs Vegge, der er professor ved Institut for Energikonvertering og -lagring på DTU og forsker i batterier:</p>
			<p>»Medierne fokuserer f.eks. på, at forskere har præsenteret nye batterier, der kan fordoble kapaciteten. Men der går typisk op imod 10 år, fra man har et helt nyt koncept, til der kommer et produkt på markedet,« siger han.</p>
			<p><figure class="plugin right zoomable"><img data-original-image="http://ing.dk/sites/ing/files/2015.04.17-batterier.png" src="http://ing.dk/sites/ing/files/styles/w1120_media_right/public/2015.04.17-batterier.png?itok=UW6Co2HY" alt=""/></figure></p>
			<p>Det kan virke paradoksalt, at en teknologi som batterier umiddelbart udvikler sig så langsomt, når man tænker på, hvor mange elektroniske apparater der er afhængige af batterier. Udfordringen ligger især i, hvordan energien lagres i batterierne.</p>
			<p>I et almindeligt, genopladeligt lithium-ion-batteri er energiindholdet bestemt af spændingen på batteriet samt mængden af lithium-ioner, der vandrer fra den negative til den positive elektrode, når det aflades, og tilbage igen, når det oplades. Hvis batteriet skal holde på mere energi og kunne levere mere strøm, kræver det, at man eksempelvis kan pakke lithium tættere i elektroderne eller kan overføre mere energi per ion.</p>
			<p>Tejs Vegge vurderer derfor, at der nok skal helt nye koncepter til, hvis batteriernes kapacitet skal forbedres.</p>
			<p>»I de 25 år, vi har haft lithium- ion-batterier, har man fokuseret meget på pris, sikkerhed og materialesammensætning i katoden, og det har givet cirka en fordobling i kapaciteten. Hvis man vil have en stor ændring, skal man have fat i helt andre koncepter,« siger han.</p>
			<h2>Lithium-ion-batterier får selskab</h2>
			<p>Et koncept, som ser lovende ud, er at skifte lithium ud med aluminium. Det har forskere fra Stanford University gjort, og de kunne for nylig i det videnskabelige tidsskrift Nature præsentere en ny type batteri, der er billigt, bøjeligt og har en opladningstid på ét minut.</p>
			<p>Og det er ikke helt dumt at bruge det billige aluminium i batterier. Det har nemlig en klar fordel i forhold til lithium:</p>
			<p>»Forskningen på Stanford viser eksempelvis, at man med aluminium-ioner kan flytte tre elektroner per ion, mens lithium-ionerne kun kan flytte én. Det giver nye muligheder. Indtil nu har det dog været svært at få aluminium-ioner til at bevæge sig hurtigt nok til at sikre en god holdbarhed, men her ser resultaterne fra Stanford lovende ud,« siger Tejs Vegge.</p>
			
			<p>Under alle omstændigheder ser det ud til, at de velkendte lithium- ion-batterier med tiden må vige for andre kemier, når det handler om at øge kapaciteten i batteriet:</p>
			<p>»I aluminium-ion-batterier eller metal-luft-batterier kan man virkelig begynde at ændre på kapaciteten på batterierne, men med det kommer der selvfølgelig nye udfordringer. Stabiliteten kan eksempelvis blive udfordret, når vi presser mere energi ind på mindre plads,« siger han.</p>
			<p>Det kan blandt andet betyde, at batteriet ikke kan op- og aflade tilstrækkeligt mange gange og med tiden vil tabe kapacitet.</p>
			<h2>Prisen kan stoppe nye batterier</h2>
			<p>Søren Knudsen Kær er professor og forsker i batterisystemer ved Institut for Energiteknik på Aalborg Universitet, og han forklarer den – set fra forbrugerens side – langsomme batteriudvikling på denne måde:</p>
			<p>»Udviklingen kører i to parallelle spor, hvor man i det ene eksempelvis vil optimere kendte batteri­teknologier, så de bliver mere holdbare, så energitætheden bliver højere, og så man kan op- og aflade med større effekt.«</p>
			<p>»Det andet spor er mere langsigtet. Der ser man på nye kemier, og der må man erkende, at det bare tager længere tid, fra man har identificeret nye kemier, til man har et produkt, der kan blive tilgængeligt,« siger Søren Knudsen Kær.</p>
			<p>Han forklarer videre, at der sagtens kan være nye og bedre batterier ude i laboratorierne, som i princippet er klar til at komme på butikshylderne; problemet er bare prisen.</p>
			<p>»Selvom der sker en løbende udvikling, er det ikke alene nok til, at man kan se det på markedet– prisen skal også være konkurrencedygtig. Så længe det er en udvikling, som er på vej hen mod en introduktion i storskala, er det svært at drive prisen ned, for den kommer først, når man laver en masseproduk­tion,« siger han.</p>
			<p>Ifølge Tejs Vegge kan vi dog fremover håbe på en lidt hurtigere gennemløbstid for nye batterikoncepter:</p>
			<p>»Men fra man har vist et koncept, til man har et produkt, der er holdbart og sikkert, går der nok stadig noget tid. Det skal jo være så sikkert, at du tør at tage det i lommen eller med i håndbagagen om bord på et fly,« siger han.</p>
		</section>
		  </div></body></html>
