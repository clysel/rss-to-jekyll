---
layout:     post
title: 	    "Man ved aldrig med Goodiepal"
post_author:	    
post_date:	    Sat, 14 Feb 2015 14:47:02 +0100
post_site:	    politiken.dk 
post_link:	    http://politiken.dk/magasinet/feature/ECE2546794/man-ved-aldrig-med-goodiepal/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
En torsdag formiddag står der pludselig en cykel op ad billetskranken inde på 
Statens Museum for Kunst. Eller: cykel og cykel. Hvis det, vi forstår ved en 
cykel, er et køretøj, hvis fremdrift hviler på pedalkraftens bevingede 
principper, er cyklen her ikke nogen cykel, for den har ingen pedaler. Lad 
os kalde den et avanceret sammenklappeligt løbehjul for voksne. 
</p><div class="art-quote article-box">
<p class="quote"/>
<blockquote>
<p class="quote-txt">
</p><p class=" bl-elem">Jeg er ved at tabe krigen. Man kan ikke sejle til England mere. Man kan ikke tage cyklen med i nattoget. Jeg er sidste skanse</p>

</blockquote>
</div><p>
Der er gratis adgang til museet, så de ansatte må have set lidt af hvert 
gennem årene. Men det er, som om dette køretøj med sin blotte 
tilstedeværelse sender nogle usynlige psykosociale svingninger gennem 
rummet, som aftvinger en reaktion fra omgivelserne. Svingninger, der får 
billetdamerne til at læne sig ud over skranken og sige ih og åh og ringe som 
besatte til kolleger inde i bygningen; svingninger, der gør den agtsomme 
museumsvagt i indgangshallen usikker på, om han skal intervenere eller ej. 
Han ender med at blive stående derude, uroligt, uden at slippe løbehjulet af 
syne. </p><p/><p>
Også bag kulisserne er himmel og jord sat i bevægelse, og lige om lidt kommer 
der en lille delegation for at tage imod løbehjulet – eller snarere dets 
ejermand, Goodiepal (Parl Kristian Bjørn Vester). 
</p><p>
Man kan vel godt sige, at det er nye tider for den elektroniske 
kompositionsmusiker. Trods sin unge alder (cirka 37 år) har han været en 
synlig del af kunstscenen i to årtier. Men han har aldrig befundet sig i 
epicentret, hvis epicentret er der, hvor der er pindemadder og taler og 
uddeling af medaljer og legater til dem, der nu står for tur. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00913/Goodiepal_913419" data-id="913419" data-imgtype="jpg"/><p>
Goodiepal er gået sine helt egne veje. Han har blandt andet arbejdet 
møjsommeligt med udbredelsen af det, han kalder radikal computermusik: 
musik, som ikke nødvendigvis er lavet <i>på</i> en computer, men <i>for</i> 
en computer. Musik, som er lavet med henblik på at blive værdsat af en 
fremtidig kunstig intelligens. 
</p><p>
Nogle gange har Goodiepal ikke bare dannet fortrop, men været helt ude på 
overdrevet, vil nogle mene. For eksempel da han i 2010 sammen med 
hackergruppen Sygnok tog lydmaskinen Eventide H8000FW (til en værdi af cirka 
60.000 kroner) som ’gidsel’ i det, han over for pressen kaldte »en akademisk 
krig« mod Det Jyske Musikkonservatorium. Her havde han undervist i 
elektronisk musik, indtil han i 2008 ragede uklar med ledelsen og enten blev 
fyret eller sagde op – alt efter hvem man spørger. 
</p><p>
Senere i 2010 vakte han opsigt, da hans nye lp, ’Gæoudji Sygnok – Mort Aux 
Vaches Extra Ekstra – Route 66 Eksperimentet’, kom i handelen. Ikke fordi 
den indeholdt 13 timers musik, men fordi hvert eksemplar indeholdt en 
signeret femhundredkroneseddel. Pladen kunne købes for 250 kroner plus 
forsendelsesomkostninger. Den blev hurtigt udsolgt. 
</p><p>
Og sådan kan man blive ved. Ude på internettet ligger der ekstreme mængder 
Goodiepal-data: filer, musik, tekster, biografisk materiale, videoer, 
Wikipedia-opslag. 
</p><h3>
Last man standing 
</h3><p>
Sidste år skete der så noget, som Goodiepal trods alt ikke har prøvet før: 
Statens Museum for Kunst købte den Leitra-kabinecykel, som har været hans 
primære transportmiddel i en årrække. Goodiepal flyver ikke og kører ikke i 
bil, for han er af den opfattelse, at han <i>har</i> brugt sin CO2-kvote. Da 
han skulle til New York for nogle år siden, foregik det med fragtbåde via 
Island og Grønland. Han må gerne tage toget. Men han siger, at det bliver 
sværere og sværere at være Goodiepal, for færgeruten mellem Esbjerg og 
Harwich er nedlagt, og man må ikke længere have cykel med i nattoget. Det er 
derfor, han er gået over til løbehjulet; når der ikke er pedaler på cyklen, 
er det teknisk set ikke en cykel. Han mener dog, at det bare er et spørgsmål 
om tid, før nogen lukker det hul i reglementet. 
</p><p>
»Jeg er ved at tabe krigen. Man kan ikke sejle til England mere. Man kan ikke 
tage cyklen med i nattoget. Jeg er sidste skanse. Det er lige før, jeg 
falder. Jeg er last man standing«, siger Goodiepal med sin umiskendelige 
Goodiepal-bravado. 
</p><p>
Hans gamle kabinecykel, ’Kommunal Klon Komputer 2’, nyder for tiden en meget 
prominent placering på museets skulpturgade, hvor den er omgivet af 
notesbøger, skocreme, en tandbørste og en lang række andre effekter. 
</p><p>
Nu har Statens Museum for Kunst købt endnu en Goodiepal-genstand: et 
optrækkeligt mekanisk fuglebur, som han byggede i 2001 og siden har brugt i 
sine optrædener. Cyklen og fugleburet er ikke i sig selv kunstværker, men 
bliver det, fordi Goodiepal har brugt dem, siger Marianne Torp, der er 
førsteinspektør og kurator på Statens Museum for Kunst. 
</p><p>
»Goodiepal har rejst rundt på cyklerne og spillet på fuglene i årevis, og de 
har været en vigtig og integreret del af hele hans kunstneriske praksis – og 
hans liv. I dag bærer værkerne både fysiske spor og sociale betydninger fra 
alle de performative sammenhænge. Værkerne er et godt eksempel på, at kunst 
ikke længere bare er autonome kontekstløse objekter. I dag har kunsten mange 
forskellige former og forgrener sig ud i andre kunstfelter og ud i verden«, 
forklarer Marianne Torp. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00913/Goodiepal_913420" data-id="913420" data-imgtype="jpg"/><h3>
En Tourbillon kommer på bordet 
</h3><p>
Det er på grund af det mekaniske fuglebur, at Goodiepal er i huset. Buret skal 
udstilles lige om lidt, og Goodiepal skal forklare, hvordan det virker, og 
der skal laves en kontraktlig aftale om, hvordan det skal udstilles. Mødet 
er blevet udskudt et par gange. Man kan ikke bare ringe og lave en aftale 
med ham, for han har ikke nogen telefon. Men på bagsiden af hans visitkort 
er der 12 telefonnumre med 9 forskellige landekoder, og der er altid en vis 
sandsynlighed for, at han er i nærheden af i hvert fald et af dem – det er 
bare at prøve sig frem. 
</p><p>
Der er tre museumsfolk til at tage imod Goodiepal: Marianne Torp, konservator 
Louise Cone og assisterende inspektør Tone Bonnén. Selskabet og 
opmærksomheden synes at bekomme Goodiepal vel. Seancen finder i et rum i 
konservatorafdelingen, hvor fugleburet og en række tilhørende æsker står 
klar på et konservatorbord, da Goodiepal kommer ind med sit løbehjul. På 
gulvet ligger der en stor sort kuffert, som på Goodiepals foranledning er 
blevet fragtet hertil fra en venindes bopæl, hvor den har været 
opmagasineret. Der er noget i den, som han skal bruge. 
</p><p>
Samtalen, som også er en forhandling, varer over en time, og Goodiepal er et 
fabergéæg af overraskelser. For eksempel hiver han ret hurtigt et ur frem, 
som han gerne vil have bliver en del af udstillingen. Men han formulerer sig 
kryptisk, så museets folk skiftes til at stille specifikke spørgsmål for at 
afkode, hvad han vil. Det er meningen, at en eller anden person skal trække 
fugleburet op to gange om måneden. Goodiepal vil gerne have, at den person, 
som får hvervet, låner uret »som et frynsegode« og har det på under 
optrækningen. Men han er ikke interesseret i, at museet <i>køber</i> 
uret. 
</p><p>
»Det her ur er jo en Tourbillon«, siger Goodiepal. »Og det siges, at det er en 
af de mest avancerede ting, mennesket nogensinde har bygget. Der er utrolig 
meget snobberi om sådan nogle Tourbillon’er. Man kan normalt kun åbne det, 
hvis man har en Alain Silberstein-tang. Men Goodiepal har hacket det, for 
han har taget de særlige trekantede skruer ud og sat nogle nye skruer i, så 
alle kan åbne det«. 
</p><p>
»Hvorfor må vi ikke købe uret med«, spørger kuratoren. 
</p><p>
»Det er sjovere, hvis I bare låner uret, for det er i hvert fald 130.000 
kroner værd, og det er helt sikkert mere, end I har givet for værket. Det er 
et <i>swanky</i> ur«, siger Goodiepal. 
</p><p/></div></div></body></html>
