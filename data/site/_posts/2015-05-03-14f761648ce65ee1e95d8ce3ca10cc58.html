---
layout:     post
title: 	    "Sportsblik: Magtkvinder i idrættens verden? Det sker aldrig"
post_author:	    
post_date:	    Sun, 03 May 2015 13:35:40 +0200
post_site:	    politiken.dk 
post_link:	    http://politiken.dk/sport/ECE2652824/sportsblik-magtkvinder-i-idraettens-verden-det-sker-aldrig/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Her på Politiken har vi gjort det. Det er også sket i andre medier. Og vi har 
hørt om det i radioen. Og fjernsynet. Og fra forskellige kulturministre. For 
slet ikke at tale om alle de gange, det er blevet diskuteret på de fine, 
højtbelagte smørrebrødsårsmøder. Og nu senest er det Jyllands-Posten, der 
har taget temaet op. 
</p><p>
Nemlig, at der stadig ikke – og som det har været tilfældet i 100 år – er 
nogen kvinder til stede i toppen af dansk idræt. Hverken som ledere eller 
som trænere af betydning. 
</p><p>
Okay, ’ingen kvinder’ er selvfølgelig en overdrivelse, for naturligvis er der 
klattet nogle få stykker rundt hist og pist. 
</p><p>
Men ser man på de seneste tal fra eliteidrætsstøtteorganisationen Team Danmark 
– og det er det, Jyllands-Posten har gjort – så viser det sig, at der blandt 
de 183 trænere og sportschefer i idrætsforbund, som arbejder sammen med Team 
Danmark, blot er 16 kvinder. Hallo, 16! 
</p><p><b class="ext-link">Sportsblik:</b><a class="embeddedlink" href="http://politiken.dk/sport/ECE2624860/sportsblik-til-kamp-for-guleroedderne-og-de-iranske-kvinder/">Til kamp for gulerødderne og de 
iranske kvinder</a></p><p>
»Nå, for pokker«, siger den radikale ligestillingsminister, Manu Sareen, til 
den jyske tryksag – og i tidens løb har formænd for Danmarks Idræts-Forbund 
(DIF), Kai Holm og Niels Nygaard, også udtrykt både undren og ærgrelse, og 
det er blevet lovet, at dét skal der sandelig rettes op på, og »vi kan 
garantere, at ...«. 
</p><p>
Mine damer og herrer, der er ikke sket en levende fis – og det kommer der 
heller ikke til. 
</p><p>
»Vi har formået at holde problemet på dagsordenen i mange år i større eller 
mindre grad, men der skal jo også være nogen i forbundene, der vil have det 
til at lykkes. Derude kan de bare ikke lide at tale om det, fordi de har 
dårlig samvittighed«, lyder det fra lederveteranen Else Trangbæk, som selv 
er tidligere OL-deltager og medlem af DIF’s bestyrelse og nu er næstformand 
i Team Danmark. 
</p><p>
JA, RUNDT OMKRING er der sikkert stinkende dårlig samvittighed over, at alle 
de store og smukke, flagblafrende ord ved mikrofonerne aldrig er blevet til 
andet end tungesalat og en uhåndgribelig buket blomster. 
</p><p>
Idrættens verden er stadig meget konservativ. Det er mændenes verden, 
slipsenes stalde, bygget af mænd – for mænd. En kammeratskabsverden, de 
gamle drenges netværk, »skål, min ven, og hvis du stemmer på mig, stemmer 
jeg på dig«. 
</p><p><b class="ext-link">Sportsblik:</b><a class="embeddedlink" href="http://politiken.dk/sport/ECE2588180/sportsblik-haandbold-er-en-doed-fisk-paa-laesoe/">Håndbold er en død fisk på Læsø</a></p><p>
Altså en verden, der er meget svær at ændre. Fordi ’indbyggerne’ helst vil 
have, at alt skal være ved det gamle. 
</p><p>
Ja, det mest revolutionære, som er sket i idrætstoppen i de seneste mange år – 
og det skete gennem et lovindgreb, der omfattede hele samfundet – er, at 
cigarerne er kommet ud af bestyrelseslokalerne. Det var uden tvivl et 
smerteligt tab for nogle af de mere bedagede idrætsformænd, men de 
overlevede det. Vistnok. 
</p><p>
Men at arbejde seriøst – virkelig hårdt, engageret og seriøst – for at skabe 
en bedre balance mellem mænd og kvinder i de styrende led i hele 
idrætsbevægelsen, som jo ellers udgøres af 41 procent kvinder på det aktive 
niveau, det er der ingen, der orker. 
</p><p>
NU KAN MAN selvfølgelig sige – og det gør <i>alle</i> mandlige 
sportsledere sandelig også igen og igen – at det skal være lysten, som 
driver værket. At man ikke kan og skal tvinge nogen Susanne, Birgitte og 
Hanne til at sidde i nogen bestyrelse, hvis ikke de brænder for arbejdet i 
magtens korridorer – og for at diskutere mål og budgetter. 
</p><p>
Rigtigt. Og Else Trangbæk hører da også til dem, der gennem årene har 
kritiseret kvinderne for at være for tilbageholdende og beskedne – både når 
det gjaldt politiske poster og reelle job i idrættens top. 
</p><p>
Omvendt kan man også spørge, hvad den etablerede magt i idrætten har gjort for 
at gøre det tillokkende for kvinder at tage en tørn, som rækker videre end 
til at smøre madpakker for familiens mandlige sportshelte. Det er ikke 
meget. 
</p><p><b class="ext-link">Sportsblik:</b><a class="embeddedlink" href="http://politiken.dk/sport/ECE2547855/sportsblik-alle-er-vilde-med-wozniacki---ogsaa-uden-ketsjer/"> Alle er vilde med Wozniacki - også 
uden ketsjer</a></p><p>
Tænk lige på den moderne femkæmper Eva Fjellerup, tænk på badmintonspilleren 
Camilla Martin og flere andre badmintonkvinder, tænk på roere og sejlere, 
tænk på det kvindelige fodboldlandshold, ja på håndboldlandsholdet, som med 
vekslende besætninger har præget den internationale top siden 1993, altså i 
22 år. Markante navne, stærke karakterer og dygtige inspiratorer, der har 
prøvet det meste, og som ved, hvad der kræves i sportens verden – fra de 
kalveknæede år i børneidrætten til de hæsblæsende krav ved medaljeskamlen. 
</p><p>
HVORFOR ER DET IKKE disse kvinder, vi hører i idrætsdebatten? Hvorfor er det 
ikke dem, der sidder og styrer forbundene? Hvorfor er det ikke Eva og 
Camilla, som lægger linjen for dansk idræts fremtid? 
</p><p>
Fik de nok af at blive kostet rundt af mænd, da de selv var aktive? Blev de 
trætte af at få at vide, at de skulle opføre sig som mænd – have nosser og 
være mindre tøsede – hvis de skulle have en chance for sejre og succes? 
</p><p>
Eller er det den civile karriere eller moder- og familierollen, der holder dem 
tilbage fra at tage ’ansvar’ for fremtiden? 
</p><p class=" bl-elem">
Aner det ikke. Men de savnes. For dansk idræts udvikling er fattigere uden 
stærke kvindelige synspunkter og ideer. 
</p>	
</div>

</div></body></html>
