---
layout:     post
title: 	    "Internet of Things stiller vilde krav til mobilnettet"
post_author:	    Daniel Bergsagel
post_date:	    Mon, 27 Apr 2015 08:20:40 +0000
post_site:	    ing.dk 
post_link:	    http://ing.dk/artikel/internet-things-stiller-vilde-krav-til-mobilnettet-175625?utm_medium=feed&utm_source=version2.dk&utm_campaign=it_nyheder
---
<html><body><div><section class="body">
			<p>I 2020 vil 50 milliarder enheder være forbundet via mobilnettet, vurderer brancheanalytikere. Ifølge det amerikanske analyseinstitut Gartner vil der i hvert hjem være 500 forbundne enheder i 2022.</p>
			<p>Dermed vil vi stå over for enorme tekniske udfordringer, når så mange enheder skal kobles trådløst sammen, påpeger den amerikanske producent af testudstyr National Instruments (NI) i sin årlige tendensanalyse, som netop er udsendt.</p>
			<p>De færreste af alle disse trådløse enheder vil involvere mennesker. Mange af dem vil indeholde sensorer for tryk, temperatur og lignende eller aktuatorer, der kan regulere enhederne i realtid.</p>
			<p>Hvor vi i dag er ved at indføre 4G-teknologi i mobilnettet med  datahastigheder omkring 100 Mbit/s for mobile enheder, så kræver denne udvikling et 5G-net med datahastigheder på 10 Gbit/s. Denne udvikling har fået navnet Internet of Things (IoT). En variant, der sigter mod industrielle anvendelser, og som har særlige krav, kaldes  Industrial Internet of Things.</p>
			<h2>Nye teknologier</h2>
			<p><figure class="plugin right zoomable"><img data-original-image="http://ing.dk/sites/ing/files/2015.04.24-internet-of-things.png" src="http://ing.dk/sites/ing/files/styles/w1120_media_right/public/2015.04.24-internet-of-things.png?itok=oZHeYgdk" alt=""/></figure></p>
			<p>For det første er det nødvendigt at udvikle helt nye teknologier for at få sendt så store datamængder gennem nettet. NI nævner i rapporten, at det tekniske universitet i Dresden har udviklet et prototypesystem baseret på en generaliseret form for frequency-division multiplexing, hvor datahastigheden er øget med 30 pct. i forhold til 4G-teknologi.</p>
			<p>En anden mulighed er ‘densification’, hvor man øger antallet af accesspoints i et bestemt geografisk område ved både at have makro­celler, mikroceller og picoceller.</p>
			<p>Herudover kan man udnytte nye teknologier som Cloud RAN også kaldet C-RAN, hvor tjenesteudbydere placerer deres udstyr i ‘skyen’ og derved reducerer omkostningerne i forbindelse med lokalt placeret udstyr.</p>
			<h2>MIMO og nye frekvensbånd</h2>
			<p>Når det gælder basestationer, skal teknologier som multiple-input multiple-output (MIMO) giver mere båndbredde og bedre energieffektivitet.</p>
			<p>MIMO-basestationer kan have op til 100 antenner, der fokuserer energien til de enkelte brugere. Eksperimenter ved Lund Universitet i Sverige viser eksempelvis, at MIMO kan øge datahastigheden op til 100 gange.</p>
			<p><figure class="plugin right zoomable"><img data-original-image="http://ing.dk/sites/ing/files/mimo_helbild.jpg" src="http://ing.dk/sites/ing/files/styles/w1120_media_right/public/mimo_helbild.jpg?itok=4Fyhk07t" alt=""/><figcaption>MIMO (multiple-input multiple-output) er en teknik, hvor man med brug af flere antenneenheder (her er anvendt 128) kan sende forskellige signaler i forskellige retninger. Derved er det  muligt at give brugerne højere datahastighed. Dette system er udviklet af Lund Universitet i samarbejde med National Instruments. (Foto: Lund Universitet) </figcaption></figure></p>
			<p>Det vil også blive nødvendigt at tage nye frekvensbånd i brug. I dag anvender mobiltelefoni frekvenser under 3 GHz, men i fremtiden kan det blive nødvendigt også at benytte millimeterbølger med frekvenser omkring 28 GHz, 38 GHz eller i båndet 71-76 GHz .</p>
			<p>Der er oceaner af plads i disse frekvensbånd, men man har tidligere anset disse frekvenser for nærmest ubrugelige, pga. af den måde elektromagnetiske bølger udbreder sig på ved disse frekvenser.</p>
			<p>Forskningscenteret NYU Wireless ved New York University har dog gennemført en lang række eksperimenter, der viser, at kommunikation med millimeterbølger er mulig. Nokia Networks har fremstillet en kommunikations­forbindelse med millimeterbølger og opnået datahastigheder op til 100 gange større end ved 4G.</p>
			<h2>Industrien har særlige problemer</h2>
			<p>Et særligt problem, der bl.a. er af relevans ved industrielle anvendelser, er den tidsforsinkelse eller latency, der kan være i kommunikationsnettet.</p>
			<p>Fordelen ved et Industrial Internet of Things frem for enkeltstående systemer er, at data lettere kan deles og analyseres med henblik på at foretage bedre beslutninger i et produktionsmiljø. Det stiller naturligvis krav til sikkerhed, hvis kommunikationen mellem enheder skal foregå over et åbent net, men det stiller også krav om, at data kommer frem uden en ukontrollerbar forsinkelse.</p>
			<p><aside class="plugin right box">
			  Maker-bevægelsen</aside></p>
			<p>National Instruments peger også på den såkaldte maker-bevægelse, hvor personer (makers) verden over skaber nye gadgets, små robotter, droner og elektroniske enheder, der bæres på kroppen (wearables), som en tendens, der kan få stor samfundsmæssig betydning.</p>
			<p>På en måde kan man sige, at bevægelsen har rod i Homebrew Computer Club i 1970’erne, hvor en hobbyentusiaster byggede personlige computere hjemme i kælderen eller garagen. Det var her, Steve Wozniak blev inspireret til at bygge Apple I-computeren, som Steve Jobs fik bragt på markedet – og resten er historie.</p>
			<p>Internettet, 3D-printere og billige mikroprocessorer har i dag skabt grundlag for en meget større maker-bevægelse, som bl.a skaffer sin finansiering fra Kickstarter.</p>
			<p>Hovedbudskabet er, at større virksomheder er nødt til at tage maker-­bevægelsen til sig for at forblive konkurrencedygtige.</p>
			<p>En konsekvens er også, at undervisningssystemet står over for en forandring, hvor traditionel undervisning bliver erstattet af nye former for ‘maker-space’. Det er allerede begyndt at ske. Det nye Skylab for studerende ved DTU er et sådant maker-space.
			</p>
			<p>Den amerikanske organisation for elektroingeniører, IEEE, har oprettet en arbejdsgruppe, der skal skabe en standard for et Time Sensitive Network. Det er helt centralt for denne udvikling, mener NI.</p>
			<h2>Testudstyr skal være fleksibelt</h2>
			<p>Traditionelt testudstyr til elektronikproduktion er uhyre velegnet til digitale enheder med et stort antal transistorer. Når det drejer sig om IoT-enheder, der kombinerer digitale og analoge dele med RF-signaler og antenner, er situationen anderledes. NI-rapporten formulerer det på denne måde, at store dedikerede og optimerede testsystemer vil ‘ruste’, når de udsættes for Internet of Things.</p>
			<p>NI-rapporten nævner, at da Sam­sung gik fra Galaxy S4 til S5, faldt omkostningerne til tests med 9 cent, til trods for at S5 indeholdt yderligere fem sensorer (luftfugtighed, infrarødt lys, øjen- og håndbevægelser, hjerterytme og fingeraftryk).</p>
			<p>Det var udelukkende muligt ved at anvende en testplatform, der let kan opdateres med software.</p>
			<p>På samme måde som produkter som softwarebaserede termostater eller elbiler kan opgraderes via software, skal testsystemer ifølge NI også løbende kunne opdateres og få ny funktionalitet via software.</p>
		</section>
		  </div></body></html>
