---
layout:     post
title: 	    "Hun droppede stripperstangen for at give teatret en mavepuster"
post_author:	    
post_date:	    Wed, 13 May 2015 14:51:13 +0200
post_site:	    politiken.dk 
post_link:	    http://politiken.dk/magasinet/interview/ECE2664705/hun-droppede-stripperstangen-for-at-give-teatret-en-mavepuster/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Det sker, at et hosteanfald under forestillingen er aftenens mest oprivende 
indslag, når man går i teatret. Det risikerer man ikke, hvis man løser 
billet til en forestilling af kunstnerkollektivet Signa. For der bliver man 
indlagt natten over som patient, man får stukket en pisk i hånden og bliver 
tilbudt at straffe en sexslave, eller man bliver iført uniform og kommer i 
audiens hos en prins i purpurfarvede gevandter. Når den danske konceptmager, 
scenograf, performer og instruktør Signa Köstler skaber sine dystre dramaer, 
foregår det ikke på en scene, men rundt om dig og i høj grad med dig. Og 
hvis du ikke leger med, kan du lige så godt gå hjem igen. 
</p><div class="art-fakta article-box">
<header>
<h4 class="">
Blå bog</h4>
<h5>
Signa Köstler</h5>
</header>
<div class="fakta-body" data-buildingblock="embedded_factboxlink">
<p><span class="img-contimg-fl-right"><img class="image inlineLightBox" src="http://multimedia.pol.dk/archive/00935/Billeder_af_dramati_935446w.jpg" alt="" border="0"/><span class="caption"><span class="f-img-caption">Foto: 
</span>Miriam Dalsgaard</span></span></p><p><b>Født 28. juni 1975</b> på Aarhus Kommunehospital. Vokset op på 
Djursland og i Haderslev. 
</p><p><b>Bachelor i kunsthistorie</b> med sidefag i film- og medievidenskab fra 
Københavns Universitet. 
</p><p><b>Gift med Arthur Köstler</b>, som hun har kunstnerkollektivet Signa 
med. Premiere på første forestilling i september 2001. 
</p><p class=" bl-elem"><b>Balletten 'Feberhavnen'</b> vises på Det Kongelige Teater frem til 17. maj. 
</p>
</div>
</div><p/><p/><p>
Men det gør de færreste. For Signa Köstler trækker folk ind med sin forførende 
æstetik, sine medvirkendes milde og dog faste instruktioner og en mystik, 
som gør, at man søger efter mere. 
</p><p>
Det handler grundlæggende om magt, når der står Signa på plakaten. Om de 
hierarkier og strukturer, mennesker bliver presset ind i. 
</p><p>
Bag den særlig teaterform står et menneske, der er formet af modgang og en 
vilje til altid at vige uden om normen. Som barn skilte Signa Köstler sig ud 
som utilpasset excentriker med kunstnerdrømme og blev mobbet for det i sin 
skoletid i Sønderjylland. Siden flyttede hun til København for at læse på 
universitet og tog et job i sexbranchen for at nærstudere, hvordan den 
professionelle forførelses spil udfolder sig. 
</p><p>
Sine erfaringer med magt, kontrol og intimitet bruger hun nu til at skabe 
teateroplevelser, som man ikke kan få andre steder. Hun lokker publikum tæt 
ind til sig – og giver dem et chok. 
</p><p>
»Vi lever alle sammen meget beskyttet i vores del af verden, og der er 
eksistentielle grænseområder, som vi aldrig er tvunget ud i«, siger hun. 
</p><p>
Signa Köstler har selv spillet lig, orakel, stærkt sminket diva i flagrende 
rober og dominatrix. I øjeblikket er hendes mørke, lange hår flettet på 
grund af rollen som en gal bandeleders førstekone i hendes aktuelle stykke. 
Bomberjakken med leopardplettet print er lynet, og benene i mørke, stramme 
bukser er krydsede. Når hun tager et dybt hiv af sin lange, sølvfarvede 
e-cigaret, gurgler det som en vandpibe. 
</p><p>
Som regel rykker hun med sin entourage ind i tomme bygninger og møblerer dem 
som et univers, publikum kan bevæge sig rundt i, spise i og sågar overnatte 
i. Sanselige verdener, der er uendeligt detaljerede og gennemtænkte til 
mindste teske og tapetdetalje. Denne gang har hun forvandlet en hel sal på 
Det Kongelige Teater, og vi sidder i et af 12 rum i hendes scenografi. Det 
er et lille hummer, som i Signa-balletten ’Feberhavnen’ tilhører den 
neurotiske, sørgmodige Holly, der som sine kolleger må danse døgnet rundt 
for at forhindre en smitsom feber i at tilintetgøre et København i ruiner. 
Her er møbleret med en falmet, grøn veloursofa pyntet med lyslilla 
broderier, der er forvasket Michael Jackson-sengesæt på sengen over for, og 
på væggene hænger draperede blondestoffer, en plakat af en labradorhvalp med 
en rød sut, et slidt plastikspejl, og der står en skål mariekiks og en 
termokande på køkkenbordets voksdug. 
</p><p>
»Det er vigtigt for mig, at folk tager noget med derfra. Jeg kan ikke 
forestille mig noget værre, end at vi knokler røven ud af bukserne, og så 
går folk fuldstændig uændrede herfra. Jeg synes, at man oplever mange værker 
på samme måde, som man oplever en god middag. Man har været underholdt i en 
tidsramme, og så er det det«, siger hun. 
</p><h3>
’Hun lugter dårligt’
</h3><p>
Signa Köstler var fire år, da hun flyttede med sine forældre fra Djursland til 
Haderslev, hvor moren havde fået job som gymnasielærer og hendes far en 
tjans på det lokale postkontor, da han ikke var blevet færdig med specialet 
i statskundskab. Mødet med Haderslev blev ikke nogen succes, familien havde 
købt et gammelt hus, der viste sig at være fugtigt og råddent, snart efter 
kom en lillebror til, og den lille Signe mistrivedes i børnehaven, hvor 
pædagogikken var håndfast. 
</p><p>
»Det var sådan meget gammeldags, hvor man godt kunne få en på siden af 
hovedet. Jeg var ikke sådan et barn, der tissede i bukserne, men jeg havde 
set andre få smæk for at gøre det, og så kom jeg også til det«. 
</p><h3 class="tvheader">Dramatiker kan ikke se sig mæt på balletdanserne</h3>
<div class="tvplayer">
<p class="tvplayer-container" data-tvarticle-id="2661851">

</p>
<p class="art-imgdesc clip-source">
Kilde: Politiken.tv / Foto: Miriam Dalsgaard / Klip: Peter Vintergaard
</p>
</div><p>
Hun nåede at gå i fire forskellige børnehaver, inden hun begyndte i skolen. Og 
her blev det hele bare værre. </p><p>
»Det er faktisk lang tid siden, jeg har snakket om det«, siger Signa Köstler, 
holder en pause og konstaterer: »Det var en opvækst med mobning og 
isolation«. 
</p><p>
Klassekammeraterne vaskede demonstrativt hænder, hvis de kom til at røre ved 
hende. Da hun i ottende klasse stod i mælkeboden, kom en lille pige hen og 
sagde ’min mor siger, du er grim’, og hvis hun skulle på toilettet, stillede 
jævnaldrende elever sig op på række i skolegården og skreg ’Fastelavn er mit 
navn’ efter hende. 
</p><p>
»Nu får du lige en historie, som jeg bliver nødt til at fortælle, for nu kan 
jeg mærke, at mit pis kommer i kog«, siger hun. 
</p><p>
Hun hadede gymnastik og havde gjort det til en vane at stille sig i udkanten 
af salen med en cool attitude for at undgå at være med. Men en dag fik 
gymnastiklæreren nok og bad de andre elever en for en forklare, hvad der var 
problemet med Signe. 
</p><p>
»Og så begyndte de runden. ’Ja, hun tror, hun er noget’, ’hun tror, hun er så 
særlig’, ’hun tror, at fordi hun er tyndere end os, skal hun gå og vise det 
frem’, ’hun lugter dårligt’ og så videre og så videre. Jeg begyndte at ryste 
og græde. Og jeg tænkte, at det her er ikke okay. Og så kom gymnastiklæreren 
sådan helt tæt hen til mig og sagde op i mit ansigt »Nå-åh, så kommer der 
rigtig gang i maven på dig, søster!««. 
</p><p>
Signa Köstler læner sig tilbage. »Haderslev«, siger hun. 
</p><p>
»Det mærkelige er, at man tilgiver så meget, der sker igennem hele livet. Men 
de ydmygelser, man udsættes for i den her alder, går aldrig væk. Jeg kalder 
det tit ’Hatesville’ for sjov«. 
</p><h3>
Et arrogant barn 
</h3><p>
Godt nok stak akademikerfamilien ud fra gennemsnittet i Haderslev, og Signe 
gik altid i aflagt tøj, men det var ikke derfor, hun blev mobbet. 
</p><p>
»Dybest set tror jeg, at jeg var et temmelig excentrisk barn. 
Opmærksomhedskrævende på min egen måde. Jeg tror heller ikke, at jeg på 
noget tidspunkt ønskede at være lige som de andre. Jeg var arrogant og 
uforsonlig«. 
</p><p>
Men i skolen var der også lærere, som så hende som et særligt talentfuldt 
barn. For hun var i front fagligt og kunne også godt bruges af 
klassekammeraterne, når de manglede en at skrive af efter. 
</p><p>
De lærere forsøgte at støtte den udsatte pige ved at fremhæve hendes faglige 
bedrifter. For eksempel trykte de hendes digte til omdeling, når der var 
emneuge om poesi. 
</p><p>
»Det gjorde jo så, at de her digte blev citeret og brølet ind i mit hoved. Men 
det lykkedes nok lærerne at få mig til at tænke, at jeg var noget særligt«. 
</p><p>
Skoleskift kom på tale, men de voksne blev enige om at nissen, underforstået 
Signe selv, jo flyttede med. Så Signe gik på Haderslev Realskole i ti år og 
bagefter i gymnasiet på Haderslev Katedralskole. 
</p><p>
»Det er vigtigt for mig at understrege, at jeg ikke var et offer. Jeg ønsker 
ikke for nogen at vokse op sådan et sted, men jeg var også meget, meget svær 
at kunne lide og finde ud af for andre børn. Det har jeg helt sikkert 
været«. 
</p><p>
Et sted, der var rart at være, var i hendes egne fiktive universer, som hun 
skabte med sin bror og fætter. Sammen tegnede og skrev de meget og klædte 
sig gerne i Signas mormors aflagte tøj og smykker. 
</p><p>
»Jeg troede på, at jeg var sigøjner, for det havde min mormor sagt til mig«, 
fortæller hun. 
</p><p>
Skolepigen støvede også rundt i genbrugsbutikker efter kostumer og fandt 
selskab, for de ældre damer bag kassen fornemmede, at her var én, der 
trængte til omsorg og bekræftelse. 
</p><h3 align="left">
Heroine chic 
</h3><p>
Efter gymnasiet, hvor hun sluttede med årets højeste gennemsnit, 
søgte hun ind på Kunstakademiet. Og fik afslag. 
</p><p>
»Det var mit allerstørste ønske. Jeg ville virkelig gerne være kunstner«. 
</p><p>
I stedet gik hun ned til benzintanken i Haderslev og tog bussen til England, 
og 18 timer senere stod hun i London og satsede på at få et job gennem en 
fyr, hun havde mødt på en ferie. Hun boede rundt omkring og arbejdede på 
pubber. »Sådan nogle steder, hvor kunderne enten var jord- og betonarbejdere 
eller kriminelle, og man fik lønnen i hånden hver aften«. Men hun fik også 
modeljobs. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00935/Billeder_af_dramati_935455" data-id="935455" data-imgtype="jpg" data-caption="Foto: Miriam Dalsgaard"/><p>
»Jeg var meget tynd, og det var lige dengang det dér <i>heroin chic</i> 
var fremme, så jeg blev spottet og lavede nogle ting for Vidal Sassoon med 
hule kinder og bleg hud«, fortæller hun. 
</p><p>
Men livet i London var opslidende, og hun tog hjem til Haderslev og var ung i 
arbejde på det lokale bibliotek, før hun igen søgte til København. Men også 
denne gang var der afslag fra Kunstakademiet, og i stedet endte hun på 
kunsthistorie på universitetet. 
</p><p>
»Og så fik jeg en salmonellaforgiftning, et barn, en depression og arbejdede 
på alle mulige stripbarer«, opsummerer hun de næste par år. 
</p><h3>
Den frække linje 
</h3><p>
Hun var flyttet til København med sin kæreste Thomas, som hun havde været 
sammen med, siden hun var 15 og boet sammen med siden hun var 17. Han var 
»et anker« for den uligevægtige, vrede teenager, og de to skabte deres egen 
boble. Deres søn kom som en overraskelse. Den 20-årige Signe havde aldrig 
haft menstruation – »sandsynligvis fordi jeg var så tynd og havde det så 
skidt« – og havde fået at vide af sin læge, at hun ikke kunne blive gravid. 
En måned efter var situationen en anden. 
</p><p>
Hun tog 22 kilo på og fødte Tristan, som i dag er næsten 18 år. Mens sønnen 
var lille, og studierne blev passet uden større entusiasme, søgte Signa 
Köstler ind i sexbranchen. Egentlig først lidt for sjov. Hun var fascineret 
af ekstremerne, af det forbudte, og fulgte sin medfødte trang til at gå imod 
det forventede, det normale. Som en rebelsk handling. Samtidig tilbød 
branchen forvandling og kontrol og var en sanselig, nærværende og 
udfordrende modvægt til studiernes fokus på barokarkitektur og romansk 
kirkemaleri. 
</p><p>
»Jeg havde ikke lyst til at være en del af samfundet ved at arbejde på 
sandwichbar eller ung i arbejde som på biblioteket. Jeg må nok også 
indrømme, at det blev et projekt, fordi jeg altid havde fået at vide i 
Haderslev, at jeg var grim og ulækker. De råbte luder og aids efter mig. Så 
det der med at være attraktiv har fascineret mig. Opmærksomheden, at kunne 
spille med på det. Lyset, make-uppen, de andre kvinder …«. 
</p><p>
Første skridt ind i branchen tog hun sammen med en veninde straks efter 
ankomsten til hovedstaden. De fik job på telefonsexlinjen ’Funny Phone’, 
hvor de sad på et kontor i hver sin lille bås og fik løn per minut, de 
opholdt sig på pladsen. 
</p><p>
»Det var ren absurditet. Og det var det, vi elskede ved det«. 
</p><p>
Mens de to veninder skulle gejle mændene i røret op, sad de og viftede med 
hænderne for at aktivere lyssensorer, som registrerede, at de passede deres 
arbejde. Og det gjaldt om at tale lige præcis så frækt, at kunderne blev 
hængende, men ikke fik udløsning. 
</p><p>
»For det måtte først ske på den meget frække og dyrere linje, som de kom ind 
på til allersidst. Vi lavede sådan nogle tegneserier om, hvad de her 
mennesker bad om, mens vi talte med dem. Og det var så skørt, hvad de bad 
om, at det kan du ikke engang skrive i avisen«. 
</p><p>
Lønnen var lav, så Signa Sørensen trak også i latex-catsuit og delte flyers ud 
til en sexmesse i KB-Hallen, poserede til fetich-fotooptagelser og tog ud 
til Amager Landevej, hvor hun gav den som internetstripper i et skur af en 
hælercentral. Men det blev alligevel for usselt at lade sig herse rundt med 
af en bordelmutter, der sørgede for, at hun bestilte noget inde i det lille, 
lumre aflukke. Så hun tog et job som champagnepige. 
</p><p>
»Jeg tog på Venus Bar, og det var fantastisk, at der var nogle rigtige 
mennesker. Jeg elskede det«. 
</p><p>
»Første gang, jeg dansede på en pole, var til åbningen af en klub, hvor der 
var 200 mennesker, og så kom jeg hjem med sådan et bundt pengesedler«. Hun 
måler et par centimeter mellem tommel– og pegefinger. »Og det var sådan 
’Okayyyyy’«. 
</p><p>
Mens dansen på stripperstangen faldt hende naturligt, var det med at overtale 
kunderne til at købe dyr champagne ikke så skægt. 
</p><p>
»Mændene har en masse forventninger til en, når de har givet 11.000 kroner for 
en flaske champagne, så jeg kørte den mere på <i>private 
dances</i>. Det var sådan nogle <i>lap dances</i> i små rum. Og der 
foregik aldrig mere end det. Og der var heller ikke nogen, der forventede 
det«. 
</p><p>
Hun var fascineret af miljøet, som hun oplevede som en fiktiv parallelverden, 
der både bød på intimitet, løssluppenhed, rollespil, kontrol og regler. 
</p><p>
»Fiktivt på den måde, at mændene betaler for at komme ind, mange penge, men så 
er de også i en rolle som forfører, og pigerne, som er der, foregiver at 
være meget interesserede i mændene. Man indretter sig, læser den her person, 
og så prøver man intuitivt at kropsliggøre hans drøm. At få ham til at have 
det så godt muligt, så han bliver så længe som muligt og lægger så mange 
penge som muligt. Det var et spil, en sport, og jeg syntes, det var 
spændende. Jeg tænkte egentlig altid, at jeg ville tage tilbage dertil og 
arbejde igen«. 
</p><p>
Det kom hun aldrig til, men den intense træning i at skabe en forførende 
illusion, i at få en kunde til at føle sig godt tilpas og give sig hen, er 
blevet en vigtig brik i hendes performanceforestillinger, hvor 
teaterpublikummet skal sænke skuldrene, lege med og gå lidt længere, end de 
måske troede, de ville, i de ofte udfordrende universer. 
</p><h3>
Farvel til Signe Sørensen 
</h3><p>
Det blev til seks år i den lette sexindustri sideløbende med studierne. Så fik 
hun en ny kæreste, som sagde stop. Og i øvrigt også nægtede at passe hendes 
lille søn, mens hun gav lap dances om aftenen. 
</p><p>
»Jeg tror, han syntes, det var lidt low class. Han sagde, ’du skal fokusere på 
din kunstneriske karriere’«. 
</p><p>
Det var også ham, der pegede ned i telefonbogen og viste, at der var 14 andre, 
der hed Signe Sørensen og sagde, at det i øvrigt lød som en frisør. 
</p><p>
»Jeg ville ikke tage et eller andet kunstnernavn – det er jo også mine 
forældre, der har givet mig det navn af kærlighed – men jeg kunne godt ændre 
et bogstav«. 
</p><p>
På det tidspunkt var hun færdig med sin bachelor på universitetet og havde 
sparet så mange penge sammen, at hun kunne kombinere sine kunstfaglige 
erfaringer med dem fra sexbranchen, og hun debuterede med en 
performanceinstallation, som var baseret på hendes jobs som professionel 
forfører. Men den store forløsning af drømmen om at springe ud som kunstner 
udeblev. 
</p><p>
»Man skaber et rum, og så kommer beskueren ind, men der finder ingen dialog 
sted. Jeg prøvede at arrangere fester og seminarer for at skabe liv, men det 
var uforløst og forkert. Derfor besluttede jeg mig for, at jeg selv skulle 
være med i mine egne værker fremover. Hver gang«. 
</p><p>
Erfaringerne fra rollespillet på stripbaren fortsatte hun med at kombinere med 
sin store interesse for kostumer, genbrugsfund og sin kunstforståelse, og 
samme år havde hun premiere på sit første stykke. En syv dage lang 
forestilling om den unge kvinde Nika Zabrisky, hvor publikum kunne besøge 
hovedfiguren og hendes miljø døgnet rundt i en femværelses lejlighed, 
deltage i hverdagens rutiner og lære om hendes liv og svigtende helbred. 
</p><div class="art-fakta article-box">
<header>
<h4 class="">
Mylder</h4>
</header>
<div class="fakta-body" data-buildingblock="embedded_factboxlink">
<p>
Troværdigheden i Signa Köstners univers afhænger af de mange detaljer. Alt, 
der ikke er i brug i aktuelle forestillinger, fylder op i hendes lejlighed 
eller opmagasineres på en bondegård ved Næstved, som er lejet til formålet. 
</p><p><span class="img-contimg-fl-left"><img class="image inlineLightBox" src="http://multimedia.pol.dk/archive/00935/Billeder_af_dramati_935449w.jpg" alt="" border="0"/></span></p><p><span class="img-contimg-fl-left"><img class="image inlineLightBox" src="http://multimedia.pol.dk/archive/00935/Billeder_af_dramati_935448w.jpg" alt="" border="0"/></span></p><p><span class="img-contimg-fl-left"><img class="image inlineLightBox" src="http://multimedia.pol.dk/archive/00935/Billeder_af_dramati_935450w.jpg" alt="" border="0"/><span class="caption"><span class="f-img-caption">Foto: 
</span>Miriam Dalsgaard</span></span></p><p/><p class=" bl-elem"/>
</div>
</div><p/><p/><p>
»Det strejfede mig ikke, at det var teater. Jeg tror, jeg kaldte det 
performance-installation. Det var ikke sådan: nu begynder jeg at lave 
teater. Det blev defineret, da vi begyndte at søge penge, fordi vi søgte 
scenekunstudvalget. Men vi var i tvivl om, om vi skulle søge billedkunst- 
eller scenekunstudvalget«, husker hun. 
</p><p>
Siden er det blevet til mere end tyve dramatiske projekter. I campingvogne, i 
forladte huse, i lagerhaller, i teatersale og på Europas mest prestigefyldte 
teaterfestival, Berliner Teatertreffen, efter gennembruddet med ’Die 
Erscheinungen Der Martha Rubin’ i Köln i 2007. I dag er brandet Signa større 
i Tyskland end i hjemlandet Danmark, og kalenderen er fuldt booket frem til 
2019. 
</p><h3>
Hjemme i betonhøjhuset 
</h3><p>
Den tyske forbindelse er stærk på grund af hendes mand og arbejdspartner, 
Arthur Köstler. 
</p><p>
»Det er et godt ægteskab. Det er arbejdsfællesskab«, konstaterer Signa 
Köstler. 
</p><p>
»Vi har en lille driftsstøtte, som ikke tillader, at vi har råd til ansatte ud 
over enkelte bogholdertimer. 90-95 procent af den tid, vi tilbringer sammen 
– som jo er altid – det er arbejde«. 
</p><p>
Parret bor i en 180 kvadratmeter stor lejlighed på øverste etage af et højhus 
på det yderste Frederiksberg. Et gammelt betonbyggeri fra 1950’erne. Hjemmet 
er fyldt med en masse af de rekvisitter, som Signa Köstler finder i 
storskrald, ’aberne’, som Signa Köstler kalder sønnen Tristans venner, 
hvoraf en bor fast hos dem, Arthur Köstlers 13-årige datter, Alba, og i 
perioder deres plejebarn, Coca, fra Rumænien. 
</p><p>
Signa Köstler skriver koncepter, står for scenografi, design, kostumer og 
samtaler med medvirkende, mens Arthur Köstler, der er uddannet på 
Kunstakademiets medielinje, står for alt det tekniske, lyd og lys. 
Instruktionen er de fælles om, ligesom de begge medvirker i samtlige 
opsætninger – også i ’Feberhavnen’. 
</p><p>
Signa Köstler har aldrig studeret dramaturgi eller teatervidenskab, i stedet 
har hun stolet på sine egne erfaringer. Det har gjort hende til en ener i 
scenekunstverdenen, og hun behøver ikke længere at skulle promovere sig selv 
for at få arbejde. 
</p><p>
»Jeg tager derhen, hvor der kommer invitationer. Vi gør aldrig noget for at 
sælge vores stykker. Vi er også vildt privilegerede, men jeg har da nået at 
tænke …«. 
</p><p>
Hun tøver. Er for første gang i samtalen blufærdig. Og fortsætter så: 
</p><p>
»At nu må det snart være tid til at lave noget på Det Kongelige. Vi arbejder 
jo på de største teatre i Tyskland, og jeg kommer jo fra Danmark, og man 
tænker ’hvorfor vil de ikke have os’?«. 
</p><p>
Men så kom opkaldet – og til hendes overraskelse fra balletten. Hun havde ikke 
forestillet sig at skulle iscenesætte dans, men sagde uden tøven ja til at 
rykke ind på Gamle Scene. Som udgangspunkt tænkte hun, at stykket skulle 
være mere trygt og sikkert for de medvirkende end sædvanligt, fordi 
balletdansere ikke er vant til hendes arbejdsform, men de bad hende om at 
tænke frit, vildt, uforudsigeligt og sprænge rammerne. Derfor har de 19 
ellers umælende dansere replikker, og de kommer i tæt dialog med publikum, 
som sidder i dansernes boudoirer undervejs i forestillingen. 
</p><p>
Men nogle gange går det alligevel for vidt. Som da en mand blandt publikum få 
dage efter premieren levede sig så meget ind i det fiktive univers, at han 
forsøgte at stoppe stykkets voldelige heks og greb fat i hendes fodlænker, 
så danseren kom til skade. 
</p><p>
»Det kan slå klik. Han så hende som en trussel, noget kraftfuldt, så det er 
heller ikke ufarligt at gøre det her. Vi stiller os jo fuldstændigt nøgne 
frem for publikum, og nogle gange er deres interaktion vidtgående«. 
</p><p>
Derfor tager Signa Köstler sine forholdsregler og sørger for, at de 
medvirkende er instrueret i hemmelige kommunikationsveje, så de kan komme ud 
af en hvilken som helst situation undervejs i forestillingen. For eksempel 
hvis en blandt publikum bliver for nærgående. 
</p><p>
Aftalen er også, at initiativet til en voldshandling altid skal komme fra den, 
som skal være offer for den. 
</p><p>
Tidligt i forløbet skal samtlige medvirkende også udfylde et skema og angive 
deres personlige grænser – er berøring acceptabelt? Hvor på kroppen vil de 
tillade berøring? Og så videre. 
</p><p>
»Der er ikke nogen faste regler om, at man skal stille sig til rådighed for 
alt muligt, så alle har defineret deres individuelle grænser«, understreger 
hun. 
</p><h3>
Stalker-teater 
</h3><p>
Netop derfor blev Signa Köstler også voldsomt irriteret over den debat, der 
fulgte efter premieren på hendes liveopsætning af Pasolinis chokfilm ’Salò’, 
som blandt andet bød på gruppevoldtægt, sadisme og tortur. 
</p><p>
»Folk syntes, det var synd for skuespillerne, uden egentlig at forstå, at det 
var valg, som den enkelte spiller havde truffet. De beskæftigede sig ikke 
med, hvad stykket afbildede, men om det var forkert, hvad der skete konkret. 
Jeg vidste godt, at det ville blive en skandale, ligesom filmen skabte 
skandale. Den opstod jo også ud af en enorm vrede og social indignation og 
handler om de værste ting, der overhovedet findes. Og det viste vi på den 
mest brutale måde, vi kunne. Hvis man skal vise det, må man vise det, som 
det er. Ellers gør man det jo bare fordøjeligt. Pasolini sagde, ’den her 
film skal være uudholdelig’, og det skulle det stykke også. Det var bare 
ærgerligt, at den stoppede ved ’stakkels skuespillere’. Det blev en 
dæmonisering af mig og umyndiggørende for skuespillerne. Og så var det 
hårdt. Jeg fik bombetrusler og tæskeholdstrusler«. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00935/Billeder_af_dramati_935454" data-id="935454" data-imgtype="jpg" data-caption="Signa Köstler står for både koncept, scenografi, design og kostumer til forestillingerne. Foto: Miriam Dalsgaard"/><p>
Hun fastholder, at hun ikke søger provokationen for provokationens skyld. 
</p><p>
»Det er mere bare at vise nogle ting, som jeg synes er der, på en ærlig og 
direkte måde. Jeg skaber værket, men hvor folk tager den hen, kan jeg ikke 
styre. Folk får og har brug for forskellige oplevelser«. 
</p><p>
Men provokere gør hun nu. 
</p><p>
I forbindelse med sin forrige forestilling ’Ventestedet’, der handlede om at 
være patient på et psykiatrisk hospital, fik hun DR’s Smagsdommer-vært, 
Adrian Lloyd Hughes, til at fare i flint, efter han havde opleve 
forestillingen. 
</p><p>
Som en del af stykkets fiktive univers blev han nemlig ringet op en uge efter 
»for at fortsætte teaterlegen med mig over telefonen«, som han skrev på 
Facebook efterfølgende. 
</p><p>
»Signa har nu udviklet en ny typeteater: Stalkerteateret! Føj for fanden, hvor 
er jeg edderspændt rasende på dem«. 
</p><p>
Signa Köstler kalder det en overreaktion og påpeger, at Adrian Lloyd Hughes 
selv havde opgivet sit telefonnummer. 
</p><p>
»Vi har heller aldrig oplevet andre end ham, der er blevet sure over det. Men 
det er meget interessant for os at undersøge, hvor langt man kan strække et 
værk. Er der egentlig nogen grænse for, hvor et værk kan gå hen? Kan det 
opsøge en på arbejdet? Kan det strække sig over flere år, hvor det kan blive 
ved med at dukke op på forskellige måder? Kan det bevæge sig med ud i byen, 
når forestillingen er slut?«. 
</p><p>
Publikum skal ikke slippe så let. De skal føle, sanse og være til stede i en 
verden, de ikke har været i før, og fiktionen skal være så overbevisende, at 
de lader paraderne falde. 
</p><p>
Ikke fordi Signa Köstler tilbyder svar eller løsninger i sine dramaer om 
slaveri, fremmedgørelse eller trafficking, men hun har ambitioner om at 
afdække komplekse forhold og åbne publikums øjne for dem. 
</p><p>
»Det er det medmenneskelige ansvar til at tage stilling, som jeg kredser om. 
Vores forpligtelse til at vise omsorg, til at udvise civilcourage. Jeg vil 
meget nødigt lave et rum med onde og gode karakterer, hvor publikum kan være 
helte og befriere, så de bagefter kan tænke ‘så fik jeg det sat på plads’, 
inden de går hjem og nyder deres rødvin. Sådan skal det ikke være. Det skal 
være en form for mavepuster«. 
</p><p class=" bl-elem"><i class=" bl-elem">Publiceret 13. maj 2015</i></p>	
</div>
</div></body></html>
