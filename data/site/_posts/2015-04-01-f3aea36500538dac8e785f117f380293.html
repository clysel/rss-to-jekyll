---
layout:     post
title: 	    "Forkert kattegrus skyld i radioaktivt udslip"
post_author:	    Magnus Boye
post_date:	    Wed, 01 Apr 2015 12:05:38 +0000
post_site:	    ing.dk 
post_link:	    http://ing.dk/artikel/forkert-kattegrus-skyld-i-radioaktivt-udslip-175205
---
<html><body><div><section class="body">
			<p>Det var en uholdbar kemisk cocktail, der i februar sidste år var skyld i læk af radioaktivt materiale i et amerikansk atomlager. Det fastslår en gruppe forskere efter at have undersøgt ulykken, der udsatte 22 medarbejdere for øget stråling.</p>
			<p>En tønde med radioaktivt affald revnede, fordi en kemisk reaktion skabte så meget varme og gas at låget blev tvunget af. En særlig form for kattegrus bærer hovedansvaret for ulykken, lyder konklusionen fra videnskabsfolkene blandt andet. Det skriver en række amerikanske medier blandt andet <a href="http://www.independent.co.uk/news/world/americas/wrong-kind-of-kitty-litter-blamed-for-240m-radiation-leak-at-new-mexico-nuclear-waste-dump-10137876.html">The Independent.</a></p>
			<p>Kattegrusset tilsættes tønderne for at absorbere væske. I dette tilfælde blev en tønde med blandt andet Plutonium-isotoper pakket med organisk-baseret kattegrus frem for den normale uorganiske slags. Og det havde konsekvenser, lyder det i en <a href="http://energy.gov/sites/prod/files/2015/03/f20/TAT_Fact_sheet%2032615%20FINAL.pdf">opsummering af forskernes rapport.</a></p>
			<p>»Eksperimenter viser at diverse kombinationer af nitrat-salte, Swheat Scoop [kattegrus], salpetersyre og oxalat er selv-opvarmende ved temperature under 100 °C,« forklarer forskerne.</p>
			<p><figure class="plugin right zoomable"><img data-original-image="http://ing.dk/sites/ing/files/5_15_image_lrg.jpg" src="http://ing.dk/sites/ing/files/styles/w1120_media_right/public/5_15_image_lrg.jpg?itok=qBxMKQnY" alt=""/><figcaption>En kemisk reaktion genererede så meget varme, at tønden ikke kunne rumme det radioaktive materiale. </figcaption></figure></p>
			<h2>Andre tønder har samme indhold</h2>
			<p>Ifølge anlæggets ledelse, forventes det ikke at den radioaktive dosis vil true medarbejdernes helbred. Til gengæld var den officielle forventning i september sidste år, at regningen for at håndtere lækket ville løbe op i 240 millioner dollars – over halvandet milliard i danske kroner. Nyhedsbureauet AP berettede for nylig om et estimeret beløb på den dobbelte størrelse.</p>
			<p>Dertil kommer en bøde på 54 millioner dollars, som staten New Mexico har givet atomlageret for lækket.<br/>
			Rapportens konklusioner skaber frygt for om andre tønder potentielt kan gentage den kemiske overophedning. Også andre tønder rummer den organiske kattegrus, lyder det fra myndighederne.</p>
			<p>»Vi gennemser rapporten og dens konklusioner mens vi fortsat arbejder på at nedbringe risikoen for, at det her sker igen. Yderligere forholdsregler er taget for at sikre andre tønder med lignende nitrat og organisk materiale, der identificeres i rapporten,« forsikrer det amerikanske Energiministerium i en meddelelse.</p>
			<h2>Depot sættes på årelang pause</h2>
			<p>Med oprydning og eventuel ompakning af tønder med den problematiske cocktail, kan der gå lang tid før atomdepotet i New Mexico, kaldet WIPP, er operationsdygtigt igen. I september lød den officielle melding, at der kan gå to år, før lageret er fulkommen klart til brug igen.</p>
			<p>WIPP-depotet er USA’s eneste lager til transuranisk affald, hvilket særligt er kritisk for at lagre affald, som er skabt af landets militære atomprogram. Siden 1990 har lageret taget imod det farlige affald og deponeret det i omkring 650 meters dybde.</p>
			<p>Den revnede affaldstønde kom fra forskningscentret Los Alamos National Laboratory, som siden i 2013 skiftede til den organiske kattegrus. Forskerne mener, at centrets sikkerhedskontrol burde have forhindret den potente blanding af reaktionsvilllige materialer.</p>
		</section>
		  </div></body></html>
