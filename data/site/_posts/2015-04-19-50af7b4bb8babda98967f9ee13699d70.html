---
layout:     post
title: 	    "Dansker planlægger attentat på Amstel-favoritterne"
post_author:	    
post_date:	    Sun, 19 Apr 2015 12:15:25 +0200
post_site:	    politiken.dk 
post_link:	    http://politiken.dk/sport/cykling/ECE2634231/dansker-planlaegger-attentat-paa-amstel-favoritterne/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Astana-holdets forventninger hviler primært på skuldrene af den danske 
toprytter Jakob Fuglsang, når klassikeren Amstel Gold Race skal afgøres 
søndag eftermiddag. 
</p><p>
Fuglsang har fået rollen som kaptajn og har derfor haft travlt med at lave en 
slagplan, der kan tage fusen på løbets topfavoritter som Alejandro Valverde, 
Philippe Gilbert og Michal Kwiatkowski. 
</p><p><b class="ext-link">Læs også</b><a class="embeddedlink" href="http://politiken.dk/sport/cykling/ECE2633946/cauberg-specialisten-er-fyldt-med-selvtillid/">Cauberg-specialisten er fyldt 
med selvtillid</a></p><p>
»Jeg skal forsøge at vinde det her, og så skal jeg ikke vente til vi kommer 
til foden af Cauberg-stigningen for sidste gang«, siger Jakob Fuglsang i 
minutterne før starten. 
</p><p>
Cauberg er fikspunktet for alle toprytterne i feltet, fordi det som oftest er 
på den stejle stigning, at tingene bliver afgjort. 
</p><h3>
Presset af trusler om licensen 
</h3><p>
»For os vil det være bedre at være lidt på forkant og komme af sted, før vi 
når Cauberg. Så vi skal ud og gøre det til et hårdt løb«, siger danskeren. 
</p><p>
Astana-holdet lever i usikkerhed, fordi den internationale cykelunion (UCI) 
har varslet, at dens licenskommission vil tage holdets licens op til 
overvejelse efter sidste sæsons dopingsager. 
</p><p><b class="ext-link">Kommentar</b><a class="embeddedlink" href="http://politiken.dk/sport/cykling/ECE2633948/et-ekstra-gear-amstel-gold-race-ser-noget-nemmere-ud-paa-tv/">Et ekstra gear: Amstel Gold Race ser 
noget nemmere ud på tv</a></p><p>
Det kan i sidste ende koste holdet adgangen til World Tour, men Fuglsang og 
holdkammeraterne forsøger at koncentrere sig om at køre på cykel. 
</p><p>
»Selvfølgelig er det noget, vi snakker om, og det fylder da noget internt på 
holdet. Men det ødelægger nu ikke humøret på holdet, og stemningen er stadig 
god«, siger Jakob Fuglsang. 
</p><p class=" bl-elem">
Søndagens udgave af Amstel Gold Race er nummer 50 siden starten i 1966. Det er 
kun blevet til én dansk sejr gennem årene - den stod Bjarne Riis for i 1997. 
</p>	
</div>

</div></body></html>
