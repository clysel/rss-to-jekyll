---
layout:     post
title: 	    "27.000 shunts skal sikre LHC mod nedbrud"
post_author:	    Mie Stage
post_date:	    Sat, 28 Feb 2015 09:00:10 +0000
post_site:	    ing.dk 
post_link:	    http://ing.dk/artikel/27000-shunts-skal-sikre-lhc-mod-nedbrud-174397
---
<html><body><div><section class="body"><p>Der skal meget mere knald på protonerne, når Cerns partikelaccelerator, Large Hadron Collider (LHC), om cirka to uger skal i gang igen. Det kræver omfattende opgraderinger, som hundredvis af ingeniører og teknikere har arbejdet på gennem to år.</p>
			<p>Blandt andet skal de 1.232 superledende dipolmagneter nu holde til 11-13.000 ampere, så protonerne får en energi på 6,5 teraelektronvolt (TeV), dvs. i alt 13 TeV i sammenstødet mellem to stråler, og senere måske 7 TeV pr. stråle.</p>
			<p>Det er samlet set næsten en fordobling i forhold til sammenstødene, som i 2012 fik fysikerne til at juble over, at Higgs-partiklens eksistens var bevist.</p>
			<p>Mens fysikerne herefter har gransket data yderligere og lagt nye planer, har LHC stået slukket i to år for at få en gevaldig opgradering. Stort set alt har været set igennem for at finde de svageste punkter, så maskinen kan køre pålideligt de næste tre år.</p>
			<h2>Seks ton helium strømmede ud</h2>
			<p>For at fungere stabilt ved 13 TeV skal alt være i orden. Ikke mindst skal forbindelserne, der kobler serier af magneter sammen, være stabile og fejlfri, så man undgår en situation som den i 2008, da seks ton helium strømmede ud i røret.</p>
			<p>Det skete, efter at en elektrisk forbindelse mellem to magneter fejlede i sektor 34, så et sikkerhedssystem tog over og fjernede strømmen fra magneterne. Det skabte en kraftig lysbue, som skar hul i helium­tanken.</p>
			<blockquote>
			  <p>Der har været mange problemer, som først blev opdaget hen mod slutningen af ‘Run 1’. Blandt andet fik vi problemer med tabte partikler, hvis radioaktivitet medførte fejl i elektronikken.<br/><cite>Lars Jensen, ingeniør, Cern</cite></p>
			</blockquote>
			<p>Uheldet satte eksperimenterne mere end et år tilbage, og derefter turde fysikerne og teknikerne ikke udnytte den fulde kraft på lige over 13 TeV.</p>
			<p>Det tør de nu, hvor samtlige 10.000 forbindelser mellem magneterne har fået monteret specialdesignede shunts, fortæller dansk ingeniør på Cern Lars Jensen.</p>
			<p>»Det har været et kæmpearbejde. Vi måtte tømme LHC for flydende helium og åbne alle elektriske forbindelser for at indsætte koblingerne. Det er meget kritisk, hvilken modstand disse shunts må have, når man taler om så høje strømme, så vi har målt på hver enkelt individuelt,« siger han.</p>
			<p>»Der har været mange problemer, som først blev opdaget hen mod slutningen af ‘run 1’. Blandt andet fik vi problemer med tabte partikler, hvis radioaktivitet medførte fejl i elektronikken. Derfor er kommerciel elektronik blevet flyttet længere væk fra strålen, og ekstra beton­afskærmninger er sat ind,« fortæller Lars Jensen videre.</p>
			<h2>Bedre beskyttelse mod quench</h2>
			<p>Foruden de mange forstærkninger har man også måttet skifte en række af de superledende magneter ud. Blandt andet er flere magneter i sektor 34 blevet udskiftet, da reservemagneterne, der blev sat ind efter uheldet i 2008, manglede nogle korrektionsmagneter.</p>
			<p>Derudover er et par andre magneter blevet udskiftet her og der – 18 i alt – hvor f.eks. den elektriske isolering var for svag.</p>
			<p>Også quench-beskyttelsen er blevet forbedret, så energien bliver afledt på en mere kontrolleret måde, hvis uheldet igen skulle være ude, og en magnet overopheder.</p>
			<p>»Så vil en række måleinstrumenter lynhurtigt kunne måle selv meget små temperaturændringer og sørge for, at energien kommer væk. Der skal kun være én magnet, der quencher (mister sine superledende evner og dermed yder elektrisk modstand, red.), før maskinen må stoppes og genstartes,« fortæller Lars Jensen.</p>
			<h2>Skal jagte ekstra dimensioner</h2>
			<p>Med andre ord er teknikerne så godt som klar til at tænde for den enorme maskine, som skal skyde protoner gennem det 27 km lange rør, der krydser den franske og schweiziske grænse.</p>
			<p>Langt de fleste magneter har nået den kritiske temperatur på minus 271 grader, ganske tæt på det absolutte nulpunkt, og de sidste af de op mod 400.000 elektriske tests er ved at blive udført.</p>
			<p>Efter den blide trin for trin-opstart på omkring to måneder kan fysikerne igen så småt begynde at samle data ind for at gøre måske endnu mere eksotiske opdagelser end henfald fra Higgs-partiklen. Med de fornyede kræfter kan jagten på supersymmetriske partikler og ekstra dimensioner for alvor gå ind.</p>
			<p><figure class="plugin full zoomable"><img data-original-image="http://ing.dk/sites/ing/files/lhcinfo.jpg" src="http://ing.dk/sites/ing/files/styles/article_inline/public/lhcinfo.jpg?itok=HVEMOKbW" alt=""/><figcaption>(1) 15 af de 1.232 superledende dipolmagneter og 3 af de superledende quadropolmagneter er blevet udskiftet, blandt andet pga. manglende korrektionsmagneter eller for dårlig isolering. Korrektions- ­magneterne er mindre superledende spoler, der sidder ved strålekamrene for at korrigere for fejl i strålernes optiske parameter. (2) 27.000 kobbershunts på 60x10x3 mm har forstærket flere end 10.000 elektriske forbindelser. (3) Et forbedret quench-system skal sikre, at energien i magneterne kommer væk på en sikker måde, hvis der opstår uønsket spænding. I 2013-2014 fik beskyttelseselektronikken, som skal give tidlige advarsler i tilfælde af elektrisk modstand, nye og mere strålingsresistente komponenter, især processorer (DSP til FPGA), filtre og forstærkere. Nyt overvågningssystem og nye databehandlingssystemer er blevet tilføjet, f.eks. en jordfejldetektor, der dækker hele LHC. (4) Kollisionerne vil blive langt kraftigere, når LHC starter op igen. I første omgang 13 TeV mod 8 TeV i 2012. (5) Strålernes dimensioner er blevet mindre som følge af den højere energi. Det betyder, at eksperimenterne vil opnå højere sandsynlighed for at observere nye henfald. (6) Afstanden mellem proton-pakkerne bliver kortere i de nye forsøg - 25 nanosekunder i stedet for 50 - så alt i alt vil der ske flere kollisioner. Dette betyder også, at der er kortere tid for eksperimenterne til at analysere data, så en opgradering af computere har været nødvendig. (7) De elektromagnetiske felter, der giver energi til protonerne, vil operere ved højere spændinger for at kunne accelerere endnu mere. Et af RF-modulerne var beskadiget og dermed begrænset til 1,2 MV, men kan nu gå op til de nødvendige 2 MV. (8) Cryo-systemet, der sørger for magneternes superledende egenskaber ved at holde dem lige over det absolutte nulpunkt, har fået opgraderet og vedligeholdt kompressorer, kontrolsystem og køleanlæg. (9) Over 400.000 tests er blevet udført af de elektriske systemer. (10) En ny overfladebehandling i røret med en getter skal holde røret rent og frit for ’elektronskyer’, som vil binde til ionerne og gøre vakuum bedre. (Kilde: Knud Dahlerup-Petersen, Lars Jensen og Cern.) </figcaption></figure></p>
		</section></div></body></html>
