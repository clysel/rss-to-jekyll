---
layout:     post
title: 	    "AGF vil bide skeer med FCK og Brøndby"
post_author:	    
post_date:	    Sun, 15 Mar 2015 10:43:06 +0100
post_site:	    politiken.dk 
post_link:	    http://politiken.dk/sport/fodbold/ECE2588172/agf-vil-bide-skeer-med-fck-og-broendby/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
AGF-direktør Jacob Nielsen rækker ud efter en stak papirer bag sig og begynder 
at bladre dem igennem. 
</p><p>
»Her er et forslag fra en, der giver sit bud på, hvordan han ville lægge det 
nye stadion, vi alle gerne ser komme på et tidspunkt. Her er et til. Dem har 
vi fået mange af«, fortæller han og roder videre i bunken. 
</p><p>
»Vi har også fået henvendelser fra tre uafhængige arkitekter, der byder ind 
med ideer og hjælp. Helt uopfordret«. 
</p><p>
Der er ingen tvivl om den lokale støtte til AGF. Med en af byens største 
vvs-virksomheder på brystet og Aarhus-bajeren Ceres’ logo tilbage på maven 
hviler der en stor symbolik i den hvide spillertrøje. 
</p><p>
»Begge sponsorer, der sidder på fronten af vores trøje, har en stærk lokal 
forankring. Det siger en del om, hvilken plads AGF har i byen«, siger Jacob 
Nielsen. 
</p><p>
Han står bag succeshistorien Randers FC, men blev i sommer stjålet fra 
Kronjylland og i stedet kørt en halv time sydpå for at genrejse en slumrende 
kæmpe. Og en livslang rival. 
</p><p>
»Jeg kan ikke komme uden om, at jeg i min Randers-tid altid har elsket at slå 
AGF. Men jeg har enorm respekt for klubbens historie. Den finder du ikke i 
ret mange klubber i Danmark, og det må man gerne være stolt af. Det må bare 
ikke blive en sovepude«, siger han. 
</p><h3>
Stolte som få – eller måske ikke 
</h3><p>
Men netop sovepuden lader til at være en passende årsagsbeskrivelse, når det 
kommer til AGF’s langvarige krisetilværelse som elevatorhold fanget i 
grænselandet mellem Superligaen og 1. division. 
</p><p>
’Stolte som få’ har de for vane at synge i Aarhus, men det bryder Jacob 
Nielsen sig ikke om. Man har ifølge ham selv ikke haft meget at være stolt 
af de senere år. En påstand, det er svært at være uenig i. 
</p><p>
AGF er den klub i Danmark med flest ligasæsoner på cv’et, men de seneste ti år 
er det blevet til tre ophold i landets næstbedste række, mens de syv sæsoner 
i Superligaen alle har været præget af flere skuffelser end 
succesoplevelser. 
</p><p><b class="ext-link">FAKTA</b><a class=" bl-elem" href="http://politiken.dk/sport/fodbold/fodboldresultater/turnering/turneringsside//47/">Stillingen 
i 1. division</a></p><p>
Alligevel lader tankerne til at være vedvarende høje om det aarhusianske 
fodboldflagskib. Hos de danske bookmakere spås AGF således en oprykning til 
Superligaen allerede i år. Og det skønt man har 6 points tabt terræn at 
hente for at vinde en plads i et af de to oprykningssæder. 
</p><p>
»Forventningerne skaber selvfølgelig et pres. Vi er alle sammen godt klar 
over, hvor vigtigt det er at rykke op. Klubben går ikke under, hvis ikke det 
lykkes, men det er da helt klart målsætningen«, slår træner Morten Wieghorst 
fast. 
</p><p>
»Det koster jo at ligge på anden klasse«. 
</p><p class="art-ext-other">

</p><p/><p>
På træningsbanen fornemmer man også en forventningsfuld intensitet. »Rolig, 
rolig!«, må Morten Wieghorst flere gange formane under fredagens træning, 
som er rykket væk fra træningsbanerne i Fredensvang og i stedet ind i 
autentiske kampomgivelser på NRGi Park. Det er til at mærke, at søndagens 
forårsåbner ude mod AB lurer lige om hjørnet. 
</p><p>
Spurgt ind til den store lokale opbakning bliver Morten Wieghorsts ord til et 
ekko af direktør Jacob Nielsens. 
</p><p>
»Det må ikke blive til en sovepude«. 
</p><p>
Mentaliteten synes at være forgrenet gennem hele klubben. Helt fra 
direktionsgangene og ned til fodboldbanen. Og en kulturændring har da også 
være Jacob Nielsens højeste prioritet, siden han for godt otte måneder siden 
gjorde sit indtog i Aarhus. 
</p><p>
Klubbens status som evig mastodont i dansk fodbold har været en gave i jagten 
på sponsorer og kommerciel opbakning. Senest bevist ved klubbens 
aktieemission i december, der skaffede 53 hårdt tiltrængte millioner til 
klubkassen. Men det brede syn på AGF som en selvskreven del af Superligaen 
har også ført til en mangel på selvindsigt. Og en forsømmelse af de mange 
opgaver, der har skullet bringe Aarhus med frem i det 21. fodboldårhundrede. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/sport/fodbold/ECE2585368/viborg-er-gaaet-i-udbrud-mod-comeback-til-superligaen/">Viborg er gået i udbrud mod 
comeback til Superligaen</a></p><p>
»Der har tidligere hersket en kultur, hvor mange har en forestilling om, at 
tingene mere eller mindre ville komme af sig selv. Det gør de bare ikke 
længere. Og det er en kulturændring, der har skullet indføres i klubben«, 
forklarer Jacob Nielsen. 
</p><p>
Med de ord lykkes det samtidig AGF-direktøren at finde et gran af positivitet 
i den mangeårige aarhusianske nedtur. 
</p><p>
»Vores 3. nedrykning (i 2014, red.) var måske egentlig en gave, for den har 
givet folk et mere ydmygt syn på, hvor vi står«, forklarer han. »Det har 
kostet i forhold til sponsorer og tilskuertal, men det har fået folk til at 
indse, at der skal ske noget«. 
</p><h3>
Sigter efter FCK og Brøndby 
</h3><p>
Og det gør der så. Altså sker noget. Aktuelt presses der på for at få gang i 
planlægningen af et nyt, tidssvarende stadion. Det stadion, Jacob Nielsen 
storladent hævder, at Aarhus fortjener. Og allerede nu prydes tegnebrættet 
af planer om en modernisering af klubbens træningsanlæg. 
</p><p>
Begge tiltag er ifølge Jacob Nielsen en nødvendighed for at indhente den flok 
af klubber, man de seneste år er blevet overhalet af. Klubber, som han 
mener, AGF har alle muligheder for at trumfe. 
</p><p>
»Vores potentiale er større end de fleste hold i Danmark. Jeg ville ønske, at 
jeg kunne underspille det faktum, men det er jo sådan, tingene forholder 
sig. Det ved alle«, forklarer han. 
</p><p>
Sigtet er Brøndby og FCK. Og selv om oprykning ikke er et krav allerede i år – 
hverken sportsligt eller økonomisk – så skal der snart til at ske noget i 
Aarhus. 
</p><p>
»Vi har råd til to sæsoner. Det er selvfølgelig positivt, men for mig er det 
spild af tid og penge ikke at rykke op i år«, understreger Jacob Nielsen, 
der samtidig erkender, at AGF’s potentiale forpligter. 
</p><p class=" bl-elem">
»Når AaB, Midtjylland og Nordsjælland kan opnå det, de har, så skal AGF 
simpelthen også kunne. Men det kræver, at vi får opbygget de samme 
faciliteter og den samme tilgang til tingene, som de har«, erkender han. 
</p>	
</div>
</div></body></html>
