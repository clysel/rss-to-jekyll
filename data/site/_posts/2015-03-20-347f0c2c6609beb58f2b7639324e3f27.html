---
layout:     post
title: 	    "»En mand virker aldrig bedre end konens humør«"
post_author:	    15300
post_date:	    Fri, 20 Mar 2015 09:37:11 +0000
post_site:	    karriere.jobfinder.dk 
post_link:	    http://karriere.jobfinder.dk/artikel/en-mand-virker-aldrig-bedre-end-konens-humoer-2911
---
<html><body><div><section class="body"><p>Vi sender bilen til serviceeftersyn og tager en årlig mus-samtale med chefen, men når det gælder fundamentet for vores tilværelse, nemlig vores parforhold, er det de færreste, der tager sig tid til at kigge hverdagens vaner og parforholdets rutiner efter i sømmene.</p>
			<p>Civilingeniør Jens Risom er én af dem, der gør. Sidst i februar tog han med sin kone, Lene Risom, på et parforholdskursus i en weekend, hvor det primære formål var at lære at forstå hinanden og afstemme forventninger. Men den nye viden smitter i høj grad af på arbejdslivet, mener Jens Risom:</p>
			<p>»Jeg kan simpelthen koncentrere mig bedre og yde en bedre indsats på arbejdet. Når det kører godt derhjemme, ligger der ikke noget og rumler i baghovedet,« påpeger Jens Risom, der arbejder med kommunikationsmoduler til intelligente elmålere i Kamstrups udviklingsafdeling.</p>
			<p><a href="http://www.jobfinder.dk/jobs/?utm_source=Karrieresite&amp;utm_medium=Link&amp;utm_campaign=Se%20nyeste%20job?utm_source=Karrieresite&amp;utm_medium=Link&amp;utm_campaign=Se+job">Står karrieren i stampe? Find nye veje på Jobfinder.</a></p>
			<p>Parret har kendt hinanden i 26 år, og er med jævne mellemrum taget på parweekend, men det var første gang, de valgte at tage på et decideret kursus, nemlig ‘Det nærværende og kærlige parforhold’:</p>
			<p>»Vi har været sammen siden vi var 18 år, og det kan kun holde, hvis der er et serviceeftersyn en gang imellem, for vi ændrer os jo med alderen. Derfor er det godt, at man kan komme ud af leverpostejstemningen og over i gourmetmad – i bogstavelig forstand,« griner Jens Risom, og hentyder til, at kurset fandt sted på Ruths Hotel i Skagen.</p>
			<p><figure class="plugin right zoomable"><img data-original-image="http://karriere.jobfinder.dk/sites/karriere/files/jens_og_lene_risom_deltagere_i_parforholdskursus_hos_lise_grevenkop-castenskiold_februar_2015-2.jpg" src="http://karriere.jobfinder.dk/sites/karriere/files/styles/w1120_media_right/public/jens_og_lene_risom_deltagere_i_parforholdskursus_hos_lise_grevenkop-castenskiold_februar_2015-2.jpg?itok=IWJX2pDn" alt=""/><figcaption>Civilingeniør Jens Risom mener, det re en god idé at sende sit parforhold til serviceeftersyn en gang i mellem. En weekend i slutningen af februar var han derfor med sin kone Lene Risom på et parforholdskursus. </figcaption></figure></p>
			<h2>Har givet nye vaner</h2>
			<p>Hensigten med kurset er kort sagt at formulere en personlig parstrategi, som er baseret på parrets forventninger og ønsker – og på en forståelse af hinandens behov.</p>
			<p>Før kurset tog de hver en test, som skulle vise, hvilket af fem såkaldte kærlighedssprog de hver især anvender. De fem sprog er: fysisk berøring, kvalitetstid sammen, anerkendende ord, tjenester og gaver.</p>
			<p>‘Sprogtesten’ var lidt af en øjenåbner for Jens Risom, og den nye viden har virkelig flyttet noget for parret. Han og hans kone taler nemlig ikke samme ‘kærlighedssprog’ og derfor har de slet ikke været lydhøre, når den anden har vist dem kærlighed:</p>
			<p>»Min kones primære sprog er ‘tjenester’, og det mønster kan jeg godt se nu, men fordi det slet ikke bonner ud hos mig, fattede jeg ikke, at hun gjorde nogle ting for at gøre mig glad,« fortæller han.</p>
			<p>Med den nye viden om sin kone har Jens Risom ændret vane, når han kommer fra arbejde:</p>
			<p>»Det bedste, jeg kan gøre, er at ordne noget, for det gør min kone glad. Det kan bare være småting som at skifte en pære. Det er ret simpelt, og det giver en ro, for en mand virker aldrig bedre end konens humør,« siger Jens Risom med et glimt i øjet, inden han uddyber:</p>
			<p>»Egentlig handler det om at optimere dit privatliv. Tingene kommer til at gå lettere derhjemme, fordi vi begge ved, hvad vi gerne vil. Har du en forventningsafstemning, giver du mere plads til den anden – og så bliver du gladere både hjemme og på arbejdet. Den ro, du får i hovedet, er helt fantastisk,« siger han.</p>
			<h2>Tre ud af fem var ingeniører</h2>
			<p>Til sin store overraskelse var Jens Risom ikke den eneste ingeniør på kurset – nærmest tværtimod:</p>
			<p>»Jeg følte det, som om jeg var til møde hos ‘Anonyme Ingeniører’, for tre ud af fem mænd var faktisk ingeniører,« griner han.</p>
			
			<p>Men måske er det ikke underligt, at ingeniørerne fyldte så meget på kurset, efterrationaliserer han:</p>
			<p>»Ingeniører tænker meget over tingene generelt set, og hvis noget ikke fungerer ordenligt, vil vi gerne have det til at virke. Vi vedligeholder tingene – og har måske en mere analytisk tilgang til parforholdet,« vurderer han.</p>
			<p>Kurset gavner både privat- og arbejdslivet så meget, at arbejds­givere burde overveje at tilbyde det til medarbejderne, mener han:</p>
			<p>»Det kunne være en fordel for virksomheden at betale den type kursus. Det behøver ikke at være på et luksushotel og kunne sagtens holdes over nogle aftener, bare indholdet var det samme,« siger han.</p>
		</section></div></body></html>
