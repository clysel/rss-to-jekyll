---
layout:     post
title: 	    "Australien trygler Indonesien om at benåde to dødsdømte australiere"
post_author:	    
post_date:	    Thu, 05 Mar 2015 12:13:41 +0100
post_site:	    politiken.dk 
post_link:	    http://politiken.dk/udland/ECE2574539/australien-trygler-indonesien-om-at-benaade-to-doedsdoemte-australiere/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Tidligt til morgen blev to australiere ført fra deres fængselsceller på Bali i 
Indonesien til et fængsel på øen Nusakambangan. 
</p><p>
Nusakambangan er stedet, hvor den folkerige østat henretter dødsdømte fanger. 
</p><p>
I 2005 blev de to australiere Myuran Sukumaran og Andrew Chan fundet skyldige 
som bagmænd i en narkosmuglerring, der var i færd med at smugle otte kilo 
heroin fra Indonesien til Australien. 
</p><p>
Og nu - hvor tiden for de to australiere er ved at rinde ud - kæmper den 
australske regering for at redde de to fangers liv. Senest har den 
australske udenrigsminister Julia Bishop tilbudt sin indonesiske kollega en 
regulær fangeudveksling. 
</p><p><span class="img-contimg-fl-left"><img class="image inlineLightBox" src="http://multimedia.pol.dk/archive/00918/APTOPIX_Indonesia_E_918331y.jpg" alt="" border="0"/><span class="caption"><span class="f-img-caption">dødsdømte. 
</span>To australske mænd, der begge er dmt for narkokriminalitet, skal som følge af deres dødsdomme henrettes ved skydning. Her transporteres de til den ø, hvor det skal foregå. Henrettelsen forventes at finde sted indenfor få dage. Foto: Achmad Ibrahim/AP</span></span></p><p>
»Jeg har bedt om en pause i forberedelserne af henrettelserne af hr. Sukumaran 
og hr. Chan, således at vi kan undersøge mulighederne for en eller anden 
form for fangeudveksling eller fangeoverførsel eller en udveksling af de 
indonesiske fanger, som sidder fængslet i Australien mod en udsættelse af 
henrettelserne«, siger Julia Bishop ifølge adskillige internationale medier. 
Hun afviser at uddybe det australske tilbud. 
</p><h3>
Talsmand afviser forslag 
</h3><p>
En talsmand for Indonesiens udenrigsministerium har foreløbig afvist forslaget 
med henvisning til, at landet ikke har lovgivning, der tillader en sådan 
fangeudveksling. Den australske regering har dog endnu ikke modtaget noget 
officielt svar, oplyser Julia Bishop 
</p><p>
Tidligt i morges sluttede hun og premierminister Tony Abbott sig til andre 
regeringsmedlemmer og oppositionsparlamentarikere, som ved daggry tændte 
stearinlys foran parlamentsbygningen i protest mod de forestående 
henrettelser. 
</p><p>
»Jeg har talt med familierne. De gennemgår en ufattelig vanskelig tid, og jeg 
vil bede jer alle om at tænke på de familier, som beder om, at deres søn, 
bror, barnebarn bliver skånet. Vi appellerer igen til præsident Widodo 
(Indonesiens præsident, red.), leder af et stærkt og stolt land, om at vise 
nåde og tilgivelse og spare de to unge australieres liv«, lød det fra Julia 
Bishop under morgenens markering. 
</p><h3>
Flere internationale fanger skal henrettes 
</h3><p>
Sammen med de to australske fanger er også ni andre udenlandske fanger blevet 
overført til henrettelsesøen. Der er tale om personer fra Nigeria, 
Filippinerne, Brasilien, Frankrig og Ghana. Det er kotyme, at der forud for 
en henrettelse i Indonesien gives et varsel på 72 timer. Det varsel er endnu 
ikke blevet givet. 
</p><p><span class="img-contimg-fl-left"><img class="image inlineLightBox" src="http://multimedia.pol.dk/archive/00918/Indonesia_Execution_918330v.jpg" alt="" border="0"/><span class="caption"><span class="f-img-caption">dødsdømt. 
</span>Franske Sabine Atlaoui er gift med Serge Atlaoui, en franskmand, der også står til at blive henrettet indenfor få dage i Indonesien. I dag ankom hun til Indonesien for at besøge sin mand. Foto: Achmad Ibrahim/AP</span></span></p><p>
Den 31-årige Andrew Chan blev under retssagen beskrevet som narkoringens 
hovedbagmand, mens 33-årige Myuran Sukumaran blev omtalt som hans 
samarbejdspartner. Syv andre, der blev anholdt i sagen, afsoner 
længerevarende fængselsstraffe. Fire personer blev anholdt i 
Denpasar-lufthavnen på Bali med mere end otte kilo heroin spændt fast på 
kroppen. Fire andre - herunder Sukumaran - blev anholdt på et hotel i Kuta 
på Bali. Chan blev tilbageholdt, da han var i færd med at gå om bord på et 
fly til Sydney. Han havde ikke noget narkotika på sig, men blev udpeget som 
den reelle bagmand. 
</p><p>
Trods indsigelser fra både Australien og Holland har Indonesiens præsident 
Joko Widodo fastholdt eksekveringen af dødsdommene. Han har tidligere 
forklaret, at 18.000 mennesker mister livet hvert år i Indonesien som følge 
af narkohandel. På den baggrund vil der »ikke blive indgået nogen former for 
kompromisser, når det kommer til narkosmugling«. Indonesien befinder sig i 
en »nødsituation«, når det kommer til narkotika, lyder præsidentens argument 
til CNN. 
</p><p class=" bl-elem">
I december blev seks fanger skudt - herunder fem udlændinge fra Brasilien, 
Holland, Nigeria, Vietnam og Malawi. Holland og Brasilien valgte 
efterfølgende at trække deres ambassadører hjem. I alt 130 fanger i 
Indonesien afventer eksekveringen af deres dødsdomme. 57 af disse er dømt 
for narkokriminalitet. 
</p>	
</div>
</div></body></html>
