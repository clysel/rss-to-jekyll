---
layout:     post
title: 	    "Minister: Ja, vi gav vinduesbranchen falske forventninger om kondenskrav"
post_author:	    Ulrik Andersen
post_date:	    Fri, 27 Feb 2015 12:01:00 +0000
post_site:	    ing.dk 
post_link:	    http://ing.dk/artikel/minister-ja-vi-gav-vinduesbranchen-falske-forventninger-om-kondenskrav-174438
---
<html><body><div><section class="body"><p>En stor del af vinduesbranchen har sammen med Dansk Byggeri, Danske Arkitektvirksomheder og Det Økologiske Råd kritiseret klima-, energi- og bygningsminister Rasmus Helveg Petersen (R) for at pille det såkaldte kondenskrav ud af det nye bygningsreglement, der skal træde i kraft næste år.</p>
			<p>Et af kritikpunkterne har været, at vinduesbranchen ifølge egne oplysninger har investeret millioner af kroner i nye produktionsmetoder og maskiner for at kunne leve op til det skærpede kondenskrav, som branchen forventede ville ende på en indvendig overfladetemperatur på minimum 11 grader ved en udetemperatur på 0 grader C.</p>
			<p>Investeringerne er sket i forventning om, at det nuværende krav - en indvendig overfladetemperatur på 9,3 grader C - ville blive skærpet. Men i stedet ligger ministeren altså op til at fjerne det helt.</p>
			
			<p>Ministeren og styrelsen har afvist kritikken, blandt andet ved at hævde, at branchen aldrig er blevet stillet skærpelse i udsigt. Men på <a href="http://www.ft.dk/webtv/video/20141/keb/td.1225404.aspx">et samråd</a> i Folketingets byggeudvalg måtte ministeren torsdag erkende, at branchen faktisk havde grund til at forvente en stramning.</p>
			<p>»Det har i forbindelse med BR10 fremgået af høringsnotatet, at Erhvervs- og Byggestyrelsen forventer at stramme kravene yderligere i 2015. Det kan have været med til at give branchen en forventning om, at der ville komme en stramning,« forklarede han.</p>
			<p>Men fordi man i det konkrete bygningsreglement kun skrev, at kondenskravet skulle revurderes, mente han alligevel ikke, at branchen kunne forvente en stramning.</p>
			
			<p>Det fik Enhedslistens Per Clausen til at følge op:</p>
			<p>»Det, ministeren siger, er, at selv om det bliver sagt, at man kunne forvente en skærpelse i 2015, så var det rigtigt dumt at tro på det, for så skulle det have stået på en anden måde. Synes ministeren ikke selv, at det kan gøre det ganske kompliceret at planlægge ud fra de signaler, der kommer fra ministeriets side?«</p>
			<p>Både Venstre og SF undrede sig højlydt over, hvordan virksomheder fremover skal tolke skriftlige udmeldinger fra danske myndigheder fremover, men Rasmus Helveg Petersen affejede deres undren:</p>
			<p>»Jeg ærgrer mig over, at det gav forvirring, men jeg henholder mig til, at en skærpelse ikke blev varslet,« sagde han således.</p>
			<p><a href="http://prodstoragehoeringspo.blob.core.windows.net/f5cb4fc5-8518-4dd2-9992-d4438b572e37/BR15Birgitte0602.pdf">Det nye bygningsreglement</a> er i høring til 20. marts.</p>
		</section></div></body></html>
