---
layout:     post
title: 	    "Ukoordinerede kabelreparationer gav blackout i Tyrkiet"
post_author:	    Sanne Wittrup
post_date:	    Tue, 07 Apr 2015 11:30:00 +0000
post_site:	    ing.dk 
post_link:	    http://ing.dk/artikel/ukoordinerede-kabelreparationer-gav-blackout-i-tyrkiet-175249
---
<html><body><div><section class="body">
			<p>Samtidige vedligeholdelsesarbejder på flere forbundne højspændingsledninger er sammen med ‘dårlig ledelse’ den foreløbige officielle forklaring på, hvorfor halvdelen af Tyrkiet mistede strømmen tirsdag i sidste uge.</p>
			
			<p>Ifølge en lokal engelsksproget avis,<a href="http://www.dailysabah.com/nation/2015/04/06/turkeys-power-outage-linked-to-mismanagement-grid-director-resigns"> Daily Sabah</a>, sagde den tyrkiske minister for energi og naturressourcer, Taner Yildiz, mandag, at undersøgelser af årsagen stadig er i gang, men at der var tale om en operationel fejl, og at direktøren for det statsejede tyrkiske transmissionsselskab, Teias, Kemal Yildir, nu har forladt sit job som en konsekvens af den massive strømafbrydelse. Flere andre embedsmænd i Teias er også blevet suspenderet.</p>
			<p>Ifølge ministeren opstod miseren på grund af fejl under nedlukning af to kraftværker i henholdsvis den vestlige by Izmir og den sydlige by Adana.</p>
			<p>At fejlene eskalerede til blackout skyldtes, at flere indbyrdes forbundne transmissionsledninger på samme tid var afbrudt på grund af reparationsarbejder.</p>
			<p>»Personalet burde have udskudt vedligeholdelse af transmissionsforbindelserne, når der var fejl i systemet,«  sagde energiminister Taner Yildiz og tilføjede, at personalets tendens til at tage for mange chancer førte til strømafbrydelsen.</p>
			<h2>Elingeniører kritiserer vedligeholdet</h2>
			<p>Foreningen af tyrkiske elingeniører (EMO) var lige efter black-out’en ude med <a href="http://www.emo.org.tr/genel/bizden_detay.php?kod=107926&amp;tipi=2&amp;sube=#.VSO04_msU3k">kritik </a>af vedligeholdelsesstandarden på transmissionssystemet , som de mener lider under pengemangel. En pengemangel, der er opstået på grund af privatiseringen og en ny måde at opkræve penge til tranmissionsnettet på.</p>
			
			<p>Yildiz afviste dog over for avisen påstande om, at det tyrkiske elnet ikke er kraftigt eller pålideligt nok:</p>
			<p>»Vi har et pålideligt elsystem, og vi har forbedret vores kapacitet de seneste 12 år. Systemet bliver drevet med succes, og Tyrkiet har ingen problemer med forsyningssikkerhed,« sagde han og understregede, at blackoutet skyldtes en operationel fejl.</p>
			<p>Selv om undersøgelsen endnu ikke er afsluttet, tyder ministerens udtalelser ifølge avisen på, at myndighederne har udelukket muligheden for cyberangreb, hvilket var én blandt flere fremsatte teorier om årsagen til strømafbrydelsen.</p>
			<h2>Distributionsnet privatiseret</h2>
			<p>I Tyrkiet har statslige Teias ansvaret for transmisssionsnettet, mens distributionensnettene og elsalg er privatiseret – ligesom i Danmark.</p>
			<p>Landet har oplevet en hidtil uset økonomisk vækst samt en stigning i befolkningen, der øger elforbruget, men ifølge Daily Sabah forsikrer ministeren, at forsyningssikkerheden er i orden.</p>
			<p>Teias er i øvrigt netop blevet fuldt medlem af den europæiske organisation for Transmissionsselskaber, ENTSO-E. Et fuldt medlemskab vil tillade en permanent el-forbindelse mellem Tyrkiet og det europæiske transmissionsnet.</p>
		</section>
		  </div></body></html>
