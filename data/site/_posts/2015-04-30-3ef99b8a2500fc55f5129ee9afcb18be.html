---
layout:     post
title: 	    "Entreprenør skærper kursen: Tag hjelm og briller på, eller du bliver fyret"
post_author:	    
post_date:	    Thu, 30 Apr 2015 13:15:24 +0200
post_site:	    politiken.dk 
post_link:	    http://politiken.dk/oekonomi/arbejdsmarked/ECE2648242/entreprenoer-skaerper-kursen-tag-hjelm-og-briller-paa-eller-du-bliver-fyret/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
»Selvfølgelig er der nogen, der brokker sig, jeg har også hørt nogle true med 
at sige op. Men det er jo for vores eget bedste. Og tro mig – på mandag er 
der hjelm og briller på alle hoveder«. 
</p><p>
53-årige Steen Jensen sender et bredt smil hen over termokander, kaffekopper 
og kildevand i skurvognen på byggepladsen i Ballerup, hvor NCC Construction 
er i fuld gang med at energi-renovere en række beboelsesejendomme. 
</p><p>
Fra på mandag forlanger NCC, at samtlige ansatte i koncernen bærer hjelm og 
sikkerhedsbriller, når de arbejder på en byggeplads. For det kan godt være, 
at hjelmen klemmer, strammer og generer på en varm solskinsdag. Og at 
sikkerhedsbrillerne dugger midt i arbejdsprocessen. 
</p><p>
Men hjelm og briller er effektive værn mod store og små arbejdsulykker. Derfor 
skal de i fremtiden være lige så naturlig en del af byggearbejdernes daglige 
påklædning som sko og strømper. 
</p><h3>
Vi kan se, det gør en forskel 
</h3><p>
»Jeg er blevet spurgt mange gange, om vi ikke har hjelm-påbud i forvejen på 
vore byggepladser, men det har vi jo faktisk ikke. I lighed med alle andre 
virksomheder i branchen, har vi hidtil fulgt lovreglerne, og de påbyder jo 
kun hjelm nogle steder på byggepladsen. Og når det gælder sikkerhedsbriller, 
er der jo kun ganske få regler i lovgivningen. Nu går vi et stort skridt 
videre, for vi kan se at det gør en forskel«, siger Peter Jonasen, direktør 
for business support i NCC. 
</p><p>
Han understreger, at de nye regler også gælder de underleverandører, der 
kommer ind på byggepladsen med beton eller andre varer. »De skal også have 
hjelm og briller på. Og det er her vi tror, vi kommer til at flytte branchen 
og kulturen«, siger Peter Jonasen, der ikke læger skjul på, at påbuddet skal 
overholdes. 
</p><p>
Undlader en medarbejder at bære hjelm eller briller i strid med reglerne, får 
den pågældende først en mundtlig advarsel, så en på skrift og så er det ud 
af vagten med en fyreseddel i hånden. 
</p><h3>
10 hovedskader og 25 øjenskader 
</h3><p><i class=" bl-elem">Er det ikke en noget brutal måde at behandle medarbejderne på?</i></p><p>
»Nej det synes vi ikke, for spørgsmålet er jo, hvor mange gange vi skal give 
folk advarsler. Da vi i efteråret gennemgik vores ulykkesstatistik, kunne vi 
konstatere, at vi ville have haft markant færre hovedskader, hvis vi havde 
et konsekvent hjelm-påbud«. 
</p><p>
»Tilsvarende kunne vi se, at hvis medarbejderne konsekvent havde båret 
sikkerhedsbriller, så havde vi haft færre øjenskader. Og så kan vi 
konstatere, at de skylleapparater til øjne, som vi har sat på nogle af de 
store byggepladser, bliver tømt hele tiden. Også det fortæller os, at folk 
går og får ting i øjnene på sådan en byggeplads«, siger Peter Jonasen. 
</p><p>
I perioden fra 2011 til 2014 havde NCC 10 hovedskader og 25 øjenskader, men 
statistikken omfatter også et større antal mindre skader, hvor 
byggearbejdere blandt andet snubler, skrider eller falder fra stilladser og 
bygninger – eller bliver ramt af byggematerialer. 
</p><p>
Der til kommer en del skader, hvor medarbejdere ikke ser sig for og ramler ind 
i bygninger og stilladser, præcis som det det skete for Steen Jensen sidste 
forår. 
</p><h3>
Flænge i øjenbrynet 
</h3><p>
»Nu er jeg jo en høj fyr på 1,70 cm., og det passede lige med den jernstang, 
der stak ud fra stilladset på den byggeplads, jeg arbejde på dengang«, 
fortæller Steen Jensen, der er uddannet tømrer. 
</p><p>
Slaget slog ham ud, og da han kom til sig selv, kunne han godt mærke at der 
var blod i panden. »Jeg havde flået en kæmpe flænge lige i øjenbrynet, som 
de måtte lukke med seks sting på skadestuen. Tænk nu, hvis den havde ramt 
øjet. Havde jeg haft en hjelm på, var jeg nok sluppet uden skrammer«. 
</p><p>
Men der er noget med at rigtige håndværkere ikke bruger hjelm, i hvert fald 
ikke hele tiden, erkender Steen Jensen, der også selv ind i mellem har ladet 
den ligge. 
</p><p><b class="ext-link">LÆS OGSÅ</b><a class="embeddedlink">Arbejdsmiljøet skranter på 
slikfabrikker</a></p><p>
»Vi er jo håndværkere, vi er ikke vant til at gå med hjelm hele tiden, og slet 
ikke med briller. Så vi stejler lige når vi får at vide, at vi skal med det 
hele tiden. Men altså, når man lige får tænkt sig om, så er det ikke så dumt 
det her. Vi kommer til at se det hos alle store entreprenører. For vi får 
alt muligt møg i øjnene, når vi går og arbejder, og kommer der lige en 
møtrik eller en svensknøgle flyvende oppe fra 20. etage, så er det altså en 
meget god idé, at have noget på hovedet,« siger han og tilføjer: 
</p><h3>
Dansk Byggeri: Flere på samme kurs 
</h3><p>
»Og så taler vi om et kulturskifte, for det kan godt være, at vi gamle lige 
brokker os lidt inden vi retter ind, men de unge er meget bedre til at passe 
på sig selv, og vi gamle må bare erkende, at det er sgu’ en god idé at passe 
på hovedet og øjnene«, siger Steen Jensen. 
</p><p>
Flere andre entreprenør- og byggeselskaber er gået i samme retning de seneste 
år, og har skærpet kravene til det fysiske arbejdsmiljø, og flere kommer 
til, vurderer erhvervs- og arbejdsgiverorganisationen Dansk Byggeri: 
</p><p>
»Der er flere og flere bygherrer, der lægger vægt på at entreprenøren har styr 
på arbejdsmiljøet, så det er ved at blive et vigtigt konkurrenceparameter«, 
siger Mette Møller Nielsen, arbejdsmiljøchef i dansk Byggeri: 
</p><p class=" bl-elem">
»Jeg er ikke i tvivl om at vi kommer til at se flere entreprenører, der vælger 
denne kurs, og som også praktiserer en meget synlig ledelse og siger; her er 
de krav vi stiller, hvis I ikke følger dem, får det konsekvenser«. 
</p>	
</div>

</div></body></html>
