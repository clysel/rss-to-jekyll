---
layout:     post
title: 	    "Politichefen i Ferguson går efter raceuro"
post_author:	    
post_date:	    Wed, 11 Mar 2015 22:04:49 +0100
post_site:	    politiken.dk 
post_link:	    http://politiken.dk/udland/ECE2583644/politichefen-i-ferguson-gaar-efter-raceuro/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Politichefen i den amerikanske by Ferguson, Thomas Jackson, er trådt tilbage, 
efter det amerikanske justitsministerium har offentliggjort en lammende 
rapport om ulovligheder og racisme i politikorpset.
</p><p>
Det skriver avisen St. Louis Post-Dispatch. Ferguson er en forstad til St. 
Louis i staten Missouri.
</p><p>
Ferguson kom sidste sommer i overskrifterne verden over, efter en betjent skød 
en sort teenager. Det udløste omfattende uroligheder.
</p><p>
Tidligere sagde kilder til tv-stationen Fox News, at Jackson går, men at han 
ikke er blevet presset til at gøre det.
</p><p><b>Krav fra flere tusinde demonstranter</b></p><p>
I sidste uge afleverede det amerikanske justitsministerium en rapport om 
urolighederne i Ferguson, der var udløst af en politimands nedskydning af 
den sorte teenager Michael Brown sidste sommer.
</p><p>
Det har lige siden den 18-årige drengs død været et krav fra mange tusinde 
demonstranter i Ferguson, at politichefen skulle fyres.
</p><p>
Justitsministeriets rapport var stærkt kritisk over for politiet, der blev 
beskyldt for at tolerere en racistisk kultur i egne rækker.
</p><p>
Blandt andet blev den overvejende hvide politistyrke beskyldt for at udstede 
bøder i bunker til sorte borgere for at sikre penge i den kommunale kasse og 
for ikke for at håndhæve lov og orden.
</p><p><b>Et dybt polariseret samfund</b></p><p>
Det fremgik blandt andet af rapporten, at mange af politifolkene ikke kendte 
loven og heller ikke var interesseret i at følge den.
</p><p>
»Denne undersøgelse mødte et dybt polariseret samfund, et samfund hvor dyb 
mistillid og fjendtlighed ofte karakteriserede omgangen mellem politiet og 
områdets beboere«, sagde den amerikanske justitsminister, Eric Holder, ved 
fremlæggelsen af rapporten.
</p><p>
Tirsdag sagde den såkaldte city manager, den øverste embedsmand i Ferguson, 
sit job op i slipstrømmen på den kritiske rapport.
</p><p class=" bl-elem">
Rapporten har vakt stor opsigt i USA, fordi den peger på, at 50 år efter de 
amerikanske borgerrettighedslove, så er racisme fortsat dybt forankret i det 
amerikanske samfund.
</p>	
</div>
</div></body></html>
