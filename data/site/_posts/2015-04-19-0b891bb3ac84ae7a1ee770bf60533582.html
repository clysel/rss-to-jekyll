---
layout:     post
title: 	    "Medstifter af Dukkepartiet: »Nu vil jeg være som de andre piger«"
post_author:	    
post_date:	    Sun, 19 Apr 2015 13:19:30 +0200
post_site:	    politiken.dk 
post_link:	    http://politiken.dk/kultur/ECE2633878/medstifter-af-dukkepartiet-nu-vil-jeg-vaere-som-de-andre-piger/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4 class="">
blå bog</h4>
<div class="fakta-body" data-buildingblock="embedded_factboxlink">
<p><b>Christian Lollike, </b>dramatiker, instruktør og kunstnerisk chef for teatret 
Sort/Hvid. Uddannet dramatiker fra Aarhus Teater. 
</p><p>
Står bl. a. bag forestillingerne 'Manifest 2083' (Sort/Hvid), 'All My 
Dreams Come True' (Aarhus Teater og Sort/Hvid)og 'I føling - en krigsballet' 
(Den Kgl. Ballet). 
</p><p class=" bl-elem">
Christian Lollike er <b>medstifter</b> af Dukkepartiet, der »via satiriske aktioner 
i det offentlige rum arbejder for at få politikerne til at handle på den 
historisk høje politikerlede«.
</p>
</div>
</div><h3>
SØNDAG 
</h3><p>
Jeg skriver hele dagen på en ny forestilling til Sort/Hvid om flygtninge og 
bruger også tid på at forberede en opera, teatret skal lave sammen med 
bandet Efterklang. 
</p><p>
Om aftenen ser jeg ’Bag Borgen’ med Lars Løkke og Bjarne Corydon på nettet. De 
diskuterer, hvem der har ansvaret for det opsving, som Løkke ikke helt vil 
anerkende – medmindre han får æren for at have skabt det. Senere siger de, 
at det skal kunne betale sig at arbejde. Og DR viser klip med 10 andre 
politikere af forskellig farve, der gennem de seneste 10 år har sagt ordret 
det samme. Der er altså tale om en populistisk selvfølgelighed. 
</p><p>
Er træt og går i seng. Læser i en times tid i den franske forfatter Delphine 
de Vigans ’Alt må vige for natten’. 
</p><h3>
MANDAG 
</h3><p>
Står op klokken 6.00, smører madpakker til mine børn og følger min datter i 
skole. 
</p><p>
Vi skal indspille Dukkepartiets valgsang, så jeg tager ud til studiet på 
Amager og mødes med produceren og en kendt dansk sanger, som vi giver 
jakkesæt og maske på og lover anonymitet. Fredag har vi udsendt en 
pressemeddelelse om, at partiet nu har 18.500 stillere. Så TV 2 News kommer 
og filmer indspilningen. Det med de 18.500 stillere er løgn. Det er ikke 
sjovt at lyve, men vi har hele tiden været enige om, at det er nødvendigt at 
se, om vi kan få politikerne til at optræde anderledes i den kommende 
valgkamp, hvis der er udsigt til, at de skal sidde i Folketinget med dukker. 
</p><p>
Bagefter tager jeg til nogle møder på teatret og videre planlægning af, 
hvordan vi skal gribe tingene an i partiet. Senere tager jeg hjem og spiser 
med min familie. 
</p><p>
Så mødes jeg med forretningsmanden Kasper Gevaldig, der også er med i 
Dukkepartiet. Jeg retter hans kostume til – jakkesæt og maske – og vi taler 
manuskriptet igennem til vores medvirken i TV 2 News om aftenen. Efter 
nyheden om de 18.500 stillere er Dukkepartiet pludselig accepteret som 
politisk parti, hvor det hidtil er blevet set som en happening. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/politik/ECE2627634/dukkepartiet-vi-er-blevet-taget-i-en-noedloegn/">Dukkepartiet: Vi er blevet 
taget i en nødløgn</a></p><p>
Inden vi skal på skærmen, dukker Johanne Schmidt-Nielsen fra Enhedslisten op. 
Hun er sød og giver os ret i meget af vores kritik. Senere kommer Dan 
Jørgensen (S) også. De skal begge i studiet og tale om den nye sæson af 
’Game of Thrones’, efter vi har været på. 
</p><p>
Interviewet går godt. I bilen på vej hjem ringer Ritzau, og Kasper Gevaldig 
taler også med dem om, hvorfor det er nødvendigt, at politikerne kommer med 
konkrete løsninger på det historisk lave politiske engagement i 
befolkningen. De er nødt til at handle på det, i stedet for bare at tale om 
det. Ingen orker flere ord. 
</p><p>
Ved midnat kan jeg se, at mange netaviser bringer Ritzaus historie. Det er 
godt. På det her tidspunkt går alt efter drejebogen. Jeg er naturligvis 
nervøs, men forestillingen Dukkepartiet har jo kørt i over et år, så jeg har 
næsten vænnet mig til det. 
</p><p>
Det har hele tiden været en iscenesættelse, som foregår i det offentlige rum 
og via medierne. Samtidig er det reelt et parti, der skal give folk et 
humoristisk rum for en oprigtig frustration. 
</p><h3>
TIRSDAG 
</h3><p>
Egentlig skal jeg ind og holde morgenmøde på teatret, men allerede klokken 7 
taler jeg med Kasper Gevaldig, der skal i radioen og fortælle om 
Dukkepartiet. Vi gennemgår, hvad han skal sige. 
</p><p>
Bagefter taler jeg med en anden partifælle, teaterleder på Teater Nordkraft, 
Jakob Højgaard. Han skal også interviewes. Vi taler om, at det er vigtigt, 
at forestillingen får lov til at udvikle sig. 
</p><p>
Iført masker og jakkesæt fortæller Kasper og Jakob igen og igen formiddagen 
igennem, hvordan Dukkepartiet vil ændre demokratiet, så vi kan afskaffe det 
politiske teater. Vi kan nærmest vælge og vrage, hvilke medier vi vil tale 
med. 
</p><p>
Vi tror sagtens, at historien kan leve et par dage, før medierne finder ud af, 
at vi har løjet. Men pludselig får vi besked om, at DR har ringet til de 
store kommuner og fundet ud af, at det ikke kan passe, at vi har 18.500 
stillere. 
</p><p>
Vi har allerede talt om, hvad strategien er, når vi bliver afsløret. Og 
forberedt at skrive en monolog med alle de forklaringer, der har været på de 
løgne, danske politikere er blevet grebet i de seneste to-tre år. Vi vil 
bare mime politikerne: »Det var en nødløgn, jeg beklager«. Men det går meget 
hurtigere, end vi har regnet med, og vi kan ikke kan nå at øve manuskriptet. 
Så vi har kun improvisationer over temaet nødløgn at sende dukkerne i marken 
med i Aalborg og i København. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/debat/ledere/ECE2628231/dukkepartiet-var-sjove-foerste-gang---kritikken-er-tom-hver-gang/">Dukkepartiet var sjove første 
gang - kritikken er tom hver gang</a></p><p>
Om eftermiddagen går det op for os, at publikum har svært ved at forstå, at 
vores beklagelser er en ordleg med politiske citater. Lige dér bliver 
projektet en tand for indforstået. 
</p><p>
Vi bliver også klippet ned og styrer pludselig ikke redigeringen af de 
indslag, vi medvirker i. Så i det, der skulle være finalen, bliver vi fanget 
lidt, fordi vi troede, vi havde et par dage at forberede os i. 
</p><p>
Jeg laver et interview med TV 2 News. Og fortryder, at jeg ikke har dukkemaske 
på, det gør det svært for folk at fange satiren. 
</p><p>
Vi beslutter at udsende en pressemeddelelse, hvor vi beklager, at vi talte 
usandt. Og bagefter skal alle dukker tie. Som rigtige politikere. Igen for 
at gøre det klart, at det er dem, vi imiterer. 
</p><p>
Dagen igennem får vi masser af reaktioner, og omkring 1.000 vælgererklæringer 
bliver udfyldt på nettet. 
</p><p>
Om eftermiddagen tager jeg med nogle kolleger på besøg på flygtningecentret i 
Avnstrup i forbindelse med research til en ny forestilling. En 22-årig mand 
fra Eritrea fortæller, hvordan han er flygtet i løb, i bil og senere mange 
timer på Middelhavet. Han har set alt for mange døde mennesker og oplevet 
tortur og mishandling. Det er forfærdeligt. 
</p><p>
Han smiler. Jeg er rystet. Og kan ikke lade være med at tænke på, hvor mange 
åndssvage debatter Dukkepartiet har overværet i folketingssalen om mennesker 
som ham. Jeg er hjemme klokken 23. Og kan ikke sove på grund af 
flygtningefortællinger og politisk dukketeater. 
</p><h3>
ONSDAG 
</h3><p>
Om morgenen har dukkerne debriefing. Der er lidt mat stemning i lejren. Vi ved 
ikke rigtig, om projektet faktisk er lykkedes. Eller om vi skal ærgre os 
over, at publikum ikke forstår det. 
</p><p>
Vi er også i tvivl og uenige om Dukkepartiets næste træk. Skal vi forsøge at 
lave monologen færdig, skal vi videre med andre aktioner, eller skal vi 
lukke partiet? En dukke foreslår, at vi slagter en hest, så folk kan se, at 
det er kunst. 
</p><p>
Bagefter holder vi føle-møde på Sort/Hvid. Her kan alle medarbejdere fortælle, 
hvad de føler . Om hele verden og deres arbejde. Jeg har også et telefonmøde 
med Bikubenfondens direktør om deres støtte til teatret. Han synes, 
Dukkepartiet er en glimrende forestilling. Det er jeg glad for. 
</p><p>
Om aftenen mødes vi i partiet og taler om, hvordan vi kommer videre. 
Erhvervspsykolog Franz Cybulski foreslår, at vi skifter valgslogan til 
’Dukkepartiet – et mærkeligt valg’. Det er er et ret godt valgslogan, synes 
jeg. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/politik/ECE2626950/dukken-digteren-og-gamle-kendinge-her-er-partierne-der-kaemper-for-at-goere-alternativet-kunsten-efter/">Dukken, digteren og gamle 
kendinge: Her er partierne, der kæmper for at gøre Alternativet kunsten efter</a></p><p>
Flere dukker har lyttet til Radio24syv om eftermiddagen, hvor lytterne 
anmeldte partiet. De fortæller, at opbakningen er stor, og at folk måske 
alligevel har forstået vores projekt. Vi kan også mærke interessen på 
trådene på vores facebook-side og på dr.dk, hvor folk diskuterer, om 
Dukkepartiet er kunst eller politik. 
</p><p>
Journalister og politikere bryder sig ikke om at blive snydt, det er hårdt for 
forfængeligheden, og nogle af dem er sure. Jeg går ud fra, at vi er i bad 
standing i medierne. Men synes, man mangler humor, hvis man ikke kan se det 
sjove i det her. 
</p><p>
21.30 tager jeg til premiere på filmen ’Rosita’ med min kæreste. Det er en 
rigtig god film, men jeg har ikke åndeligt nærvær til at stå til en 
premierefest. 
</p><p>
Jeg går hjem i min dukkeseng og sover. Det har jeg gjort for lidt i de her 
dage. 
</p><h3>
TORSDAG 
</h3><p>
Om morgenen er der modelaflevering på den opera, som Sort/Hvid laver sammen 
med bandet Efterklang. Vi ser på tegninger og går rundt i atomkælderen 
under det gamle kommunehospital, hvor operaen skal spille til sommer. 
</p><p>
Går til et par andre møder og henter min datter hos en en veninde. Om aftenen 
forsøger jeg at være en nærværende far, men har hele tiden Dukkepartiet i 
hovedet, så det mislykkes, både da vi skal lave lektier, og da min datter 
vil vise mig sine Pokemon-kort. Det er den slags, der aktiverer en god, 
gammeldags, knausgårdsk, skandinavisk skam. 
</p><p>
Jeg går og overvejer, hvad det er for et vanvidsprojekt, der har været i gang 
i 13 måneder nu. Vi er stadig i heftig diskussion i Dukkepartiet. Jeg bryder 
mig ikke om at være i kunstnerkollektiver, men det er partiets natur. Jeg 
kan bedst lide at bestemme det hele selv. Nu er vi mange, der skal finde ud 
af, i hvilken retning det skal. Nogle vil undervise i demokrati. Andre 
mener, at Jakob og jeg skal ekskluderes fra partiet, så de kan komme af med 
det teatralske kunstgøgl. 
</p><p>
For mig er Dukkepartiet en undersøgelse af, hvornår teater er politik og 
omvendt. Jeg holder også af den visuelle del. At man et øjeblik kan 
forestille sig, at der sidder dukker i Folketinget. Det er både helt 
åndssvagt og appellerer forhåbentligt også til folks fantasi om, at der kan 
ske noget andet politisk, end der gør i dag. 
</p><h3>
FREDAG 
</h3><p>
Jeg holder fri med min yngste datter, og vi tager ud til Kunstfabrikken på 
Amager for at se en udendørs scenografi, vi skal bruge i en forestilling. Vi 
spiser også røde pølser ved en pølsevogn. 
</p><p>
Om aftenen ser jeg ’Mulan’ med mine piger. Og synger Mulans sang ’Nu vil jeg 
være som andre piger’. 
</p><p>
Det er præcis det, jeg vil. 
</p><h3>
LØRDAG 
</h3><p class=" bl-elem">
Klokken 11.00 sætter jeg mig i et fly til Firenze for at holde ferie med min 
familie. De andre dukker arbejder videre med projektet. Jeg ved egentlig 
ikke præcis, hvad de laver. Måske er jeg allerede blevet ekskluderet? 
</p>	
</div>

</div></body></html>
