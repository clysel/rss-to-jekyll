---
layout:     post
title: 	    "SF vil hjælpe trængt bioraffinaderi i gang "
post_author:	    Sanne Wittrup
post_date:	    Mon, 23 Mar 2015 13:52:00 +0000
post_site:	    ing.dk 
post_link:	    http://ing.dk/artikel/sf-vil-hjaelpe-traengt-bioraffinaderi-i-gang-174969
---
<html><body><div><section class="body"><p>SF vil nu have gang i byggeriet af Maabjerg Energy Concept ved Holstebro og forslår derfor at give projektet statsgaranti på et lån på to milliarder kroner til byggeri af anlægget samt kræve tvungen iblanding af 2. generations bioethanol i danskernes benzin for at sikre afsætning af den producerede halmbenzin.</p>
			<p>Forslaget er del af partiets nye vækstforslag, som konkret betyder, at man vil afsætte i størrelsesordenen 1-200 mio. kroner på finansloven til garanti for lånet. Iblandingskravet skal ses som en nødløsning, hvis ikke EU kan blive enige om et sådant krav.</p>
			
			<p>Maabjerg Energy Concept, som SF vil støtte, vil kombinere bioethanol-produktion på basis af Dong Energys Inbicon-teknologi med et stort eksisterende biogasanlæg og et kraftvarmeværk og på den måde få mest muligt ud af biomasse som halmen, affald og gylle.</p>
			
			<p>Projektet har været på tegnebrættet siden august 2011. I juli fik man bevilget et EU tilskud på 293 mio. kroner, og så sent som i februar i år meldte konsortiet bag projektet ud i en <a href="http://www.maabjergenergyconcept.dk/nyheder/seneste-nyt/positive-forhandlinger-om-rammevilkaar.aspx">pressemeddelelse</a>, at man stadig er i live og i tætte forhandlinger med staten om rammevilkårene.</p>
			
			<p>Konsortiet består af Dong Energy A/S, Novozymes A/S samt tre lokale selskaber, bestående af Vestforsyning A/S, Struer Forsyning A/S og Nomi I/S.</p>
			<p>Ifølge SF’s energipolitiske ordfører og formand for energipolitisk udvalg, Steen Gade, vil man støtte projektet, fordi det er vigtigt at få gang i at producere mere højværdige produkter ud af halm og andre typer biomasse:</p>
			<p>»I første omgang drejer det sig om 2. generations bioethanol, men på længere sigt handler det om at opbygge og udvikle bioraffinaderier, hvor vi kan udnytter biomasse til så højværdige produkter som muligt,« siger han og tilføjer, at det er forudsætningen for et biobaseret samfund, hvor biomasse udgør råvaren til meget af det, vi i dag bruger olieprodukter til.</p>
			
			<p>Han tilføjer, at der samtidig er mange arbejdspladser gemt i projektet – omkring 1250 job i den to-årige anlægsfase og mindst 1.000 varige job i driftsfasen – og at det også derfor skal realiseres snarest muligt.</p>
			<p>»Vi regner ikke med, at staten reelt skal punge ud – ligesom vi regner med at kravene om iblanding af 2. generations bioebrændstoffer vil blive vedtaget i EU, så dét forslag er udelukkende tænkt som et sikkerhedsnet,« siger Steen Gade.</p>
			<p>Han erkender dog, at benzinen selvfølgelig bliver en smule dyrere for borgerne, men at det kun vil være få øre pr. liter. Samtidig reduceres udledningen fra transportsektoren, påpeger han.</p>
			<p>Ifølge SF er der på sigt basis for seks lignende anlæg i Danmark, som ikke vil behøve offentlige garantier eller EU-støtte. Hermed vil den samlede beskæftigelsesgevinst øges med op til 6.000 job.</p>
			<h2>Enhedslisten afviser støtten</h2>
			<p>Steen Gade håber og regner med, at flere andre partier vil støtte forslaget. Her er Enhedslisten dog ikke iblandt. Til Energiwatch siger partiets energiordfører, Per Clausen, at han anser SF-formandens forslag for helt galt afmarcheret.</p>
			<p>For det første fordi han ikke kan se ideen i, at SF vil støtte et enkelt projekt og dermed enkelte virksomheder med en statslig bankgaranti. For det andet fordi man ikke er sikker på, hvilken konsekvens produktion af 2. generations bioethanol får for miljøet:</p>
			<p>»Det helt afgørende, hvilke bæredygtighedskrav man stiller i forbindelse med anvendelsen af bioethanol, for at det overhovedet er fornuftigt at stille krav om iblanding i benzin. Vi er ikke kommet nogen vegne i EU i forhold til at have sikkerhed for, at det er miljømæssigt forsvarligt,« siger han med henvisning til, at netop dette spørgsmål har været en af de helt store hurdler i EU-processen.</p>
			<h2>Konsortiet: Sympatisk krav fra SF</h2>
			<p>Det har ikke været muligt at få en kommentar fra bestyrelses formanden i Maabjerg Energy Concept til det nye forslag fra SF, men Jørgen Udby siger til JP, at SF's krav er sympatisk, fordi alternativet ellers er at borgerne i Holstebro og Struer kommuner skal gå ind og garantere et projekt til 2 mia. kroner:</p>
			<p>»Det er ikke helt rimeligt, når man ser på, at der er tale om et nationalt demonstrationsanlæg for bioethanol«, siger Jørgen Udby.</p>
			<p>Han oplyser samtidig, at projektet nu er så langt, at det står ‘ved startlinjen’, men at justering af tre rammevilkår er afgørende for projektets fremtid: Et iblandingskrav for 2G-bioethanol (halm og restprodukter), justeringer af varmeforsyningsloven og ikke mindst den kommunale milliardgaranti.</p>
			<p>»Det skal blive til mere end skåltaler; og vi håber, at der ikke går indenrigspolitik i sagen, men at den bliver landet inden sommerferien,« siger han til JP.</p>
			<h2>Beslutning senest til sommer</h2>
			<p>Hvis EU’s tilskud skal komme til udbetaling, skal anlægget være i drift senest juli 2018. Ifølge projektets seneste offentliggjorte <a href="http://www.maabjergenergyconcept.dk/media/1304/statusrapport2013_web.pdf">forretningsplan</a> vil etablering af bioethanol-anlægget koste 1,8 mia. kroner og hele projektet 2,2 mia. kroner – uden moms og i 2013-tal.</p>
			<p>Samtidig vil det tage tre år fra investeringsbeslutningen tages, og til anlægget kan være i drift, hvilket betyder, at investeringsbeslutningen senest skal tages til sommer, hvis EU tilskuddet skal kunne inkasseres.</p>
		</section></div></body></html>
