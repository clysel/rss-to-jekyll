---
layout:     post
title: 	    "Dansk fodbold er ved smertegrænsen og vil gøre op med Uefa's datomonopol"
post_author:	    
post_date:	    Sat, 21 Mar 2015 09:00:03 +0100
post_site:	    politiken.dk 
post_link:	    http://politiken.dk/sport/fodbold/ECE2597822/dansk-fodbold-er-ved-smertegraensen-og-vil-goere-op-med-uefas-datomonopol/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Selv om Superligaen og DBU Pokalen aldrig har strakt sig over flere uger i et 
forår end dette, har programmet paradoksalt nok heller ikke været mere 
presset før. 
</p><p>
Det europæiske fodboldforbund (Uefa) har de senere år lagt beslag på stadig 
flere datoer i løbet af sæsonen til forbundets pengemaskiner – Champions 
League, Europa League og landshold. Alene i dette forår er Superligaens 
kampprogram så stramt, at der reelt kun er en eller to oplagte reservedatoer 
at afvikle kampe på i tilfælde af aflysning. Og endnu værre er det, at DBU 
Pokalen slet ikke kan afvikles, uden at man forbryder sig mod Uefa’s regler. 
</p><p>
»Det kan vi jo i sagens natur ikke leve med«, siger Divisionsforeningens 
direktør, Claus Thomsen. 
</p><p>
Ifølge en aftale fra 2012 mellem de nationale ligaers forening (EPFL), den 
europæiske klubsammenslutning (ECA) og Uefa er alle medlemslande forpligtet 
til »at afholde sig fra at planlægge kampe på datoer, der er forbeholdt 
Uefa-klubturneringer (...) medmindre ekstraordinære omstændigheder 
berettiger til det«. Det samme gælder for landskampe. 
</p><div class="art-quote article-box">
<p class="quote"/>
<blockquote>
<p class="quote-txt">
Man har jo valgt at sprede kampene i Champions League over endnu flere 
spillerunder end tidligere. Det synes jeg, man bør rulle tilbage
</p>
<p class="sender">
Claus Thomsen, direktør, Divisionsforeningen 
</p>
</blockquote>
</div><p>
»Vi bliver nødt til at have nogle mere liberale vilkår fra Uefa. Man har jo 
valgt at sprede kampene i Champions League over endnu flere spillerunder end 
tidligere. Det synes jeg, man bør rulle tilbage. Vi har nået smertegrænsen 
nu«, siger Claus Thomsen, der også er næstformand i EPFL. </p><p>
Han bakkes op af Niels-Christian Holmstrøm, der sidder i ECA’s 
turneringsudvalg og i FC Københavns bestyrelse. 
</p><p>
»Det giver kæmpe problemer i et land som Danmark, fordi vi er så afhængige af 
de klimatiske forhold. Hvis vinteren er særlig skrap, har vi næsten ingen 
reservedatoer til rådighed, når vi skal rykke kampe eller hele runder«, 
siger han. 
</p><h3>
Ingen dispensation 
</h3><p>
I aftalen mellem ligaerne og Uefa er der mulighed for at søge dispensation, 
men erfaringen fra Divisionsforeningen og Dansk Boldspil-Union (DBU) er, at 
Uefa afviser at lade dansk fodbold rulle simultant med f.eks. Champions 
League. 
</p><p>
Og selv hvis Uefa skulle give tilladelse, kræver forbundet samtidig, at de 
nationale kampe afsluttes mindst 30 minutter før kampstart på det europæiske 
opgør. 
</p><p>
I realiteten betyder det, at de danske kampe risikerer kampstart klokken 
15.00, fordi russiske hold i europæisk sammenhæng spiller hjemmekampe 
allerede klokken 18.00 dansk tid. 
</p><p>
Det fik klubberne at mærke onsdag 26. november, da fjerde runde af DBU Pokalen 
skulle spilles. Her måtte Dansk Boldspil-Union, tv-selskabet Viasat og 
fodboldklubberne Randers FC og Silkeborg IF droppe den direkte transmission 
fra kampen, fordi den blev afviklet samtidig med Champions League-kampen 
mellem Zenit St. Petersborg fra Rusland og portugisiske SL Benfica. 
</p><p>
Problemet melder sig igen midt i april, hvor de to semifinaler i DBU Pokalen 
skal spilles på datoer, der allerede er optaget af henholdsvis Champions 
League og Europa League. Og så igen på Kristi himmelfartsdag, hvor 
pokalfinalen spilles på en dato for Europa League. 
</p><p>
»Det kan strengt taget godt vise sig, at vi ikke får lov til at spille der, 
men så må vi tage balladen efterfølgende. For vi skal jo afvikle vores 
turneringer«, siger Claus Thomsen. 
</p><p>
Konsekvenserne for DBU og Divisionsforeningen kan blive lavere tilskuertal, 
bøder og i værste fald misligholdelse af tv-kontrakter. 
</p><p>
»I den danske superliga har vi jo også et ansvar over for vores mediepartnere, 
og hvis ikke vi kan afvikle kampene på ordentlige tidspunkter, taber vores 
produkt værdi – vi får problemer i forhold til sponsorer og 
tv-rettighedshavere. Derfor vil det koste os penge. Så hvis ikke Uefa vil 
give os dispensation, må de give os kompensation. Ellers risikerer vi, at vi 
på sigt bliver svækket økonomisk og sportsligt«, siger Niels-Christian 
Holmstrøm. 
</p><h3>
DBU vil tage sagen op 
</h3><p>
I Danmark står Divisionsforeningen i praksis for afviklingen af Superligaen, 
men det er DBU, der har den direkte politiske indflydelse i Uefa. Derfor 
mener både Claus Thomsen og Niels-Christian Holmstrøm, at unionen bør bringe 
problemet til højeste sted. 
</p><p>
»Løsningen er, at DBU træder i karakter og siger til Uefa, at de er nødt til 
at tage vores problemer alvorligt. Det er også i Uefa’s interesse, at vi kan 
afvikle fodbolden på en ordentlig måde i Danmark, så den danske liga 
overlever i samme styrke. De kan ikke bare blæse på os, så DBU må træde i 
karakter«, siger Niels-Christian Holmstrøm. 
</p><p><span class="img-contimg-fl-center"><img class="image inlineLightBox" src="http://multimedia.pol.dk/archive/00922/Kalender_copy_eps_922687y.jpg" alt="" border="0"/></span></p><p>
Diskussionen vil blive rejst i Uefa, hvis klubberne ønsker det, lover 
DBU-formand Jesper Møller. 
</p><p>
»Hvis klubberne synes, at det er et problem, bringer vi det gerne op«, siger 
han. 
</p><p>
»Og så vil det jo være oplagt, at vi tager en debat om det i prof-udvalget 
(DBU’s Udvalg for Professionel Fodbold, red.), når vi inden længe skal 
drøfte Danmarks internationale strategi i forhold Uefa og Fifa«, siger 
Jesper Møller. 
</p><p>
Danmark forsøgte uden held også at rejse sagen i Uefa i 2012. 
</p><p class=" bl-elem">
Det har efter gentagne forsøg ikke været muligt at få en kommentar fra Uefa. 
</p>	
</div>
</div></body></html>
