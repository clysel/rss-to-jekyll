---
layout:     post
title: 	    "Fugtramte svenske husejere vinder første slag i kamp om milliarderstatning"
post_author:	    Ulrik Andersen
post_date:	    Thu, 19 Mar 2015 15:56:00 +0000
post_site:	    ing.dk 
post_link:	    http://ing.dk/artikel/fugtramte-svenske-husejere-vinder-foerste-slag-i-kamp-om-milliarderstatning-174897
---
<html><body><div><section class="body"><p>‘En dom, der kommer til at sende chokbølger gennem Sveriges byggebranche.’ Sådan <a href="http://www.villaagarna.se/Press/Nyheter/Enstegstatade-fasader-Dom-kommer-sanda-chockvag-genom-byggsverige/">betegner</a> Villaägarnas Riksförbund en dom, som den svenske højesteret afsagde torsdag.</p>
			<p>Dommerne skulle tage stilling til et søgsmål fra 34 boligejere fra byen Svedala, som havde lagt sag an mod husproducenten Myresjöhus. Boligejerne krævede, at husproducenten skulle dække udgifterne til at få udskiftet samtlige facader i deres huse, fordi facadekonstruktionen har vist sig at give alvorlige fugtproblemer og skimmelsvamp.</p>
			<p><figure class="plugin right zoomable"><img data-original-image="http://ing.dk/sites/ing/files/pudsede_facader_fugt.jpg" src="http://ing.dk/sites/ing/files/styles/w1120_media_right/public/pudsede_facader_fugt.jpg?itok=xg_uE71L" alt=""/><figcaption> Vinduer, døre, altaner og facadegennembrydninger er alle steder, hvor der let opstår utætheder i lette facader med tyndpuds lagt direkte på isoleringen. Den risikofyldte konstruktion findes i tusindvis af svenske huse, og nu har den svenske højesteret afgjort, at der er tale om en fejlkonstruktion. <cite>Foto: Sveriges Provnings- och Forskningsinstitut (SP)</cite></figcaption></figure></p>
			
			<p>Da husene blev opført i 1999-2003 brugte mange svenske entreprenører en facadekonstruktion med ydervægge bygget op af et træskelet og isoleret med mineraluld eller EPS-isolering, som var blevet pudset op til sidst. Facaden var uventileret. Ifølge Villaägarnas Riksförbund sparede entreprenøren omkring 20.000 danske kroner per hus ved at opføre en uventileret facade fremfor en ventileret facadekonstruktion. Efterfølgende har det vist sig, at der trænger vand ind gennem facaden, og da det ikke kan ventileres ud, opstår der altså fugtproblemer.</p>
			
			<p>Boligejerne vandt sagen i byretten, men Myresjöhus ankede dommen og fik den omstødt med den begrundelse, at entreprenøren på opførelsestidspunktet ikke kunne vide, at der ville opstå problemer med facadekonstruktionen. Derefter gik den svenske forbrugerombudsmand ind i sagen og hjalp boligejerne med at få sagen prøvet ved den svenske højesteret. Højesteret fastslår i en <a href="http://www.hogstadomstolen.se/Mer-om-Hogsta-domstolen/Nyheter-fran-Hogsta-domstolen/Enstegstatade-fasader-ar-felaktiga-enligt-Hogsta-domstolen-/">pressemeddelelse</a> om dommen, at ‘pudsede facader uden ventilationsspalte medfører en betydelig risiko for problemer med skimmelsvamp, råd og dårlig lugt. Konstruktionen opfylder ifølge Højesteret derfor ikke de funktionskrav for ydervæggene, der følger af parternes aftale.’</p>
			
			<p><figure class="plugin right zoomable"><img data-original-image="http://ing.dk/sites/ing/files/svedala.jpg" src="http://ing.dk/sites/ing/files/styles/w1120_media_right/public/svedala.jpg?itok=Pmw2Lnol" alt=""/><figcaption> Entreprenørerne sparede omkring 20.000 danske kroner per hus ved at bruge en uventileret facadekonstruktion, som den svenske højesteret nu kalder fejlbehæftet. Men det koster omkring 400.000 danske kroner per hus at udskifte konstruktionen med en ventileret facade. <cite>Foto: Fuktsakerhet.se</cite></figcaption></figure></p>
			<p>Afgørelsen er imidlertid ikke ensbetydende med, at husejerne nu kan få erstatning. Domstolen skal nemlig også tage stilling til, om entreprenøren skal betale, hvis problemerne først er opdaget efter garantiperiodens udløb. Skal de det, kræves det nemlig ifølge de oprindelige købsaftaler, at der er tale om væsentlige fejl, som skyldes uforsvarlige handlinger. Desuden skal retten afgøre, om det kun er de oprindelige købere, der kan anlægge sag mod Myresjöhus.</p>
			<p><strong>Op til 160.000 huse kan have samme fejl</strong></p>
			<p>Falder de øvrige spørgsmål også ud til boligejernes fordel, kan det starte en lavine af søgsmål mod den svenske entreprenørbranche, fordi der ifølge Villaägarnas Riksförbund er opført 110.000-160.000 boliger med uventilerede pudsede facader. At udskifte facaden på et hus kan løbe op i 400.000 danske kroner, så der vil i så fald blive tale om en samlet erstatning på flere milliarder kroner. Men selvom retten skulle konkludere, at Myresjöhus ikke er erstatningsansvarlig, vil den første dom alligevel ændre den svenske byggebranche, vurderer chefjurist Ulf Stenberg fra Villaägarnas Riksförbund i en pressemeddelelse</p>
			<p>»Uanset hvad højesteret kommer frem til med hensyn til erstatningsansvaret, vil byggebranchen formodentlig blive tvunget til at tænke sig bedre om, inden de bringer en ny tvivlsom byggemetode på markedet.«</p>
			<p>I Danmark har man ikke i samme omfang opført huse med uventilerede træfacader, selvom Statens Byggeforskningsinstitut i 2010 fastslog, at det var muligt, hvis facaderne blev gjort helt tætte mod vandindtrængning. De svenske erfaringer er imidlertid, at det er meget svært at sikre mod fugtindtrængning i facaden.</p>
		</section></div></body></html>
