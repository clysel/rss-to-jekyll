---
layout:     post
title: 	    "Barsk skæbne smadrer atter klassikerkonges forår"
post_author:	    
post_date:	    Tue, 10 Mar 2015 09:04:23 +0100
post_site:	    politiken.dk 
post_link:	    http://politiken.dk/sport/cykling/ECE2580643/barsk-skaebne-smadrer-atter-klassikerkonges-foraar/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
For tredje år i træk rammes det belgiske nationalidol Tom Boonen (Etixx-Quick 
Step) af en barsk skæbne på det for ham allervigtigste tidspunkt af sæsonen. 
</p><p>
Gårsdagens styrt på 1. etape i Paris-Nice smadrede nemlig alle planer om hans 
optræden som hovedperson i den kommende måneds klassikere, hvor han 
tidligere har fejret så fornemme triumfer. 
</p><p>
På hospitalet i Blois konstateredes det, at der ikke er tale om noget brud på 
kravebenet, som meget ellers i første omgang tydede på. Derimod er 
ledbåndene i den venstre skulder kraftigt beskadiget, og ifølge Etixx-Quick 
Steps læge Yvan De Mol betyder det, at Boonen tvinges til at holde pause i 
mellem tre og seks uger. 
</p><h3>
Samme skade som Cavendish sidste år 
</h3><p>
»Hvis kravebenet havde været brækket, ville Tom have kunnet genoptage 
træningen i løbet af fem dage, men denne skade kræver et væsentligt længere 
hvil«, fastslår De Mol. 
</p><p>
»Det er helt udelukket, at han bliver klar til klassikerne. Tom skal gennem 
yderligere undersøgelser i dag hjemme i Belgien, og så skal det vise sig, om 
det bliver nødvendigt med operation«. 
</p><p>
Yvan De Mol tilføjer, at skaden stort set er identisk med den, Mark Cavendish 
kom ud for, da han styrtede på 1. etape i sidste års Tour de France. Dengang 
varede det godt fem uger, før den britiske spurtkanon var i stand til at 
genoptage konkurrenceaktiviteterne i Tour de l’Ain. 
</p><h3>
2012 var Boonens forrygende klassikerår 
</h3><p>
Efter Paris-Nice var det meningen, at Tom Boonen skulle have kørt de fem 
forestående endagsløb på WorldTour-kalenderen – Milano-Sanremo 22. marts, E3 
Prijs Harelbeke 27. marts, Gent Wevelgem 29. marts, Flandern Rundt 5. april 
og Paris-Roubaix 12. april – men det er nu fuldstændig udelukket. 
</p><p>
Sit seneste helt forrygende klassikerår oplevede Boonen i 2012, da han strøg 
til tops for tredje gang i Flandern Rundt, for fjerde i Paris-Roubaix, for 
tredje i Gent-Welvegem og for femte i E3 Prijs Harelbeke. 
</p><p>
Året efter bremsede hans forsøg på en gentagelse af disse bedrifter, da Boonen 
styrtede efter 20 km i Flandern Rundt og beskadigede knæ, hofte og albue så 
slemt, at han måtte holde pause i halvanden måned. 
</p><h3>
Har vist lovende form uden at vinde 
</h3><p>
I 2014 aborterede hans kæreste Lore umiddelbart op til Milano-San-Remo, hvor 
Boonen naturligt nok ikke kom til start, ligesom deltagelsen i de 
efterfølgende klassikere – nr. 7 i Flandern, 10 i Paris-Roubaix – 
forståeligt var præget af denne tragiske hændelse. 
</p><p>
Parret har i parentes bemærket siden fået tvillinger, og selv om Tom Boonen 
endnu ikke er noteret for en sejr i denne sæson, har han vist så lovende 
form, at alt indtil i går pegede frem mod en særdeles spændende 
klassikerkampagne. 
</p><h3>
VM i USA kan blive det nye, store mål 
</h3><p>
Med til den situation, den 34-årige Tom Boonen nu befinder sig i hører også, 
at hans kontrakt med Etixx-Quick Step udløber efter denne sæson. 
</p><p>
Boonen havde aftalt med manager Patrick Lefevere, at de efter forårets meget 
ambitiøse satsning skulle drøfte en forlængelse af samarbejdet i yderligere 
et år, og selv om det forekommer utænkeligt, at en sådan aftale ikke skulle 
falde på plads, går Tom Boonen nu rent resultatmæssigt tomhændet til 
forhandlingsbordet. 
</p><p>
Hvordan den rekonstruerede planlægning for Boonen kommer til at se ud i denne 
sæson, men det nye, store mål kunne tænkes at være VM i Richmond i 
slutningen af september. 
</p><h3>
Mange styrt har ledsaget succesen 
</h3><p>
Gennem karrieren har den populære og ellers så enormt succesrige belgier i 
øvrigt været udsat for adskillige andre meget dramatiske uheld. 
</p><p>
I 2005 måtte han udgå af Tour de France på grund af styrt, men havde dog nået 
at vinde to etaper. Ligeledes lykkedes det ham at genfinde formen i en grad, 
så han efter halvanden måneds pause kunne truimfere ved VM i Madrid. 
</p><p>
Fire år senere var uheldet ude efter Boonen i spurten i Scheldeprijs. Det gik 
så hårdt ud over knæet, at han var ude i halvanden måned. Inden havde han 
nået at vinde Paris-Roubaix, som dengang var placeret før det belgiske 
sprinterløb, og efter pausen strøg han til tops ved de belgiske 
mesterskaber. 
</p><h3>
Vuelta-styrt kostede VM-deltagelse i København 
</h3><p>
I 2010 styrtede han først i Tour of California og siden i Tour de Suisse. 
Medfarten var så slem, at Boonen var ude af spillet i tre en halv måneder og 
først lige nåede at vende tilbage, inden sæsonen sluttede. 
</p><p class=" bl-elem">
I 2011 røg belgieren i asfalten både i Tour de France og Vuelta a Espana, og 
sidstnævnte hændelse sendte ham ikke alene ud af løbet, men betød også, at 
han ikke var i stand til at stille op ved VM i København. 
</p>	
</div>
</div></body></html>
