---
layout:     post
title: 	    "Ny metode til ‘usynlig’ efterisolering af murværk ser godt ud – men er alt for dyr"
post_author:	    Ulrik Andersen
post_date:	    Sat, 11 Apr 2015 12:00:10 +0000
post_site:	    ing.dk 
post_link:	    http://ing.dk/artikel/ny-metode-til-usynlig-efterisolering-af-murvaerk-ser-godt-ud-men-er-alt-dyr-175299
---
<html><body><div><section class="body">
			<p>Hvordan kan man efterisolere smukke gamle murstensbygninger uden at fjerne den patina, der er med til at gøre dem smukke? Det spørgsmål har et renoveringsprojekt i den københavnske bydel Tingbjerg, tegnet af Steen Eiler Rasmussen, nu besvaret.</p>
			<p>»Det er blevet et superflot resultat. Vi mangler stadig at omfuge de øvrige facader, men når det er gjort, så bliver det en meget fin helhed derude,« siger direktør Peter Halkjær fra rådgivningsvirksomheden Danakon.</p>
			<p>Med støtte fra Københavns Kommune har Danakon sammen med Erik Møller Arkitekter A/S og genbrugsvirksomheden Gamle Mursten A/S efterisoleret en gavl på  en af boligselskabet FSB’s blokke i bydelen. Partnerne har revet skalmuren på den gamle gavl ned, renset murstenene, støbt en ny sokkel på, hulsmursisoleret og genopbygget skalmuren med en kombination af genbrugte mursten og nye standardsten, der ligner de gamle.</p>
			<p><aside class="plugin reference info_graphics">
			  <a class="content" href="http://ing.dk/infografik/saadan-kan-gamle-facader-efterisoleres-med-respekt-arkitektur-og-miljoe-175343">
			    <img src="http://ing.dk/sites/ing/files/styles/w1120_reference_illustration/public/demonstrationsprojekt_i_tingbjerg_marts_2015-2_side_16_billede_0001.jpg?itok=H8vyl74q" alt=""/>  </a>
			  
			</aside></p>
			<p>Boligselskabet har tidligere efter­isoleret gavle i bydelen med nye sten, men disse gavle ‘står ud som et fremmedelement i bebyggelsen og har ikke de samme stoflige kvaliteter som de gamle sten’, fortalte projektleder Claus Olsen fra FSB, da forsøget med genbrug af gamle sten blev sat i gang i 2013.</p>
			<p>Efter afslutningen af forsøget er facaderenoveringen svær at få øje på for forbipasserende, men for beboerne i gavllejlighederne har efterisoleringen givet bedre indeklima og mærkbart lavere varmeregninger.</p>
			<h2>Endnu højere merpris end ventet</h2>
			<p>Men prisen har været høj. Danakon havde regnet med, at ekstraomkostningen i forhold til at bruge nye sten ville være omkring 25 procent. Men det blev noget dyrere, erkender Peter Halkjær:</p>
			<p>»De 25 procent var baseret på et estimat fra entreprenøren, men det har vist sig at koste 44 procent mere i dette tilfælde.«</p>
			<p>Blandt grundene til den uventet høje pris var, at man ikke genbrugte så mange sten, som man havde forventet.</p>
			<p>»Vi havde ikke fået fortalt Gamle Murstens folk, præcis hvad der skulle til, før stenene skulle kasseres, så de kasserede sten, som vi egentlig godt kunne have brugt. Derfor endte vi med kun at genbruge 50 procent af stenene, selvom vi nok godt kunne have genbrugt 75 procent af dem.«</p>
			<p>Ud over at øge andelen af genbrugte sten kan man billiggøre efterisoleringen ved at rense mørtel af stenene på byggepladsen i stedet for at transportere dem til et afrensningsanlæg, fortæller han.</p>
			<p>»Vores nedrivere mente faktisk, at de ville kunne rense stenene billigere i hånden end ved at køre dem ud til et afrensningsanlæg. Hvis man skulle efterisolere flere gavle, kunne man også opstille et mobilt afrensningsanlæg på byggepladsen – så der er flere måder at få prisen ned på,« siger han. Og prisen skal ned, hvis metoden skal finde bredere anvendelse, medgiver Peter Halkjær:</p>
			<p>»Hvis ekstraomkostningen er 44 procent, så vil man nok sige, at det er for meget. Der er nok en psykologisk barriere, der ligger omkring en merpris på 20-25 procent, hvis man skal have beboernes opbakning til at bruge denne metode.«</p>
			<p>Boligselskabet FSB tror på, at prisen kan blive lavere. Derfor har boligselskabet allerede sendt en opgave med at efterisolere 12 gavle med metoden i udbud, fortæller projektleder Claus Olsen:</p>
			<p>»I projektet har vi fundet frem til en metode, som virker. At merprisen blev 44 procent, hænger nok sammen med , at det ikke var konkurrenceudsat på samme måde som i et normalt udbud. Derfor regner vi med, at det kommende udbud vil give et mere retvisende billede af, hvad det reelt koster.«</p>
			<p>Han vil ikke sige, hvor den økonomiske grænse går:</p>
			<p>»I nogle bebyggelser vil der simpelthen ikke være alternativer til denne metode. Og i denne bebyggelse er der også så store værdier i udseendet, at vi er villige til at betale en merpris for at bevare det. Men hvor smertegrænsen ligger, er  meget svært at sige præcist.«</p>
			<h2>Gavlene er det nemmeste</h2>
			<p>Selv hvis buddene fra entreprenørerne viser sig at ligge godt under 44 procent, har boligselskabet og byggebranchen imidlertid stadig en stor udfordring foran sig. For gavlene er den del af facaden, det er nemmest at renovere. Det er langt sværere på facader, hvor der er døre, vinduer, indbyggede og påhængte altaner og allle mulige murstens­detaljer. Teknisk kan det lade sig gøre, forsikrer Peter Halkjær:</p>
			<p>»Vi har lavet en rapport om, hvordan man løser nogle af principdetaljerne. Men der er stadig en udfordring med at løse altanerne.«</p>
			<p>En af udfordringerne med at genbruge mursten på de øvrige facader er, at eksempelvis murpiller er meget hårdere belastet end en gavlmur. Der kan det være et problem at genbruge de gamle mursten, for man kan ikke være sikker på, hvad stenene kan holde til, medmindre man tester dem alle sammen.</p>
			<p>»Der er nogle, der mener, at det er kontroversielt, at vi ikke tester stenene. På en gavl i en tre-etagers bygning mener vi ikke, at det er et problem, men det kan være, at det vil være et problem i en ti-etagers bygning. Og da murpillerne er hårdere belastede end gavlmure, vil man være nødt til at lave midlertidig og måske også permanent forstærkning på de bygningsdele. Det vil gøre metoden endnu dyrere.«</p>
			<p>Trods usikkerhederne vil FSB ifølge Claus Olsen forsøge at finde en boligblok, hvor man kan renovere alle facader med metoden.</p>
			<p>»I første omgang holder vi os til gavlene, men vi vil gerne forsøge at finde en afdeling, hvor man kan komme hele vejen rundt.«</p>
		</section>
		  </div></body></html>
