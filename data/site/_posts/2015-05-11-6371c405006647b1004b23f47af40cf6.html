---
layout:     post
title: 	    "Den lukkede dør - kz-syndromet og børnenes arv "
post_author:	    
post_date:	    Mon, 11 May 2015 11:35:35 +0200
post_site:	    politiken.dk 
post_link:	    http://politiken.dk/magasinet/fortaelling/ECE2664412/den-lukkede-doer---kz-syndromet-og-boernenes-arv/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p><i class=" bl-elem">I begyndelsen af oktober 1952 tog nervøsiteten til og udartede sig i 
retning af tvangsagtige forestillinger – hyppigt af uhyggelig karakter. 
Desuden turde jeg ikke være alene sammen med ældre mennesker, ikke gå ud om 
aftenen, ikke gå ind i f.eks. lader eller opholde mig i nærheden af høstakke 
osv. Jeg forsøgte at bekæmpe tankerne, som optog mig hele dagen uden 
afbrydelse, og som nu, modsat tidligere, gjorde mig bange for at være sammen 
med mennesker.</i></p><p>
I 1959 sendte min far denne beskrivelse af sin tilstand til Direktoratet for 
Ulykkesforsikringen. Han ønskede at få erstatning for de mén, han havde 
pådraget sig under sit kz-ophold i perioden september 1944 til maj 1945. 
Ansøgningen inddrog indirekte den familie, som allerede i flere år havde 
delt hans skæbne. 
</p><div class="art-fakta article-box">
<header>
<h4 class="fallback">fakta</h4>
</header>
<div class="fakta-body" data-buildingblock="embedded_factboxlink">
<p><b>Dette er et uddrag</b> fra bogen 'De hvide busser 1941-45 - Reddet fra 
Hitlers helvede' af Hans Sode-Madsen.
</p><p class=" bl-elem"><b>Professor emeritus Hans Hertel</b> har medvirket i redigeringen af uddraget.
</p>
</div>
</div><p/><p/><p>
Det ville være synd at sige, at der i mit barndomshjem herskede en afslappet 
og kærlig atmosfære. Hverdagen skiftede fuldstændig karakter, når min far 
kom hjem fra sit arbejde på Frederiksberg Politistation. Min mor og jeg 
vejrede som vejrhaner dagens stemning og humør. Med få undtagelser var den 
altid den samme. Døren til arbejdsværelset blev lukket, og i hjemmet opstod 
en knugende tavshed. 
</p><p>
I barndommen og ungdommen var tavsheden og uvisheden de mest enerverende 
følger af livet med en tidligere kz-lejr-fange. Senere i voksenalderen 
stødte en regulær livskrise til. Den vender jeg tilbage til i slutningen af 
kapitlet. 
</p><p>
Forløbet er skræmmende ens for børnene, men indtil for nylig har arven efter 
kz-fædre og -mødre været omgærdet af tavshed. Al bekymring og medynk har af 
letforståelige årsager været rettet mod kz-ofret. At arven også gik videre 
til børn efter aktive modstandsfolk, chauffører, læger, sygeplejersker og 
andre direkte medvirkende ved redningen af kz-fangerne med de hvide busser 
er ny viden. Eller rettere gammel viden, der nu bringes for en dag. 
</p><p>
Så tidligt som i 1949 beskrev lægen Paul Thygesen sammen med en række kolleger 
det såkaldte kz-syndrom. Thygesen var ligesom en anden af artiklens 
forfattere, Jørgen Kieler, tidligere kz-fange, Thygesen i Neuengamme og 
udekommandoen Husum, Kieler i Neuengamme og udekommandoen Porta Westphalica. 
</p><p>
Var Neuengamme slem, var de to udekommandoer ubeskriveligt værre. Der var med 
andre ord egne erfaringer at trække på, foruden fra de 1.300 overlevende 
fanger, der fra 1947 til 1953-54 indgik i en helbredsundersøgelse. Hvad der 
senere er kommet frem, forstærker kun resultaterne fra de tidlige 
undersøgelser. 
</p><p>
Den legemlige nedbrydning var til at få øje på. Et vægttab på omkring 50 
procent var ikke ualmindeligt. Kz-systemets menneskeforagt, tungt arbejde 12 
timer i døgnet, elendig søvn og en lejrkost på ca. 1.000 kalorier, altså 
mindre end en tredjedel af det nødvendige, satte hurtigt sit præg på 
kroppen. 
</p><p>
Da lejrkosten var ekstremt fattig på næringsstoffer, og da de livreddende Røde 
Kors-pakker kom uregelmæssigt frem – i udekommandoerne undertiden slet ikke, 
ofte plyndret på vejen af tyske overfanger – opstod en lang række 
sultsygdomme: Diarré, hyppig vandladning, hjerte- og lungelidelser som 
angina og tuberkulose, skarlagensfeber, bronkitis, dysenteri, plettyfus og 
en uoverskuelig mængde infektionssygdomme ramte hurtigt fangerne. 
</p><h3>
Naturlig selektion 
</h3><p>
Som lejrlægen i Buchenwald så taktfuldt udtrykte det, manglede danskerne den 
modstandskraft, der kom af at have været forskånet for den naturlige 
selektion – »Dann fehlt Ihre Nation die natürliche Auslese«. 
</p><div class="art-fakta article-box">
<header>
<h4 class="">
Blå bog</h4>
</header>
<div class="fakta-body" data-buildingblock="embedded_factboxlink">
<p><span class="img-contimg-fl-left"><img class="image inlineLightBox" src="http://multimedia.pol.dk/archive/00935/_____Intet_navn_____935386w.jpg" alt="" border="0"/><span class="caption">Privatfoto</span></span></p><p><b>Hans Sode-Madsen</b> (f. 1942), cand.mag. i historie og pædagogik. 
Seniorforsker i Rigsarkivet. Skribent og foredragsholder. 
</p><p class=" bl-elem"><b>Forfatter til </b>'Ungdom uden arbejde' (1985), 'Theresienstadt - og de 
danske jøder 1940-45', 'Theresienstadt - det iscenesatte bedrag' (1991), 
'Farlig ungdom' (2002), 'I Hitler-Tysklands skygge. Dramaet om de danske 
jøder 1933-45' (2003), Reddet fra Hitlers helvede (2005), 2. udgave med 
titlen 'De hvide busser 1941-45' (2015). 
</p>
</div>
</div><p/><p/><p>
Så godt som alle kroppens organer fik et uopretteligt grundstød. Tilliden til, 
at en hurtig vægtforøgelse efter hjemkomsten ville ændre på situationen, 
viste sig ikke at holde stik. 
</p><p>
Kroppen reagerede med uovervindelig træthed – »efter arbejde går de fleste 
hjem og lægger sig, og nogle bliver i sengen om søndagen« – appetitløshed, 
svigtende kræfter, potensforstyrrelser, søvnproblemer og for tidlig aldring 
for blot at nævne en del af de reaktioner, der hyppigst optræder i 
spørgeskemaundersøgelsen. 
</p><p>
Da søvnproblemerne helt klart var forårsaget af tilbagevendende angstanfald og 
voldsomme mareridt, blev man fra lægelig side hurtigt opmærksom på, at 
sultsygdommene også havde ramt de mentale processer. Formodningen blev til 
fulde bekræftet af såvel spørgeskemabesvarelserne som af individuelle 
interviews. 
</p><p>
Rastløshed, irritabilitet og et ustabilt følelsesliv dominerede besvarelserne. 
Ligegyldige småting kunne udløse hidsighed, vrede eller sandt raseri hyppigt 
afløst af anfald af gråd og et krav om at være alene. Manglende evne til at 
koncentrere sig eller huske aftaler var ligeledes normale følgevirkninger. 
</p><p>
Over det ustabile følelsesliv svævede en grundstemning af depressiv 
forladthed, hvor tanker om selvmord af og til dukkede op og af og til blev 
realiseret. En form for selvmedicinering bestod for eksempel i krav om, at 
der hele tiden skulle ske noget, kæderygning og et større eller mindre 
alkoholmisbrug. 
</p><p>
Hvis den hjemvendte kz-fange var overrasket over sine egne labile reaktioner, 
var det for intet at regne mod overraskelsen og bestyrtelsen blandt familie, 
venner og kolleger. Den person, der kom tilbage, var helt forandret. 
</p><p>
I kz-lejrenes inferno var erindringen om hjemmet, børnene og et fredeligt 
arbejde ofte blevet idealiseret, ved hjemkomsten accentueret gennem 
velkomstglæden. Efter et par ugers ferie – psykologhjælp, som vi kender den 
i dag, var på dette tidspunkt ikke til rådighed – var det alt andet lige 
tilbage på arbejdsmarkedet. 
</p><p>
Tilliden til, at arbejde var den bedste medicin mod onde tanker, var stor. Her 
var man, som i hjemmene, uforberedt på kollegaens alment svækkede tilstand – 
han så for det meste normal ud, lidt tynd og gusten, men ellers sund. Det 
viste sig snart at være en forhastet iagttagelse, men man vidste ikke bedre. 
</p><p>
Da det imidlertid blev tydeligt, at noget var galt, blev den manglende viden 
til alt held erstattet af tolerance. Hvor det var muligt, som i det 
offentlige, blev kollegaen placeret i det, vi i dag ville kalde et skånejob. 
</p><p>
Min far blev for eksempel flyttet fra ordenspolitiet til et kontor for 
motorregistrering, en helt normal procedure. I andre, mindre kontorprægede 
erhverv, søgte den tidligere fange at råde bod på sin nedsatte arbejdsevne 
ved at skifte erhverv eller arbejdsart, eventuelt på nedsat tid. 
</p><h3>
Tidlig pensionering 
</h3><p>
Omkring en tredjedel af de undersøgte var imidlertid så invaliderede af 
kz-opholdet, at tidlig pensionering var eneste mulighed. 
</p><p>
En række erstatningslove fra oktober 1945 og frem til februar 1995 åbnede for 
økonomisk kompensation og førtidspension. Løbende lovrevisioner og såkaldte 
hædersgaver skaffede efterhånden den enkelte en økonomisk håndsrækning tæt 
på en normal årsindtægt. Følelsen af social deroute lod sig derimod ikke 
gøre op i penge. 
</p><p>
I 2013 udkom ’Modstandskampens børn. Forældrenes krig – børnenes arv’, en 
kommenteret interviewbog skrevet af journalisten Andreas Fugl Thøgersen. 
Hans Hertel kaldte den i sin anmeldelse med rette for »et usædvanligt stykke 
erindringsarkæologi, interessant og bevægende« og noterer, at der her 
præsenteres en ny vinkel på den tilsyneladende uendelige historie om 
Danmarks besættelse. 
</p><div class="art-fakta article-box">
<header>
<h4 class="">
Uddrag fra bogen 'Modstandskampens børn' af Andreas Fugl Thøgersen</h4>
</header>
<div class="fakta-body" data-buildingblock="embedded_factboxlink">
<p><span class="img-contimg-fl-left"><img class="image inlineLightBox" src="http://multimedia.pol.dk/archive/00935/RB_PLUS__Dagbogen_d_935385w.jpg" alt="" border="0"/><span class="caption"><span class="f-img-caption">Foto: 
</span>Morten Langkilde</span></span></p><p><b>»Sporene efter krigens</b> traumatiske oplevelser blev mere og mere 
synlige, desto ældre min far blev. Han fik stadig flere mareridt. På et 
tidspunkt rykkede han ud af soveværelset og ind i stuen, fordi han ofte 
vågnede om natten, mens han råbte og skreg. En gang forklarede han mig, hvad 
det var, han drømte om igen og igen. Det handlede om den frygt, der fulgte 
med at være modstandsmand. Frygten for at blive taget (...) Jeg, hans 
datter, vågnede også i min seng inde i soveværelset, når jeg hørte 
klageråbene fra stuen. Jeg husker, at både min mor og jeg hver gang gik ind 
for at berolige ham. Dér lå han, ude af sig selv, på den gamle plyssofa. Han 
var altid badet i sved og kunne ikke falde i søvn igen. Jeg har en klar 
fornemmelse af, at jeg nogle gange har været den indirekte årsag til 
mareridtene. For jeg ville altid gerne have ham til at fortælle om krigens 
tid«. 
</p><p><i>Ester Christiansen om sin far Erik Sø</i><br/><br/><b>»I den første tid var</b> der meget råben op og smadret porcelæn 
i hjemmet, altid når min mor blev vred. Hendes udbrud handlede især om, at 
han drak meget og brugte alle pengene, vi skulle leve for. Han var ikke 
længere den mand, hun havde giftet sig med, og familielivet var ikke nemt 
for nogen af os. Senere vandt tavsheden indpas. Min mor kunne gå i dagevis 
uden at tale til min far. Allerhøjst kunne hun give ham beskeder gennem mig 
(...). Af og til vågnede jeg i min seng sent om natten, ved at far græd og 
skreg inde ved siden af, så fik jeg at vide, at 'far bare havde haft en ond 
drøm'. 
</p><p>
I dag har jeg forstået, at min mor også bar på alvorlige traumer - traumer, 
som heller ikke hun fik bearbejdet, for da far kom hjem med den besked, at 
nu skulle han se at komme videre med sit liv og glemme, hvad han havde været 
igennem, ja så talte de aldrig om det, der var sket, og som også havde ramt 
min mor hårdt. Hun levede et liv i angst, helt tilbage fra min far begyndte 
i modstandsbevægelsen«. 
</p><p class=" bl-elem"><i class=" bl-elem">Mariann de Lorenzi om sin far Erik Beermann </i></p>
</div>
</div><p/><p/><p>
’Besættelse’ i ordets betydning af noget krampagtigt, uafrysteligt er bogens 
centrale emne. 
</p><p>
Læge Sven Arvid Birkeland fra Rehabiliteringscentret for Torturofre etablerede 
i 2008 en samtalegruppe for børn af i alt 9 modstandsfolk. Mens det har 
været mere end vanskeligt at få såvel kz-fanger som hele hjælpepersonalet 
bag de hvide busser til at fortælle om deres oplevelser, har forventningen 
til, at deres børn skulle lukke op for de traumer, de tilsyneladende havde 
arvet fra forældrene, været så godt som fraværende. Men Birkelands 
samtalegruppe har åbnet vejen. Bedre sent end aldrig, for deltagerne 
tilhører årgangene 1940-1954. 
</p><p>
De 9 forældre repræsenterer modstandens sociale og geografiske spredning, fra 
jyske kommunistiske arbejderfamilier, studenter og en købmand til 
sjællandske landmænd, nationalkonservative officerer og en bibliotekar. 
Forskellighederne til trods er erfaringerne ens, og kobler jeg mig selv, 
årgang 1942, på som søn af en politimand, kan jeg til punkt og prikke 
genkende historierne og hverken tilføje noget nyt eller anderledes. 
</p><p>
Hvad var det så, der efter Birkelands forskning går i arv til de næste en 
eller to generationer? Sammenligner man listen over kz-syndromet og de 
arvede traumer, fremstår lighederne tydeligt. Teknisk set er der tale om 
sekundær traumatisering eller traumevandring. 
</p><h3>
Tavsheden blev et vilkår 
</h3><p>
Tavsheden er flere gange tidligere nævnt som den skal, der omsluttede det 
hele. Der blev normalt ikke talt om, hvad far eller mor havde oplevet i kz – 
et atypisk eksempel nævnes dog senere. 
</p><p>
Interesserede spørgsmål var ikke velkomne og blev tiet ihjel. Men da alle 
vidste, at noget ikke var normalt, blev tavsheden påtrængende problematisk. 
Den blev omgærdet med en overdreven, næsten pinagtig hensyntagen, som alle 
måtte underkaste sig. 
</p><p>
For at overleve stemningsskift, skænderier, besynderlig opførsel forårsaget af 
for megen alkohol og anden uforudsigelig adfærd, måtte man være på vagt for 
hurtigt at kunne forsvinde ind bag sin egen lukkede dør, fysisk og psykisk. 
</p><p>
I længden gik det jo ikke. Følelsen af forladthed og ensomhed – legekammerater 
kunne for eksempel ikke komme med hjem – at være en lus mellem de to negle, 
som far og mor udgjorde, gav sig udslag i rastløshed og flugt ind i 
dagdrømme. Omsorgen for den hjemvendte blev ofte så stor, at der ikke rigtig 
blev plads til børnene. I de heldigste tilfælde var der en kærlig 
bedsteforældrefamilie, der kunne udfylde tomrummet. 
</p><p>
For mit eget vedkommende var min mormor og moster på Bornholm en livreddende 
faktor. Før jeg kom i skole, tilbragte jeg lange perioder her, men kærlig 
omsorg kunne ikke udviske følelsen af at være deporteret, sendt bort af en 
mor, der for at holde hjemmet kørende føjede min far i hans krav om at være 
den eneste ene i familien. Der var med andre ord ikke plads til mig. 
</p><p>
I forladtheden lå kimen til manglende selvværd og, værst af alt, angsten for 
nære sociale og dermed forpligtende kontakter. Uroen i hjemmet havde lært 
børnene kun at stole på sig selv. I barndommen var de ikke rigtig med i 
gruppen af legekammerater, senere i livet holdt de distancen til kolleger, 
venner og ægtefælle. 
</p><p>
En lettilgængelig måde at nedbryde hæmningerne på var at ty til alkohol. 
Følgevirkningerne var, som det havde været i barndomshjemmet, manglende 
koncentration om det nære i hverdagen, sjusket omgang med sig selv og sit 
liv, og til sidst skilsmisse. Vejen til denne deroute kunne gå hen over 
tilbagevendende, uprovokerede angstanfald. 
</p><p>
En livskrise på kanten af alvorlig depression var ikke ualmindeligt, tanken om 
selvmord heller ikke, men overraskende nok omtaler personerne i Birkelands 
samtalegruppe næsten ikke psykologhjælp som en mulighed. Om det er et 
tilfælde, eller om medlemmerne har følt, det var flovt, fremgår ikke. 
</p><p>
Tavsheden var som ofte nævnt et dominerende vilkår for børnenes liv og et værn 
mod en påtrængende hverdag. Senere i voksenalderen omgærdede de sig selv med 
tavshed. I Birkelands gruppe møder man også det sjældne modsatte, nemlig en 
ned i mindste detalje fortalt erindring om kz-lejrens gru. Den 5-årige 
dreng, der blev udsat for et sådant grænseoverskridende psykisk overgreb, 
overlevede sine angstanfald og sit alkoholmisbrug gennem et så kontrolleret 
liv, at han aldrig gav sig lov til at slappe af. »At leve med traumer er at 
leve kontrolleret, det tror jeg aldrig, at jeg kommer ud over«. 
</p><h3>
Traumevandring 
</h3><p>
Man kan spørge sig selv, om Birkelands gruppe ikke er for lille til at være 
repræsentativ for begrebet traumevandring. Men på samme måde som følgerne af 
et kz-ophold har »næsten fotografisk lighed fra patient til patient«, er 
fortællingerne fra de 9 deltagere og erindringerne fra denne bogs forfatter 
også påfaldende identiske. 
</p><p>
Det gælder også den livskrise, der på et tidspunkt omkring 40-50-års alderen 
har ramt de fleste os. Historien bærer vi med os, men hvordan kommer vi 
overens med den, og tilgiver vi de fædre og mødre, der lod traumerne vandre 
videre? 
</p><p>
I Birkelands gruppe er nogle nået frem til at se på forældrenes valg ud fra et 
eksistentielt ståsted. De gik ind i modstandskampen, fordi det for dem var 
en personlig nødvendighed. At konsekvensen blev et traumatiseret, ustabilt 
følelsesliv, kunne ingen af dem forudse. Og havde de kunnet handle 
anderledes? På forældrenes vegne svarer børnene nej, og tildeler dem hermed 
en, med egne ord, heltestatus, der har gjort det muligt for dem at leve med 
historien og tilgive forældrene. 
</p><p>
Andre, som jeg selv, har haft et mindre distanceret forhold til oplevelserne 
og har måttet tage turen over en depression til professionel hjælp fra 
psykolog eller psykiater. Indsigt er ikke nødvendigvis ensbetydende med 
tilgivelse, men er et bolværk mod fordømmelse. 
</p><p class=" bl-elem"><i class=" bl-elem">Publiceret 13. maj 2015</i></p>	
</div>
</div></body></html>
