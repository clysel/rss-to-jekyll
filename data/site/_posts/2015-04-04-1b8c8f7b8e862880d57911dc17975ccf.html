---
layout:     post
title: 	    "Den næste danske tennisprofil spiller i USA"
post_author:	    
post_date:	    Sat, 04 Apr 2015 12:18:55 +0200
post_site:	    politiken.dk 
post_link:	    http://politiken.dk/sport/tennis/ECE2616170/den-naeste-danske-tennisprofil-spiller-i-usa/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
For knap fire år siden rejste Søren Hess-Olesen fra hjemmet i Aarhus til 
University of Texas for at starte et eventyr. Et eventyr, der først og 
fremmest gik ud på at udvikle sig som menneske og opleve en ny kultur i den 
amerikanske oliestat. Med sig i bagagen havde han en studenterhue fra 
Marselisborg Gymnasium, et par danske ungdomsmesterskaber i tennis, men også 
en skadeshistorik, der i lange perioder havde gjort en karriere som 
professionel tennisspiller til en drøm mere end en ambition. 
</p><p>
»Da jeg rejste til USA, var jeg slet ikke klar til at spille professionelt, 
selv om jeg aldersmæssigt sagtens kunne gøre det. Det fik jeg bekræftet det 
første år her i Texas, hvor jeg fik rigtig mange bank i mine kampe. Jeg kom 
med en typisk dansk ydmyghed, hvilket kostede mig dyrt, da amerikanerne i 
høj grad bare skubber sig frem. Så det første år var dyre lærepenge«, 
forklarer Søren Hess-Olesen. 
</p><div class="art-fakta article-box">
<h4 class="">
collegelisten </h4>
<div class="fakta-body" data-buildingblock="embedded_factboxlink">
<p><b>Den seneste collegerangliste </b>i herresingle er fra 24. marts og toppes 
for første gang nogensinde af en dansker:
</p><ul><li>1. Søren Hess-Olesen </li><li>2. Axel Alvarez Llamas </li><li>3. Julian Lenz </li><li>4. Mackenzie McDonald </li><li>5. Sebastian Stiefelmeyer </li><li>6. Ryan Shane</li><li>7. Gonzales Austin </li><li>8. Romain Bogaerts </li><li>9. Yannick Hanfmann </li><li class=" bl-elem">10. Thai-Son Kwiatkowski</li></ul><p><i class=" bl-elem">Den næste rangliste offentliggøres 7. april.</i></p><p class=" bl-elem"><b>Seneste Grand Slam-turnering,</b> Australian Open, havde deltagelse af en 
række spillere fostret i collegesystemet: Kevin Andersson (Sydafrika), John 
Isner (USA), Steve Johnson (USA), Benjamin Becker (Tyskland), Tim Pütz 
(Tyskland), Blaz Rola (Slovenien), Michael Russell (USA).
</p>
</div>
</div><p>
Lidt efter lidt gik det op for Søren Hess-Olesen, der er ene dansker hos Texas 
Longhorns, at presset fra modspillerne betød, at han måtte grave indad for 
at finde frem til en karakter, som kunne håndtere de mange højtråbende 
modstandere. Hjemme i Danmark kendte alle den stille og sympatiske spiller 
fra Aarhus 1900 – sådan var det ikke i USA. Med sig fra Danmark havde 
Hess-Olesen også medbragt et skrøbeligt helbred. En klassisk problemstilling 
for danske ungdomsspillere, der ofte forsømmer den fysiske træning, blandt 
andet fordi der ikke findes et elitecenter eller et fælles træningscenter 
for sportens fremmeste spillere. </p><p>
»Den stab, som er omkring et hold på et college, kan sammenlignes med det, de 
bedste spillere på ATP-touren har. Træner, fysioterapeut og fysisk træner. 
De har hjulpet mig til at blive stærkere, men også med at få mig til at 
forstå vigtigheden af fysisk træning; noget jeg ikke prioriterede på samme 
måde tidligere«, forklarer Søren Hess-Olesen. 
</p><h3><b>Glem alt om janteloven</b></h3><p>
Hverdagen i USA har de seneste sæsoner budt på tre til fire timers daglig 
træning og derudover en skole, der skal passes. En travl hverdag, som udefra 
set kan virke svær at få til at hænge sammen. På det punkt har USA og hele 
collegesporten dog en stor fordel, hvilket Søren Hess-Olesen har bemærket. 
</p><p>
»Skole og uddannelse er integreret i hinanden. Faktisk er sporten nærmest 
vigtigere for folk herovre end selve skolen. Det betyder, at jeg ikke skal 
koordinere eller planlægge noget, da skole og sport i forvejen taler sammen. 
Selv om skolen her er mere krævende end gymnasiet i Danmark, har jeg spillet 
langt mere tennis her, da det hele bliver planlagt med udgangspunkt i 
tennis«, forklarer Hess-Olesen. 
</p><p>
Efter et hårdt første år, hvor resultaterne udeblev og timerne i 
træningslokalet af og til var tunge, kom belønningen i år 2. Her gjorde 
Hess-Olesen sig for første gang bemærket, da han i det individuelle 
mesterskab for collegespillere, NCAA, nåede kvartfinalen. De mange timer med 
fysisk træning og ugentlige kampe minder til forveksling om tilværelsen som 
professionel tennisspiller. Den hverdag venter lige om hjørnet, når 
danskeren til maj tjekker ud i Texas og satser alt på tennis. Det har mange 
danskere gjort ført ham, men i de seneste 13 år er det kun lykkedes for én 
dansk herrespiller, Frederik Løchte Nielsen, at kunne bevare gejsten og 
gnisten ved tennis, når det hele er alvor som spiller på fuld tid. 
</p><p>
»Jeg er fuldt ud klar over, at jeg de seneste år har været hjulpet meget i 
USA. Sådan bliver det ikke i fremtiden. De har dog været gode til at uddanne 
mig, så jeg er bevidst om en masse ting, jeg ikke tænkte på, før jeg kom 
herover. Jeg tror ikke, jeg kommer i top-100 det første år. Jeg er 
indstillet på, at det er et langt, sejt træk, og det tager jeg udgangspunkt 
i«, forklarer Søren Hess-Olesen. 
</p><p>
Planen er, at den 23-årige aarhusianer skal have selskab efter sommerferien af 
tvillingebror Esben Hess-Olesen, der også bliver færdig med college denne 
sommer. I modsætning til de seneste fire år er alt dog ikke helt skemalagt 
endnu, da både økonomi og planlægning nu er i deres egne hænder. En ting er 
dog sikker: Søren Hess-Olesen har ikke tænkt sig at slå op i banen, hvis 
ikke der kommer succes i international tennis lige med det samme. 
</p><p>
»Jeg kan se på alle mine venner. De har lejlighed, kærester og er på vej ud 
mod arbejdslivet. Sådan gør ’man’ som dansker. Der er nok ikke mange, som 
helt kan forstå, hvad jeg har gang i. Derfor har college også været en 
rigtig god ting, da det har modnet mig som menneske, spiller og givet mig en 
uddannelse, jeg kan falde tilbage på. Jeg har fået rygrad, hvilket jeg nok 
også havde brug for. Når folk ryster på hovedet og ikke kan forstå mine 
valg, betyder det ikke det store længere. Jeg har fået en unik chance med 
tennis, og jeg vil fortryde resten af livet, hvis jeg ikke følger den helt 
til dørs«, siger Søren Hess-Olesen, som ud over tennis har læst økonomi, 
hvilket han til maj er bachelor i. 
</p><h3><b>College har succes internationalt</b></h3><p>
Med førstepladsen på ranglisten i amerikansk college har Søren Hess-Olesen 
udmærket sig som dansker i USA, men også skrevet sig ind på en liste, hvor 
chancen for international succes er gået fra et drømmescenarie til at være 
inden for rækkevide. I 2013 sluttede sloveneren Blaz Rola som nummer 2 på 
den rangliste, Hess-Olesen i øjeblikket topper. Siden har Rola formået at 
spille sig op som nummer 101 i verden. Sloveneren var en af syv tidligere 
collegespillere der var med i hovedturneringen ved årets første Grand Slam, 
Australian Open. Netop Grand Slams er en af Hess-Olesens store ambitioner. 
Lige nu fylder andre lavpraktiske ting dog langt mere. 
</p><p>
»Efter college skal jeg selv betale alt: rejser, ophold og mad. Det kræver 
sponsorer, ellers er det urealistisk. Der er folk i Texas, som er klar til 
at hjælpe, men jeg håber også at finde sponsorer i Danmark. Det er svært i 
øjeblikket, når man ikke er et kendt navn og ikke har præsteret noget 
internationalt«, forklarer Søren Hess-Olesen. 
</p><p>
Efter at collegehuen er sat på til maj, bliver han lidt i USA. World Team 
Tennis, startet af Billie Jean King, har allerede skrevet kontrakt med Søren 
Hess-Olesen. Sammen med Andy Roddick og den nuværende top-100-spiller 
Teymuraz Gabashvili skal danskeren tørne ud for holdet Austin Aces. Selv om 
danskeren i USA har lært at bruge albuerne og kæmpe sig til succes, er der 
fortsat ydmyghed at mærke, når man spørger til drømmen for den kommende 
karriere som professionel. 
</p><div class="art-quote article-box">
<p class="quote"/>
<blockquote>
<p class="quote-txt">
Man kan drømme alt det, man vil, men jeg er mere en realistisk type
</p>
<p class="sender">
Søren Hess-Olesen 
</p>
</blockquote>
</div><p>
»Man kan drømme alt det, man vil, men jeg er mere en realistisk type. At prøve 
at spille Grand Slams, måske komme i top-200 kunne være en oplevelse, noget 
jeg altid gerne har villet. Selvfølgelig er det vigtigt at have mål, mine er 
bare på kortere sigt. De skal være mere håndgribelige, så man bedre kan 
arbejde med dem i dagligdagen«, forklarer han. </p><p class=" bl-elem">
Søren Hess-Olesen rangerer aktuelt som nummer 1.434 i verden. Og han har de 
seneste to gange været udtaget til det danske Davis Cup-hold. Debut er det 
dog endnu ikke blevet til – endnu. 
</p>	
</div>

</div></body></html>
