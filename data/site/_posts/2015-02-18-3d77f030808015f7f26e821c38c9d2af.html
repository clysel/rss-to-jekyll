---
layout:     post
title: 	    "Nycirkusmastodont balancerer mellem kunst og cool cash "
post_author:	    
post_date:	    Wed, 18 Feb 2015 22:44:48 +0100
post_site:	    politiken.dk 
post_link:	    http://politiken.dk/kultur/scene/ECE2551410/nycirkusmastodont-balancerer-mellem-kunst-og-cool-cash/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4 class="">
Fakta </h4>
<h5>
Cirque du Soleil </h5>
<p class="fakta-body" data-buildingblock="embedded_factboxlink">
<b>Nycirkus</b> grundlagt i 1984 med 20 gadeartister i et telt til 800 
tilskuere, på initiativ af gadegøgleren <b>Guy Laliberté</b> 
og kollegaen Gilles Ste-Croix. Siden 2000 har Laliberté alene stået for den 
multinationale underholdningsmastodont, som han ejer 90 procent af. <b>I 
1997 </b>blev hovedsædet i Montreal etableret. 4.000 arbejder for CdS, heraf <b>1.300 
artister</b>, der kommer fra 50 forskellige lande. CdS har skabt 30 
forskellige forestillinger. Aktuelt spiller <b>19 shows rundt i verden</b>, 
dels på turne, dels stationært. Omsætningen er på 1 milliard dollars. 
'Quidam' spiller i <b>Forum</b> med plads til 3.500 tilskuere fra 18.-22. 
februar.
</p>
</div><p>
Solen blænder, som jeg trasker gennem snedriverne i den nordlige udkant af 
Montreal. Hvad andet, når jeg nu er troppet op for at se nærmere på Solens 
Cirkus, før det store gæstespil ’Quidam’ sætter af i Forum i København. 
</p><p>
Her i Montreal, hvor der tidligere lå en losseplads, knejser Cirque du Soleils 
hovedsæde, et glasdomicil, der udefra ligner et ansigtsløst, strømlinet 
it-firma. Men indeni fordelt på 32.000 kvadratmeter rumsterer den brogede 
kerne i det hele: op mod 2.000 medarbejdere, mens lige så mange roterer som 
små satellitter rundt om i verden med de 19 kæmpeshows, der aktuelt er i 
omløb. 
</p><p>
Det canadiske megaforetagende er blevet et kulturfænomen, der trodser de 
almindelige jordiske tyngdelove – ikke bare når det gælder cirkus, men inden 
for den internationale branche for scenekunst og liveunderholdning. Ligesom 
de akrobater, som altid udgør skelettet i forestillingerne, er kendt for 
deres exceptionelle flyvende stunts, er nycirkusforetagendet siden starten i 
1984 blevet ved med at ekspandere til nye højder. 
</p><p>
Sidste år solgte Canadas største kultureksportforetagende, der bl.a. er blevet 
en stor spiller i Las Vegas med otte permanente shows og en natklub, 15 
millioner billetter verden over. 
</p><h3>
Fabulerende storformat 
</h3><p>
Det startede ellers på græsrodsniveau med 20 småflippede artister i et gul- og 
blåstribet telt, under ledelse af gadegøgleren og hovedmanden Guy Laliberté 
og makkeren Gilles Ste-Croix. 
</p><p>
De to pionerer satte nye standarder for det nycirkus, der i opposition til old 
school cirkus voksede frem i Frankrig og Quebec i 1970’erne og 1980’erne som 
en fusion af artisteri, teater, dans og musik – fri for dyr, savsmuld og 
nummer på nummer-mekanik. 
</p><p>
Cirque du Soleils bedrift har bestået i at videreudvikle nycirkus til et 
fabulerende storformat. Da Cirque du Soleil i december kunne fejre sit 
30-års jubilæum, var det dog ikke som rendyrket succesforetagende. Som 
multinational kulturmastodont bliver koncernen typisk kaldt for cirkus’ svar 
på McDonald’s, en fabrik, der tæppebomber markedet med deres 
langtidsholdbare shows af efterhånden svingende kvalitet – med bl.a. 
spinoff-forestillinger over ikoner som Elvis, The Beatles og Michael 
Jackson. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/kultur/filmogtv/ECE2305611/verdensberoemt-nycirkus-fortolker-avatar/">Verdensberømt nycirkus 
fortolker 'Avatar'</a></p><p>
De seneste år har da også været præget af noget så uhørt som krise og 
tilbagegang, hvor det succesgalvaniserede firma har tabt lufthøjde og 
international momentum. Shows, der ellers var beregnet til de sædvanlige 
10-15 års levetid, måtte lukke i New York, Los Angeles, Macau, Tokyo og Las 
Vegas pga. svigtende billetsalg – om årsagerne så var finanskrise, dårlige 
anmeldelser, overmætning af markedet eller problemer med at erobre nye 
markeder. 
</p><p>
Som kriseløsning blev produktionsraten sat ned til kun ét nyt show om året i 
stedet for tre. Med effektiviseringer og fyringer af en femtedel af 
personalet er de nu nede på 4.000 ansatte. 
</p><h3>
Håndlavet masseproduktion 
</h3><p>
Det er nu ikke krise, det lugter af her i hovedsædet, snarere af karry – midt 
i frokostmylderet, hvor en sej, spansk-udseende mandlig artist lige når at 
fortælle, at han »elsker hver dag her, for der sker altid noget nyt«, før 
han stryger ind i kantinen – uden for min rækkevidde. 
</p><p>
Som besøgende udstyret med et skilt ’bør være ledsaget hele tiden’, må man 
pænt vente på sin ledsagerguide. Egentlig et præcist udtryk for stedets 
dobbelthed: på den ene side et strømlinet businessforetagende, der 
professionelt vogter over arbejdsgange og hemmeligheder, på den anden side 
et broget mylder af menneskelig kreativitet. 
</p><p>
Mange forskellige typer af folk og nationaliteter har hjemme her, lige fra 
slentrende artister i svedigt træningstøj til teknikere med nøgler i bæltet 
og kvinder på solide hæle med papirer under armen, som jeg møder på min 
rundtur, ført an af en ivrig medarbejder, Marie-Noelle Caron, der har 
arbejdet på stedet i ti år, ikke kunne drømme om at gøre noget andet, har 
fundet sin mand her og konsekvent omtaler Cirque som »en familie«. 
</p><p>
Uanset at der må være lovlig mange medlemmer i den familie, hersker der en 
varm, afslappet og samtidig ret intens arbejdsatmosfære i huset, hvor 
samtlige forestillinger bliver skabt, lige fra den mindste 
najade-fiberkrølle til akrobatiske menneskepyramider. Der er tomt i 
garderoben, hvor artisterne selv lærer, hvordan de skal lægge deres 
specialdesignede makeup, men i en af de tre kæmpemæssige træningssale er et 
hold mandlige artister i færd med at svinge sig himmelstormende højt op mod 
loftet. Dimensionerne svarer til de vidtspændende ’big 
top’-teltforestillinger eller arenaforestillinger, Cirque sender på turné. 
</p><p>
»Hver ny artist kommer her for at blive trænet til at indgå i en specifik 
forestilling. Nu er det blevet sat ned til 14 dage«, fortæller Marie-Noelle, 
»men når de er med til at skabe en forestilling, er det op til et halvt år, 
så bliver de virkelig en del af familien«. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/ECE2010903/cirque-du-soleil-artist-styrter-i-doeden-foran-publikum/">Cirque du Soleil-artist 
styrter i døden foran publikum</a></p><p>
I de forskellige specialværksteder bliver alt lavet i hånden – som i systuen, 
hvor én står og vifter med en lang rød rygfinne, en anden er i gang med at 
håndmale et stykke indigoblåt stof, mens store industrimaskiner rumler med 
at farve tøj, og et særligt team arbejder i ’innovathecque’ med at udforske 
nye materialer. Skomageriet kan fremvise alt fra klamphugger-klovnesko til 
små alfefutter, mens der hos parykmagerne troner en del af de 
hovedafstøbninger, der bliver lavet af samtlige (nu) 1.300 artister, så hver 
en hårmanke eller hat kan sidde som støbt. 
</p><p>
De arbejder efter nøje forskrifter til hver eneste figur, fortæller en 
smilende, snakkesalig parykmagerske, Line Rioux, der sidder og føjer hår 
efter hår til et langt skæg: 
</p><p>
»Det skal være helt præcist, det er nærmest som at sidde og skulle efterligne 
et maleri af Renoir strøg for strøg«. 
</p><p>
Hvad angår faren for, at Cirque du Soleil netop kommer til at efterligne sine 
egne succeser og drive rovdrift på den særlige, farvestrålende, fabulerende 
Cirque-stil, henviser Marie-Noelle Caron til, at hvert show har sin egen 
instruktør, ofte hentet udefra, der i princippet kan sammensætte et nyt 
team. Det sker dog altid med stifteren Guy Laliberté som igangsættende 
idémand og bagmand, der er <i>hands on</i> på samtlige shows. 
</p><h3>
Cirque minus cirkus 
</h3><p>
Den nu 55-årige Laliberté er allestedsnærværende <i>headclown</i>– 
et kreativt overhoved med new age-citater i baglommen. En uortodoks, 
hovedrig big businessman, der hævder, at netop fordi han har levet fra 
hånden til munden som gadeartist, forstår han sig på at lave business uden 
at tage det for alvorligt. Han forstod sig også på at profilere Cirques 
brand som eventyrlystent foretagende ved selv at tage turen ud i 
stratosfæren som rumturist i 2009. For ham er det Cirques natur at være i 
permanent bevægelse mod nyt land. Showet stopper ikke, som 
marketingdirektøren Mario D’Amico har sagt det, »før 7 milliarder jordboere 
har fået røde klovnenæser på«. 
</p><p>
Selv har Laliberté dog for nylig luftet muligheden for at trække sig i en ikke 
for fjern fremtid, i takt med at hans foretagende i sin mangeårige 
balancegang mellem håndlavet nycirkus og underholdningsfabrik begiver sig ud 
på nye, mere decideret kommercielle eventyr. 
</p><p>
For løsningen på cirkuskoncernens problemer er: mindre cirkus. Lige nu udgør 
forestillingerne 85 pct. af indtægterne, men strategien går ud på, at de 
inden for ti år skal ned på 60 pct., idet andre dele af forretningen skal 
boostes med partnerskaber og initiativer, som allerede er i gang: lige fra 
udviklingen af en forlystelsespark i Mexico og en tv-serie for børn samt 
ferieaktiviteter for Club Med og en tøjkollektion for Desigual til 
eventfirma, der kan arrangere alt fra et Madonna-show til Expo i Madrid. 
</p><p>
Det har altid været Cirque du Soleils force som forretning, at de var i stand 
til at flytte nye steder hen, hvilket i sin tid gjorde dem til et 
præmieeksempel, som businessteoretikerne Renée Mauborgne og W. Chan Kim 
kunne bygge deres Blue Ocean-teori op omkring, som anvisning på hvordan man 
overlever i konkurrencetætte markeder. 
</p><p class=" bl-elem">
Så solen er ikke ved at brænde ud. Den er ved at finde nye former. Hvad det 
vil betyde rent kunstnerisk for forestillingerne, der fortsat skal være 
kernen i det hele, er uvist. Foreløbig får københavnerne chancen for at 
opleve, om Cirque du Soleils garvede, ikoniske show ’Quidam’ fra 1996 
fortsat kan holde sig svævende. 
</p>	
</div>
</div></body></html>
