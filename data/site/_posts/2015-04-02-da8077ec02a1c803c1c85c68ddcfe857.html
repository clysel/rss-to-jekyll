---
layout:     post
title: 	    "Verdens stormagter er enige om nøglepunkter i atomplan"
post_author:	    
post_date:	    Thu, 02 Apr 2015 19:56:40 +0200
post_site:	    politiken.dk 
post_link:	    http://politiken.dk/udland/ECE2610850/verdens-stormagter-er-enige-om-noeglepunkter-i-atomplan/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Iran og de seks stormagter, USA, Kina, Rusland, Storbritannien, Frankrig og 
Tyskland, er blevet enige om, at to tredjedele af Irans nuværende kapacitet 
til at berige uran skal suspenderes og overvåges i 10 år. 
</p><p>
Det udtaler en kilde tæt på forhandlingerne i Schweiz ifølge Reuters. 
</p><p>
Et af de punkter, der angiveligt er opnået enighed om i Lausanne, er, at Iran 
skal skære ned på antallet af centrifuger, der bruges til at berige uran, 
fra 19.000 til 6000, skriver flere iranske medier ifølge AFP. 
</p><p>
Aftalen er kulminationen på et 18 måneder langt forhandlingsforløb, hvor det 
længe ventede gennembrud altså nu er kommet. 
</p><p>
Deadline for det politiske indhold i aftalen var egentlig sat til midnat 
natten til onsdag, men efter 17 timers forhandlinger gik parterne hver til 
sit og genoptog arbejdet her til morgen. Den samlede aftale skal ligge 
færdig senest 30. juni i år. 
</p><p>
Irans produktion af uran har i årevis været en torn i øjet på blandt andet 
Israel og en række vestlige supermagter, der har set landet som en trussel 
mod sikkerheden i takt med, at Iran angiveligt er kommet tættere og tættere 
på at kunne producere en atombombe. 
</p><p>
Eksempelvis udpegede den tidligere amerikanske præsident George W. Bush landet 
som en del af »ondskabens akse« sammen med Irak og Nordkorea. 
</p><p>
Den afgørende runde forhandlinger foregik i byen Lausanne i Schweiz. 
Udenrigsministre fra seks stormagter sad over for udenrigsministeren fra 
Iran, Mohammad Javad Zarif. EU's udenrigspolitiske chef, Federica Mogherini, 
deltog også. Stormagterne er de fem faste medlemmer af FN's Sikkerhedsråd, 
USA, Storbritannien, Frankrig, Kina og Rusland samt desuden Tyskland. 
</p><p><b class="ext-link">OVERBLIK</b><a class="embeddedlink" href="http://politiken.dk/udland/int_mellemoesten/ECE2611813/overblik-det-har-verdens-ledere-paa-spil-i-atomforhandlinger/">Det har verdens ledere på spil i 
atomforhandlinger</a></p><p class=" bl-elem">
De to parter har haft hver deres interesse i at nå en aftale. På sin side har 
stormagterne ønsket klare grænser, så Iran ikke kan producere nok uran til 
at skabe et atomvåben. På den anden side har Iran insisteret på, at der 
bliver løftet en række økonomiske sanktioner mod landet. Iran har hele tiden 
understreget, at dets atomprogram udelukkende er til energiforsyning og 
dermed er fredeligt. 
</p>	
</div>

</div></body></html>
