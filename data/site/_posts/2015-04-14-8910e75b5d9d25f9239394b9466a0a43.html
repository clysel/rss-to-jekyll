---
layout:     post
title: 	    "Yndlingsøjeblikke med dyr på scenen - og der, hvor det gik galt"
post_author:	    
post_date:	    Tue, 14 Apr 2015 19:10:04 +0200
post_site:	    politiken.dk 
post_link:	    http://politiken.dk/kultur/scene/ECE2627846/yndlingsoejeblikke-med-dyr-paa-scenen---og-der-hvor-det-gik-galt/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Efter at dyr på scenen har fyldt lidt mindre de seneste år - et par mynder en 
kgl. ’Giselle’ eller en flok høns i ’Landbrug’ på CaféTeatret - er de 
tilbage i 'Hjælp søges' på Østre Gasværk. 
</p><p>
Hele 17 dyr er på scenen, og det er da lovende - men de kunne godt have fået 
lov til at fylde mere på scenen. 
</p><p><b class="ext-link">LÆS ANMELDELSE </b><a class="embeddedlink" href="http://politiken.dk/kultur/scene/teateranmeldelser/ECE2626968/helheden-halter-i-landbrugsmusical-med-levende-bondegaardsdyr/">Helheden halter i 
landbrugsmusical med levende bondegårdsdyr </a></p><p>
I anledning af dyresatsningen på Østre Gasværk bringer vi her en liste over 
tidligere oplevelser med levende kræ på scenen. Både de gode eksempler, og 
også de mindre gode. 
</p><p>
Først kommer gode eksempler. 
</p><h3><span class="img-contimg-fl-right"><img class="image inlineLightBox" src="http://multimedia.pol.dk/archive/00928/Charlotte_Fich_928230w.jpg" alt="" border="0"/><span class="caption"><span class="f-img-caption">Grisespil. 
</span>Skuespiller Charlotte Fich i et billede fra forestillingen 'Ach, du lieber' sammen med syv frilandsgrise. Det var så et af de mindre gode eksempler på levende dyr på scenen. Arkivfoto: Niels Christensen</span></span>
To fugleedderkopper fik publikum til at gyse 
</h3><p>
Der gik et gys gennem salen. Her sad vi og dyrkede performanceguruen Jan 
Fabres smukke, blonde muse, Els Deceukelier, der kredsede rundt i en stor 
hvid brudekjole på den ulasteligt skinnende sorte scene, mens hun, lige så 
intimt som højpandet, talte om »evig tilfredsstillelse« – til to store 
fugleedderkopper, viste det sig! 
</p><p>
Da kom der anderledes håret sanselighed over forestillingen. Den ene edderkop 
fik et kys, den anden – og da var det, vi for alvor gyste – fik åbenbart nok 
af det hele og kravlede ud over scenekanten. Med kurs mod os. Husker ikke, 
hvordan det faktisk endte med det kræ. Men det spillede alt i alt godt 
sammen som suveræn skønhedsgyser. 
</p><p><i class=" bl-elem">Hun var og hun er, selv (Elle était et elle est, même), Troubleyn, 
Kanonhallen, 1996 </i></p><h3>
Tre geder og en krage vandrede over scenen 
</h3><p>
Det var et af de syrede højdepunkter i H.C. Andersen fejringen i 2005, da den 
kontroversielle Frank Castorf og hans Volksbühne ensemble gav 
’Snedronningen’ og andre driftspændte fantasier en lysten overhaling. 
</p><p>
Fra starten af gik det løs med den store snekanon ud over lumre lædermøbler, 
rumlende vaskemaskine og besynderlige personager i stiletter og slåbrok, som 
var det nok en galgenhumoristisk aften i svingerklubben. Det siger noget om 
den brogede forsamling, at det ikke kom som nogen overraskelse, at tre geder 
pludselig kunne vandre rundt på scenen i selskab med en krage. Når lille 
Gerda midt i tumulten kunne snakke med blomster, idet hun holdt op rose op 
til øret som var det en mobil, kunne hun selvfølgelig også være dus med 
dyrene, af den ægte, hårede slags. Frejdigt stod gederne der og gnaskede 
vingummibamser – perfekte dyriske statister i Snedronningens vildtvoksende 
svingerklub. 
</p><p><i class=" bl-elem">Min Snedronning (Meine Schneekönigin), Volksbühne, Det kgl. Teater, 
Turbinehallerne, 2005 </i></p><h3>
En hønseflok i kælderen 
</h3><p>
Til premieren stod der en ko i Skindergade – som passende vartegn for at 
CaféTeatret med Christian Lollike i spidsen på alle etager var overgået til 
intensivt ’Landbrug’. 
</p><p>
Som centrum i den foruroligende blanding af ophængte slagtesvin, vaskeægte 
landmænd, ukueligt bondepigekor og kaffe i forsamlingshuset, huserede en 
hønseflok i kælderen, så en god stank af dyremøg bredte sig over det hele. 
Totalt overlevelsesduelige spankulerede hønsene rundt og satte 
autenticitetsstempel på det hele, mens den ramponerede gårdmand (Bo Madvig), 
spærret inde bag eget hønsenet, støvede rundt på grotesk, gældsplaget 
undergangskurs. 
</p><p><i class=" bl-elem">Landbrug, CaféTeatret, 2012 </i></p><p>
Og så til de mindre gode oplevelser: 
</p><h3>
De hvide kaniner kneppede hæmningsløst 
</h3><p>
Det var lidt af en dødssejler at overvære ’Hospitalet’ af instruktøren Mou Sen 
i Kanonhallen. Selvdødt kinesisk avantgardeteater om problemet med at være 
kunstner. Syv performere stod og gjorde morgengymnastik, læste vægavis, 
høvlede træ - eller rev den af, halvt ude i kulissen, mens kunstneren blev 
onduleret på et operationsbord, så det stod om ham med blodigt 
indvoldssnask. 
</p><p>
Ret så seriøst, på den selvhøjtidelige måde. Til gengæld kom der ustyrligt liv 
i foretagendet, da en række bure med hvide kaniner overtog scenen: de 
kneppede fuldstændig hæmningsløst. Da de til sidst blev sluppet løs og gik 
til den på kryds og tværs, var det publikum, der var ved at dø – af grin. 
Det store kinesiske kaninorgie. 
</p><p><i class=" bl-elem">Hospitalet, Xi Ju Che Jian, Kanonhallen, 1996 </i></p><h3>
Svinene løb af med forestillingen - og blev fortæret 
</h3><p>
Der stank af gylle, da syv grise indtog Ridehallen i den gamle Landbohøjskole 
på Frederiksberg i foretilllingen 'Ach du lieber'. 
</p><p>
Før de skulle optræde i Thomas Hejlesens og Willie Flindts skruede 
performanceversion af ’Svinedrengen’, havde grisebasserne skam gennemgået et 
dannelseskursus, hvor de havde hørt på klassisk musik og fået forevist 
billedkunst. Således var de i stødet til at grynte, snøfte rundt og skide af 
hjertens lyst, i en grad så man ikke gad interessere sig for, hvad det var 
for en historie, den tobenede skuespillertrio, Charlotte Fich, Paul Hüttel 
og Emmanuel Limal, havde gang i. 
</p><p>
Svinene løb fuldstændig af med forestillingen i ledtog med et hold nøgne, fede 
menneskestatister, der luntede rundt som tilsvarende kødelige kreaturer. Ved 
den sidste opførelse var der gris på gaflen, spist blev de alle syv, 
serveret for publikum til fælles fortæring. 
</p><p class=" bl-elem"><i class=" bl-elem">Ach du Lieber, Landbohøjskolen, 2009 </i></p>	
</div>

</div></body></html>
