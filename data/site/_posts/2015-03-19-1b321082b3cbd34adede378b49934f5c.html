---
layout:     post
title: 	    "Digital trivselsalarm bliver landsdækkende"
post_author:	    
post_date:	    Thu, 19 Mar 2015 15:30:03 +0100
post_site:	    politiken.dk 
post_link:	    http://politiken.dk/forbrugogliv/sundhedogmotion/ECE2595445/digital-trivselsalarm-bliver-landsdaekkende/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4 class="">
FAKTA SKOLESUNDHED. DK</h4>
<div class="fakta-body" data-buildingblock="embedded_factboxlink">
<p>
På skolesundhed. dk kan fagprofessionelle finde spørgeskemaer, de kan give til 
børn i 0.-9. klasse.
</p><p class=" bl-elem">
20 kommuner bruger i dag det digitale redskab, der har eksisteret i 7 år. 
Erfaringer viser, at værktøjet gør det lettere for elever og voksne at 
målrette samtaler og indsatser om sundhed og trivsel.
</p>
</div>
</div><p>
Annas forældre havde i et stykke tid lagt mærke til, at deres datter ikke var 
helt så glad, som hun plejede at være, men de slog det hen. Det var nok bare 
den 16-årige piges teenageliv med ny kæreste og meget skolearbejde i 9. 
klasse, der gjorde hendes liv mere alvorligt og kompliceret end normalt, 
tænkte de. Kort tid efter ringede skolens sundhedsplejerske. 
</p><p>
Anna havde i et spørgeskema givet udtryk for, at hun ikke var glad, at hun 
havde svært ved at koncentrere sig og sov dårligt om natten - svar, der 
bekymrede sundhedsplejersken, som foreslog forældrene, at de i fællesskab 
skulle gå videre med sagen. 14 dage senere satte de sig til bords med Anna, 
hendes klasselærer og en skolepsykolog. 
</p><p>
»Vi fandt hurtigt ud af, at det ikke handlede om hendes kæreste eller lektier, 
men at hun var ked af det, fordi hun var bekymret for sin storesøster, der 
har været igennem et hårdt forløb med anoreksi«, fortæller Annas far, der af 
hensyn til sine børn ønsker at være anonym. 
</p><p>
»Hun fortalte på mødet, at hun følte sig helt alene, fordi hun manglede sin 
søster som sin nære ven at snakke med. Det stod klart for os, at det her 
kunne have været starten på noget, der kunne have udviklet sig rigtig 
negativt. I stedet kunne vi nu få hånd om problemet og hjælpe hende«. 
Spørgeskemaet, der satte gang i advarselslamperne hos Annas 
sundhedsplejerske, kommer fra skolesundhed. dk, et digitalt redskab, der 
siden 2007 er blevet udrullet på skoler i 20 kommuner landet over. Med 
målrettede spørgeskemaer kan fagprofessionelle få et overblik over kommunens 
børn og unges trivsel og samtidig få bedre mulighed for at sætte ind, hvis 
de opdager, at noget ikke helt er, som det skal være hos den enkelte elev. 
Erfaringerne er gode. Så gode, at TrygFonden nu har bevilget Komiteen for 
Sundhedsoplysning 24 millioner kroner til at udbrede den digitale platform 
til hele landet. 
</p><p>
»Skolesundhed. dk er lavet for at sikre, at alle børn trives, så vi kan være 
det bekendt. 
</p><p>
Det har vist sig at være et rigtig godt redskab, der kan fange mistrivsel hos 
børn og unge, som vi ellers ville bruge længere tid på at finde frem til«, 
siger Carsten Obel, der som professor i mental børnesundhed ved Aarhus 
Universitet i samarbejde med med en række kommuner står bag portalen. 
</p><p>
Det er tit den enkelte lærer, sagsbehandler, forælder eller sundhedsplejerske, 
der spotter mistrivsel hos børn og unge, men en række direkte spørgsmål har 
vist sig at være en hjælp til at gå systematisk til værks. 
</p><p>
»Har du en god ven«, og »føler du dig trist eller ked af det« er blandt det, 
som børnene fra 0. til 9. klasse skal svare på. 
</p><p>
»Vi ved, at mistrivsel som for eksempel angst og nedtrykthed kan gå upåagtet 
hen, fordi det ofte ikke er så tydeligt som andre trivselsproblemer. Et 
digitalt redskab, hvor man spørger direkte, ser ud til at fungere godt, 
måske især fordi der efterfølgende bliver fulgt op af en sundhedsplejerske, 
der står lidt udenfor«, siger Carsten Obel. 
</p><h3>
Snak om uheldige tendenser 
</h3><p>
Skolesundhed. dk bliver gratis for kommunerne. 
</p><p>
Det er frivilligt for skolerne, om de vil bruge det. Planen er, at redskabet 
de næste år skal suppleres af en centraliseret konsulentfunktion, der samler 
erfaringer fra hele landet og kan rådgive fagpersoner i konkrete sager. 
</p><p>
Spørger man skolesundhedsplejerske Eva Kjær fra Varde Kommune, er der god 
grund til at bruge tilbuddet. Hun har brugt spørgeskemaerne i tre år og er 
glad for at have fået bedre redskaber til at pejle sig ind på den enkeltes 
trivsel. Også på klasseniveau giver svarene mening: 
</p><p>
»Når vi gennemgår data med lærerne, kan vi se, hvis en klasse har generelle 
problemer med mobning, alkohol eller søvn for eksempel. Det giver mulighed 
for at sætte ind på præcis det område, hvor der er uheldige tendenser«. I 
dag er det tre måneder siden, Annas far tog til møde på skolen, og han er 
»utroligt taknemmelig for, at der blev sat ind for fuld musik«, siger han. 
</p><p>
Selv om han først overvejede, om det var lidt for voldsomt at tage datterens 
problemer så alvorligt, føler han sig nu overbevist om, at det præcis var, 
hvad der skulle til. 
</p><p>
»Jeg kan ikke lade være med at tænke på, om det ville have gjort en forskel 
for vores store datter, hvis hun havde fået samme behandling, da hun 
begyndte at vise tegn på en spiseforstyrrelse. Når man bliver opmærksom på 
problemet, før det for alvor får fat, kan man jo være med til at stoppe 
det«. 
</p><p class=" bl-elem"><i class=" bl-elem">Historien blev bragt i Politiken 17. marts 2015.</i></p>	
</div>
</div></body></html>
