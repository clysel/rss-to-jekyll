---
layout:     post
title: 	    "Sejr trods sløj indsats styrker Brøndbys tro på bronze"
post_author:	    
post_date:	    Mon, 23 Mar 2015 09:10:56 +0100
post_site:	    politiken.dk 
post_link:	    http://politiken.dk/sport/ECE2599609/sejr-trods-sloej-indsats-styrker-broendbys-tro-paa-bronze/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Thomas Kahlenberg udtrykte det ganske fint: 
</p><p>
»Indimellem er fodbold sgu et mærkeligt spil«, konstaterede han. 
</p><p>
Klokken var lidt over 19 søndag aften, og Brøndbys anfører havde netop været 
med til at besejre FC Vestjælland 1-0 i Slagelse. Og det var det, der var så 
mærkeligt. 
</p><p><b class="ext-link">0-1</b><a class="embeddedlink" href="http://politiken.dk/sport/fodbold/superligaen/ECE2599364/broendby-henter-en-sjaelden-arbejdssejr-paa-udebane/">Brøndby henter en sjælden arbejdssejr på 
udebane</a></p><p>
For ret beset var Brøndby-spillernes indsats i det vestsjællandske deres 
ringeste i hele forårssæsonen, og alligevel stod de som sejrherrer til sidst 
– godt nok mod et såret og nedrykningstruet mandskab, men stadigvæk. I 
halvårets tre første kampe havde de lige omvendt spillet godt mod AaB, FC 
Midtjylland og FC København for blot at hente ét sølle point. 
</p><h3>
Et mærkeligt spil
</h3><p>
»Efter de første opgør syntes vi, at vi havde fået for lidt udbytte af vores 
præstationer, vi skulle snarere have haft seks-syv point. Nu spillede vi så 
sådan en halvskidt kamp mod Vestsjælland og fik tre point, selv om vi på en 
dårlig dag lige så godt kunne have tabt eller spillet uafgjort. Så ja ... På 
den måde er fodbold et lidt mærkeligt spil«, sagde Thomas Kahlenberg. 
</p><p>
»Hvis vi havde spillet sådan en kamp som mod Vestsjælland i efteråret, havde 
vi tabt. Forskellen er nok, at vi er stærkere defensivt og står bedre imod 
på dødbolde. Vi kom også frem til en del chancer, og det er glædeligt, når 
vi egentlig havde det svært«, sagde han. 
</p><p><b class="ext-link">FODBOLDREDAKTØREN:</b><a class="embeddedlink" href="http://politiken.dk/sport/fodbold/superligaen/ECE2599561/fodboldredaktoeren-75-mio-kr-for-den-sidste-brik-til-guldholdet-er-godt-givet-ud/">7,5 mio. kr. for den 
sidste brik til guldholdet er godt givet ud </a></p><p>
Han mener altså, at Brøndby er ved at have opbygget en robusthed, der gør 
holdet i stand til indimellem at vinde grimt i stedet for kun at gøre det 
pænt. Eller endnu værre at tabe pænt. Netop den evne forstærker troen på, at 
det er muligt at opfylde målsætningen om bronzemedaljer – efter FC 
Nordsjællands og AaB’s pointtab ligger kun Randers foran Brøndby med et 
enkelt point i den intense kamp om Superligaens tredjeplads. For bare et par 
runder siden var Kahlenberg &amp; Co. anderledes langt fra målsætningen, men 
nu er randrusianerne uden sejr fire kampe i træk og har formøblet deres 
forspring. 
</p><p>
»Det betyder meget, at vi er helt inde i bronzekampen igen, for det er jo det, 
vi spiller for. Vores målsætning. Derfor er det også vigtigt at kunne vinde, 
når man spiller mindre godt – det er nødvendigt, hvis man skal være med i 
toppen, som vi jo går efter at være. Sådanne sejre er sindssygt vigtige i 
løbet af sæsonen, for man kan bare ikke spille lige godt hver gang«, sagde 
Thomas Kahlenberg, der efterfølgende meldte afbud til landsholdet med en 
hofteskade. 
</p><h3>
Store chancer til FC Vestsjælland 
</h3><p>
Allerede efter cirka 40 sekunder af gårsdagens dyst i Slagelse kunne det 
snildt være gået galt for Brøndby. 
</p><p>
Da sparkede hjemmeholdets Peter Nymann snært forbi fra en ellers favorabel og 
ganske fri position i feltet. Senere i første halvleg reddede Martin Ørnskov 
gæsterne, da han parerede et skud på stregen, og et stykke tid efter 
trykkede Marc Dal Hende bolden lige uden om Lukas Hradeckys mål. 
</p><p>
Brøndby-træner Thomas Frank var frustreret over, at hans spillere kom for sent 
i presset og tillod FC Vestsjælland at spille sig igennem alt for let. Men i 
et pludseligt glimt, sent i første halvleg, så han endelig det, han ønskede. 
</p><p>
Efter et målspark til hjemmeholdet spænede Christian Nørgaard frem, lagde 
hårdt tryk på en vestsjællænder og erobrede bolden. Et hurtigt bandespil med 
Kahlenberg senere var den unge midtbanespiller fri i feltet, hvor han fint 
udplacerede den ellers glimrende FCV-målmand, Thomas Mikkelsen. Oven på 
målet fik Brøndby bedre styr på kampen uden at være prangende. 
</p><h3>
Målscorer kendertegner udviklingen 
</h3><p>
Netop Christian Nørgaard er et fint billede på den københavnske forstadsklubs 
udvikling: 
</p><p>
»Jeg har arbejdet på at blive mere aggressiv i duellerne og bedre i mit 
defensive spil. Nu ser vores basale fundament godt ud, så vi også kan få tre 
point uden at levere alt for godt. Modsat i efteråret får vi ikke samme 
udfald og nedbrud her i foråret – og så fik vi heldigvis den udebanesejr, vi 
har hungret efter«, sagde Christian Nørgaard med henvisning til, at sejren 
var den første triumf på fremmed græs siden 31. august 2014 og bare den 
anden i sæsonen. 
</p><p>
Også Thomas Franks tro på bronzemedaljerne har fået et nøk opad før næste 
rundes rivalopgør mod FC København. 
</p><p class=" bl-elem">
»Det er vigtigt at have målsætningen inden for rækkevidde – måske især for 
omgivelserne. Det er den i den grad nu, og det er helt op til os selv i de 
næste 11 kampe. Jeg tror, at det bliver ekstremt tæt, men vi tror på os 
selv. Vi er blevet stærkere hele vejen rundt, og jeg kan fornemme, at selve 
fundamentet er anderledes godt på plads nu. Altså, kampen mod FC 
Vestsjælland havde vi tabt i efteråret«, sagde Brøndby-træneren efter sejren 
i Slagelse. 
</p>	
</div>
</div></body></html>
