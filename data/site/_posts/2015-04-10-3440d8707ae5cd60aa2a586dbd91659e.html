---
layout:     post
title: 	    "Popcorn Time-udviklere lister app på iPhone udenom Apples sikkerhedsmekanismer"
post_author:	    Jakob Møllerhøj
post_date:	    Fri, 10 Apr 2015 13:50:39 +0000
post_site:	    www.version2.dk 
post_link:	    http://www.version2.dk/artikel/popcorn-time-udviklere-lister-app-paa-iphone-udenom-apples-sikkerhedsmekanismer-137131?utm_medium=feed&utm_source=version2.dk&utm_campaign=it_nyheder
---
<html><body><div><section class="body">
    <p>Den populære og nok ulovlige streamingtjeneste, det torrent-baserede Popcorn Time, har nu fundet vej til Apples iPhone. Det fortæller udviklerne bag i hvert fald via sitet popcorn-time.se, hvor det er muligt at hente en beta-udgave af appen.</p>

<p>I den sammenhæng er det bemærkelsesværdigt, at app'en kan installeres på en almindelig iPhone uden om App Store, og uden at telefonen er jailbroken. Det er normalt ikke muligt. At telefonen er jailbroken vil sige, at de restriktioner, som Apple har lagt på apparatet i forhold til, hvad der kan installeres, er fjernet. Jailbreaking betragter Apple som et brud på slutbrugerlicensaftalen.</p>



<p><a href="http://www.wired.com/2015/04/popcorn-times-piracy-app-sneaking-onto-iphones/?mbid=social_twitter">Det amerikanske teknologimedie Wired</a> har mailet med de anonyme udviklere bag app'en om, hvordan app'en er listet forbi App Storen - hvor den næppe ville være blevet godkendt af Apple - og ind på iOS uden styresystemet er jailbroken.</p>

<p>For at installere app'en, skal et installer-program først installeres på en PC, som iPhonen forbindes til. Herefter skal brugeren følge nogle simple instruktioner for at få appen indlæst på iPhonen, forklarer en udvikler via mail til Wired.</p>

<p>Popcorn time-udviklerne har allieret sig med nogle andre - unavngivne - udviklere for at finde frem til løsningen, så programmet kan installeres på iPhones også. Udviklerne ønsker som sådan ikke at løfte sløret for, hvad der præcist foregår.</p>

<p>»Vi går i krig mod Apple med denne iOS-installer,« forklarer en af de unavngivne udviklere til Wired i en mail, som fortsætter:</p>

<p>»Desto længere, vi holder denne information for os selv, uden det er offentliggjort, desto stærkere vil vi stå i denne krig mod dem.«</p>

<p>Selvom udviklerne ikke vil gå i detaljer med, hvordan de omgår sikkerhedsmekanismerne, så forklarer de dog til Wired, at det indebærer brug af Apples enterprise certifikat-model, som gør virksomheder i stand til at installere apps på iPhones uden om app-store, så længe apps'ne er signerede med et gyldigt Apple certifikat.</p>

<h3>Mulig fejl i Apples sikkerhedsmodel</h3>

<p>App-virksomheden iDeal Development anvender også enterprise-certifikater fra Apple i forbindelse med udviklingsarbejde. Solutions Architect og Partner i virksomheden, Esben Bjerregaard, har fulgt sagen med Popcorn Time-app’en fra sidelinjen.</p>

<p>Og han gætter på, at udviklerne bag app'en anvender et enterprise-certifikat, der på et eller andet tidspunkt har været gyldigt. Normalt er det dog ikke muligt at anvende et certifikat, hvis det er udløbet, eller Apple har tilbagekaldt det som følge af det, virksomheden måtte opfatte som misbrug.</p>

<p>Hvis Apple mener, sådan et certifikat bliver misbrugt - som tilfældet givetvis vil være her - så revoker, altså tilbagekalder, Apple certifikatet, så apps, der bliver underskrevet med det, ikke kan køre længere.</p>

<p>I den forbindelse bemærker Esben Bjerregaard, at Popcorn Time-udviklerne understreger, at telefonen skal være i flight-mode, når installationen finder sted. Altså så alle radioer - og dermed også forbindelsen til internettet - er slukket. Og det forhindrer tilsyneladende valideringsprocessen i forhold til, hvorvidt der certifikat, der er brugt til signeringen, er gyldigt eller ej.</p>

<p>»Formentlig har Apple en eller anden fejl i deres sikkerhedsmodel, der bevirker, at man under nogle bestemt omstændigheder, kan slippe afsted med at lægge en app over, selvom der er brugt et ugyldigt certifikat,« siger han.</p>

<p>Mystikken i forhold til, hvordan installationsprocessen, der øjensynligt narrer Apples sikkerhedsmodel, breder sig dog. For selvom det er et krav, at telefonen skal være i flight mode under selve installationen, formentlig så den ikke kan kommunikere med Apples servere, så skulle telefonen efterfølgende (og naturligvis, Popcorn Time’s natur taget i betragtning) godt kunne være online i forbindelse med øvrigt brug af app'en.</p>

<p>Ifølge Esben Bjerregaard bliver validiteten af et enterprise certifikat jævnligt tjekket, også efter installation. Blandt andet fordi, der bliver betalt en årlig afgift for certifikatet, og hvis ikke den bliver betalt, skal det ikke længere kunne bruges.</p>

<p>Esben Bjerregaard har et bud, som han understreger er rent gætværk, på, hvordan app'en kan omgå certifikat-tjekket, selvom telefonen er online. Nemlig ved at udskifte DNS-oplysninger i iOS, som telefonen anvender for at finde ud af, hvor datatrafik skal sendes hen på internettet.</p>

<p>»Jeg er ret overbevist om, at der kun sker et tjek under opstart af app'en. Og hvis man går ind og modificerer DNS-oplysningerne, i det øjeblik app'en starter op, så kan det være, man kan omdirigere al trafikken fra den app til en Popcorn Time-server i stedet for,« siger han.</p>

<p>Esben Bjerregaard påpeger i den forbindelse, at en app, underskrevet med et enterprise certifikat, har langt flere rettigheder på en iPhone end en normal app, installeret via App Store, ville have det. Eksempelvis i forhold til at kunne ændre DNS-oplysninger.</p>

<p>På hjemmesiden popcorn-time.se oplyser udviklerne, at app'en stadig er på beta-stadiet. Og det kunne noget tyde på. I hvert fald lykkedes det i Version2's lille forsøg på en iPhone 5S godt nok at installere app'en via iOS-installeren til Windows. Men selve programmet, altså Popcorn Time, frøs dog under opstarten, og det var ikke muligt at komme videre end startbilledet.</p>

<p>Wired bemærker, at det ikke er første gang, Popcorn Time finder vej til iOS. Popcorn-time.se har tidligere tilbudt en version til jailbrokede iOS-enheder. Og i oktober sidste år var der en udgave fra nogle andre udviklere, der ikke forudsatte enheden var jailbroken, men til gengæld skulle uret stilles tilbage på enheden. Formentlig for at narre iOS til at acceptere et udløbet certifikat. Dette hul lukkede Apple med iOS 8.1.</p>

<p>Journalist Elías Christian Lundström har begået følgende lille test og video af Version2's installation af programmet.</p>

<p><section class="video plugin"/></p>



<p/></section>
  

  
      </div></body></html>
