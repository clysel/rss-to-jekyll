---
layout:     post
title: 	    "Nyt anlæg til grundvandskøling har bijob som forureningsalarm"
post_author:	    Magnus Boye
post_date:	    Sun, 10 May 2015 10:00:11 +0000
post_site:	    ing.dk 
post_link:	    http://ing.dk/artikel/nyt-anlaeg-til-grundvandskoeling-har-bijob-som-forureningsalarm-175944
---
<html><body><div><section class="body">
			<p>Bag tykke døre blinker et hav af dioder ud i et svagt oplyst rum. Digital information fra hele landet huses i Interxions datacenter i Ballerup, som hvert år omsætter omkring 25 GWh strøm til sikker datahukommelse – og enorme mængder varme.</p>
			<p>Datacentret kræver dermed konstant nedkøling for at undgå over­ophedning af den følsomme elektronik, og til den opgave henter Interxion nu hjælp fra undergrunden.</p>
			<p>Med to boringer på hver 70 meters dybde kan datacentret forsynes med køligt grundvand og undgå et merforbrug på 1.233 MWh el, fortæller Interxions administrerende direktør Peder Bank.</p>
			<p>»Det storslåede er, at vi nu har et CO2-neutralt kølingsanlæg, vi kan bruge året rundt,« forklarer han.</p>
			<p><aside class="plugin reference info_graphics">
			  <a class="content" href="http://ing.dk/infografik/grundvandskoeling-reducerer-energiforbruget-i-datacenter-175977">
			    <img src="http://ing.dk/sites/ing/files/styles/w1120_reference_illustration/public/thumb-01_4.png?itok=IWTUAiB5" alt=""/>  </a>
			  
			</aside></p>
			<p>Særligt på varme sommerdage, hvor alternativet er dyr kompressorkøling, er det værdifuldt med grundvandskøleanlægget, der er den første plug and play-version af en teknologi, der ellers kun er set som dyre specialløsninger, lyder det fra Geo, der har udviklet anlægget i samarbejde med Grundfos.</p>
			<h2>Truet af forurenet grund</h2>
			<p>Tilladelserne til de to boringer var dog langtfra givet på forhånd. Interxions datacenteret har nemlig fem kildepladser til drikkevand i sit nærområde – og en stærkt forurenet grund omkring 200 meter derfra, fortæller projektleder ved Geo Lars Hjortshøj Jacobsen.</p>
			<p>Forureningen består af opløsningsmidler, som er fanget i de øvre jordlag, men som potentielt kan bevæge sig nedad. Med tiden kan det risikere at sive ned til det primære grundvandsmagasin, som kølingssystemet arbejder med.</p>
			<p>Og med udsigten til boringerne, blev Region Hovedstaden bekymret.</p>
			<p>For at få tilladelsen i hus, måtte regionen kunne se en fordel i projektet. Derfor holder kølingsanlægget nu ikke bare temperaturen i datacentret nede, men er også forberedt til at afhjælpe fremtidige forureningsproblemer, forklarer Lars Hjortshøj Jacobsen.</p>
			<p>»Med anlægget her er vi i stand til at fange den potentielle forurening, så den ikke spreder sig ud i større områder,« siger han.</p>
			<h2>Kan udbygges med renseanlæg</h2>
			<p>Mens vandet alligevel befinder sig i datacenteret, vil Interxion holde øje med forureningsniveauet ved at tage periodiske prøver af kølevandet.</p>
			<p>»Hvis det viser sig, at der er forurening i vandet, så har vi en aftale med regionen om, at anlægget kan udbygges med for eksempel et filter til at rense forureningen fra,« siger Lars Hjortshøj Jacobsen og tilføjer:</p>
			<p>»Så hele tilladelsen til at bygge anlægget er baseret på aftalen med regionen om, at det kan bruges som afværgeanlæg, hvis forureningen skulle trænge ned til grundvandet.«</p>
			<p>Arrangementet krævede tæt kontakt med Ballerup Kommune og Region Hovedstaden. Men ifølge Peder Bank lykkedes det at ændre indledende frygt til en positiv holdning:</p>
			<p>»En gang imellem må man tage udfordringerne og vende dem til fordele,« konstaterer han.</p>
			<p>Billig køling og forureningsværn er oven i købet kun første del af gevinsten ved det samlede projekt. På sigt skal den store mængde overskudsvarme, som elektronikken i datacentret producerer, kunne anvendes til at varme ejendommen op:</p>
			<p>»Hovedparten af de 25 GWh bliver omdannet til varme. Så det er en forholdsvis stor dyppekoger, vi har stående,« siger Peder Bank.</p>
			<p>Interxion er snart klar til at installere en varmepumpe, der kan varme selskabets egen bygning op. Men Peder Bank vil have varmeproduktionen op i meget større skala og henviser til erfaringer, som firmaet har gjort i Sverige, hvor varmen fra et datacenter går ud til 15.000 lejligheder.</p>
		</section>
		  </div></body></html>
