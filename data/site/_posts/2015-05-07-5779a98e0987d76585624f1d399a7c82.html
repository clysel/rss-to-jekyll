---
layout:     post
title: 	    "Chiles præsident beder alle ministre gå af"
post_author:	    
post_date:	    Thu, 07 May 2015 07:15:17 +0200
post_site:	    politiken.dk 
post_link:	    http://politiken.dk/udland/ECE2658525/chiles-praesident-beder-alle-ministre-gaa-af/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-quote article-box">
<p class="quote"/>
<blockquote>
<p class="quote-txt">
Godt gået, præsident!
</p>
<p class="sender">
Senator Carlos Montes på Twitter 
</p>
</blockquote>
</div><p>
Chiles præsident, Michelle Bachelet, har onsdag aften lokal tid opsigtvækkende 
besluttet at stikke alle sine ministre det nærmeste, man kan komme, på en 
fyreseddel.
</p><p>
I løbet af de næste dage vil præsidenten, der har oplevet en voldsom nedgang i 
popularitet, sammensætte et nyt ministerhold.
</p><p>
»For et par timer siden bad jeg alle ministrene træde tilbage, og jeg vil 
bruge 72 timer på at beslutte, hvem der forbliver ministre, og hvem der skal 
gå af«, siger hun i et interview med en lokal tv-station.
</p><p>
Centrumvenstrepolitikeren Bachelets popularitet har ramt det laveste niveau 
nogensinde i de seneste uger efter en række sager om korruption. Så sent som 
onsdag viste en måling, at utilfredsheden med hende vokser.
</p><h3>
Sager om banklån og bolighandel
</h3><p>
Chile har været ramt af en skandale, hvor hovedsageligt oppositionspolitikere 
er blevet fanget i at finansiere valgkampagner på ulovlig vis, men 
præsidenten selv er også kommet i søgelyset i forbindelse med et banklån og 
en lukrativ handel med et stykke land, som kom hendes svigerdatter til gode.
</p><p>
Bachelet har hele tiden holdt fast i, at hun ikke kendte til handlen, men hun 
indrømmede onsdag, at hun har begået "alvorlige fejl" 
ved ikke at vende hjem fra en ferie eller kommentere anklagerne mod hende i 
tide.
</p><p>
Virakken om hendes person og skandalerne har overskygget Bachelets politiske 
dagsorden på et tidspunkt, hvor hun forsøger at gennemføre reformer inden 
for blandt andet uddannelse og på arbejdsmarkedet.
</p><p>
Mange politikere fra præsidentens parti bakker op om den store regeringsrokade.
</p><p>
»Godt gået, præsident! Anmodningen om at træde tilbage markerer en ny start«, 
skriver venstrefløjssenatoren Carlos Montes på Twitter.
</p><p class=" bl-elem">
Det står ikke klart, hvem - hvis nogen - af ministrene, der kan blive i 
embedet. Normalt sidder finansministeren dog på posten i en hel 
regeringsperiode. Den tjans varetages i dag af Alberto Arenas.
</p>	
</div>

</div></body></html>
