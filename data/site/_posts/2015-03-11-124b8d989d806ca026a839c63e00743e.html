---
layout:     post
title: 	    "Instruktør: Ægtepar henrettet i USA var datidens Snowden"
post_author:	    
post_date:	    Wed, 11 Mar 2015 10:44:08 +0100
post_site:	    politiken.dk 
post_link:	    http://politiken.dk/kultur/scene/ECE2565084/instruktoer-aegtepar-henrettet-i-usa-var-datidens-snowden/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4 class="">
Retssagen mod Julius og Ethel Rosenberg</h4>
<div class="fakta-body" data-buildingblock="embedded_factboxlink">
<p>
19. juni 1953 bliver det amerikanske ægtepar Julius og Ethel Rosenberg 
henrettet i den elektriske stol i Sing Sing-fængslet i USA. 
</p><p>
De er anklaget for spionage ved at lække fortrolige militær- og 
atomoplysninger til Sovejtunionen. 
</p><p>
Debatten om deres skyld har stort set raset lige siden. I dag er der stærke 
beviser for, at Julius Rosenberg var leder af en spiongruppe, men nogle 
historikere mener stadig, at grundlaget for en dødsdom ikke var stærkt nok. 
</p><p>
Ethel Rosenberg har højst sandsynligt været klar over sin mands forehavende, 
men det er tvivlsomt, at hun har deltaget aktivt. 
</p><p class=" bl-elem">
Hun blev blandt andet dømt på grundlag af et vidneudsagn fra sin bror David 
Greenglass, der senere har vist sig at være falsk. 
</p>
</div>
</div><p>
»Aldrig før har mand og hustru været fængslet samtidig i dødscellerne. Aldrig 
før er amerikanske statsborgere blevet henrettet for spionage«. 
</p><p>
Det skriver Politiken blandt andet i sin dækning af en henrettelsessag, der 
20. juni 1953 er på alles læber. 
</p><p>
Aftenen forinden, klokken 20 lokal tid, er det amerikanske ægtepar Julius og 
Ethel Rosenberg blevet henrettet i den elektriske stol, dømt for spionage 
for Sovjetunionen under Anden Verdenskrig. 
</p><p><b class="ext-link">SE FORSIDEN </b><a class=" bl-elem" href="http://multimedia.pol.dk/archive/00918/Rosenberg1_918508a.pdf">af 
Politiken 20. juni 1953: 'Ægteparret Rosenberg henrettet i Sing-Sing i nat'</a></p><p>
I mere end to år har de siddet i hver sin 'dødscelle' i Sing Sing-fængslet 
lidt uden for New York, og udfaldet af situationen står helt klart, da de 
modtager endnu et afslag på benådning fra præsident Eisenhower. Politiken 
skriver, at ægtefællerne ikke viser tegn på bevægelse, da dommen er endelig, 
og de skal henrettes inden døgnets udgang. 
</p><p>
Eksekveringen bliver endda rykket frem, da det er det jødiske ægtepars ønske 
at få det overstået, inden den jødiske sabbat begynder ved solnedgang. 
</p><p>
De bliver henrettet med få minutters mellemrum, Julius først, og Ethel bliver 
givet en sidste chance for at tilstå og tage imod en fængselsstraf, hvis hun 
samarbejder. Nu, hvor hendes mand er død, er hun fri til at vælge. 
</p><p>
»Men hun valgte alligevel at dø med sin mand. Dét er drama«, siger Rhea Leman, 
der har skrevet og instrueret operaen 'The Rosenbergs', der spiller i Den Ny 
Opera. 
</p><h3>
En parallel til Edward Snowden 
</h3><p>
Hun har arbejdet på forestillingen om Julius og Ethel Rosenberg i fire år, 
drevet af spørgsmålet om, hvorfor Ethel valgte at gå i døden for sin mand og 
dermed efterlade parrets to sønner, der var 10 og 6 år, da forældrene døde. 
</p><p>
Men også fordi hun mener, at stykkets tema er højaktuelt. 
</p><p>
»Hvis man skal lave en parallel til i dag, så er det Snowden. Han har også 
nogle informationer, som han synes, det er vigtigt, at andre mennesker får. 
Han ved, at det, han gør, er ulovligt, men han gør det alligevel, fordi det 
er vigtigt for ham«, siger Rhea Leman. 
</p><p>
I 1996 offentliggjorde efterretningstjenesten en række kodede dokumenter, som 
det var lykkedes at afkode, de såkaldte Venona-dokumenter, og de efterlod 
ingen tvivl om, at Julius Rosenberg var skyldig i spionage. At han måske 
endda har været leder af en spionring, der arbejdede for Sovjet. 
</p><div class="art-quote article-box">
<p class="quote"/>
<blockquote>
<p class="quote-txt">
Han videregav ikke oplysninger for at russerne skulle bygge en atombombe, der 
var større end amerikanernes, men af principielle årsager. 
</p>
<p class="sender">
Instruktør Rhea Leman 
</p>
</blockquote>
</div><p>
Fra 1940 udleverede han således militære oplysninger til Sovjetunionen og 
fortrolige oplysninger om amerikanernes atombombe. Oplysningerne fik han fra 
sin kones bror, David Greenglas, der arbejdede på Manhattanprojektet, USA's 
projekt til produktion af atomvåben under Anden Verdenskrig. </p><p><i class=" bl-elem">Siger du, at Julius Rosenberg kan sammenlignes med nutidens whistleblowers? </i></p><p>
»Det er måske det forkerte ord, men Julius Rosenberg troede, ligesom mange 
andre, især videnskabsmænd, på, at de her hemmeligheder skulle ud i verden, 
så risikoen for krig blev mindre. Han videregav ikke oplysninger for at 
russerne skulle bygge en atombombe, der var større end amerikanernes, men af 
principielle årsager. Hvis vi har atombomben, så skal de andre også have 
den, ellers har vi for meget magt, og så kommer krigen«, siger Rhea Leman, 
der ikke vil fortælle publikum, hvad der er rigtigt eller forkert. 
</p><p>
Hun vil vise, hvad der skete, og så vil publikum forhåbentligt selv afgøre, 
hvad der er rigtigt for dem. 
</p><h3>
Bror vidnede falsk mod Ethel 
</h3><p>
Det er en lidt anden sag med Ethel Rosenberg, hvis uskyld mange er overbevist 
om i dag, og som Venona-dokumenterne også fritager for meddelagtighed. 
</p><p>
Det var et vidneudsagn fra hendes egen bror David Greenglass, der var med til 
at dømme hende til døden. I 1951 fortalte han i retten, at han og søsteren 
havde lavet notater med fortrolige oplysninger om det amerikanske 
atombomeprojekt, som blev givet videre til den sovjetiske 
efterretningstjeneste KGB. Hans deltagelse i spionagen og den følgende 
tilståelse gav ham ti år i fængsel, men han beholdt livet. 
</p><p>
I 2001 sagde han så til det amerikanske tv-selskab CBS, at han alligevel ikke 
var sikker på, at søsteren havde nedskrevet og videregivet oplysningerne. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/udland/ECE21561/ethel-rosenberg-henrettet-paa-falsk-vidnesbyrd/">Ethel Rosenberg henrettet på 
falsk vidnesbyrd</a></p><p>
»Der er noget i historien, der er ren drama«, siger Rhea Leman og uddyber: 
</p><p>
»Broderen, der vidner falsk mod sin søster, når det i virkeligheden, har det 
vist sig siden, var hans egen kone, der nedskrev de fortrolige oplysninger, 
han beskyldte Ethel Rosenberg for at videregive...«. 
</p><p>
Han ofrede så at sige sin søster for at redde sin kone - og sig selv. Det er 
de store følelser, der er på spil her, og derfor var opera også den helt 
rigtige genre at skrive til, fortæller Rhea Leman. 
</p><h3>
Ofre for heksejagt på kommunister 
</h3><p>
Så var ægteparret uskyldige ofre for 1950'ernes amerikanske kommunisthysteri - 
eller spioner for Sovjet? 
</p><p>
Det er i hvert fald sikkert, at Julius og Ethel Rosenberg var erklærede 
kommunister, og det var ikke uden risici under mccarthyismen. Instruktør 
Rhea Leman, der selv er vokset op i New York i 1950'erne og 1960'erne, 
bruger ordet »heksejagt«, når hun fortæller om det. 
</p><p>
Hun kan huske, at hun og klassekammeraterne i skolen blev undervist i ’duck 
and cover’-manøvren, der i sin enkelthed går ud på at krybe sammen under sit 
skrivebord med panden mod jorden og hænderne bag nakken, når russerne 
angriber. <span class="img-contimg-fl-right"><img class="image inlineLightBox" src="http://multimedia.pol.dk/archive/00919/Michael_Rosenberg_a_919757y.jpg" alt="" border="0"/><span class="caption"><span class="f-img-caption">Protest. 
</span>Ægteparrets sønner tog senere sagen op som voksne og forsøgte at få renset deres mor og far. Her ses de forud for henrettelsen. Arkivfoto: AP</span></span></p><p>
Kommunister var noget, man lærte at frygte, og Rhea Leman tror, at ægteparret 
Rosenberg blev gjort til syndebukke. 
</p><p>
Også når præsident Eisenhower skriver i sit sidste afslag på benådning: 
</p><p>
»Henrettelsen af to mennesker er en alvorlig sag, men endnu alvorligere er 
tanken om de millioner af døde, hvis død direkte kan tilskrives det, disse 
to spioner har begaaet«. 
</p><p><b class="ext-link">SE FORSIDEN </b><a class=" bl-elem" href="http://multimedia.pol.dk/archive/00918/Rosenberg2_918509a.pdf">af 
Politiken 1. juni 1975: 'Far og mor blev henrettet - skønt de var uskyldige</a></p><p>
Han skulle, ifølge Politiken 20. juni 1953, selv have været til stede i 
fængslet med sin justitsminister Herbert Brownell, da Julius og Ethel 
Rosenberg bliver gjort klar til henrettelserne - »for det tilfælde, at de 
skulle beslutte at give oplysninger om en formodet spionagering i Amerika«. 
</p><p>
Men der bliver ikke givet spor af oplysninger, mens ægtefællerne får barberet 
hoved og ben de steder, hvor den elektriske stols kontakter skal være. 
Avisen har en meget detaljeret beskrivelse af forløbet. Dynamoen, der sender 
strøm til den elektriske stol, kan høres i hele fængslet, da bøddelen 
trykker på kontakten og sender 2.000 volt af sted. 
</p><p class=" bl-elem">
Og Ethel Rosenberg dør i stolen 10 minutter og 45 sekunder efter sin mand. 
</p>	
</div>
</div></body></html>
