---
layout:     post
title: 	    "Danmarkshistoriens største dopingsag: Betjente finder over et ton steroider"
post_author:	    
post_date:	    Thu, 12 Mar 2015 23:30:26 +0100
post_site:	    politiken.dk 
post_link:	    http://politiken.dk/sport/ECE2585439/danmarkshistoriens-stoerste-dopingsag-betjente-finder-over-et-ton-steroider/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Klokken 9.50 torsdag morgen anholdt betjente en 40-årig dansk mand fra 
hovedstadsområdet. Et kvarter senere blev en 25-årig mand arresteret et 
andet sted i omegnen af København. 
</p><p>
Få timer og ransagning af mindst 7 sjællandske adresser senere var betjente i 
sving med at fylde en lastbil med anabole steroider i så stort et omfang, at 
Københavns Politi sent torsdag aften ikke turde angive den præcise mængde - 
men oplyste, at det drejer sig om »ikke under et ton« doping. 
Beslaglæggelsen omfatter både piller, ampuller og rå steroider i pulverform. 
På det sorte marked har stofferne en værdi af adskillige millioner kroner. 
</p><p>
»Vi har fundet så meget, at vi umuligt kan nå at tælle det hele op lige med 
det første. Det er umiddelbart den hidtil største sag om organiseret 
dopingkriminalitet i Danmark«, siger politikommissær Steffen Thaaning 
Steffensen fra afdelingen for organiseret kriminalitet i Københavns Politi, 
der samtidig oplyser, at de to anholdte mænd bliver fremstillet i et 
grundlovsforhør tidligt fredag morgen. 
</p><p>
Politiet kom første gang på sporet af de to dopingbagmænd i september sidste 
år, da Skats toldere stoppede flere større pakker med doping på vej ud af 
landet. 
</p><p>
»Det er kamufleret i brusehoveder, stempler, skokasser – noget, der på 
overfladen ser legitimt ud, men så i virkeligheden bare er proppet med 
doping. Kun fantasien sætter grænser«, siger Preben Buchholtz Hansen, 
underdirektør i Skat. 
</p><h3>
Også Aarhus har brugt ny lov 
</h3><p>
Senere har efterforskerne også beslaglagt forsendelser til danske adresser. 
Den store aktivitet i både ind- og udland tyder på, at bagmændene er større 
spillere på det internationale dopingmarked, der hvert år omsætter for 
milliarder af sorte kroner. 
</p><p>
Alene her i landet har undersøgelser anslået, at flere end 40.000 danskere har 
benyttet sig af anabole steroider for at få større muskler – selv om det 
ifølge myndighederne kan føre til alvorlige sundhedsproblemer som forstørret 
hjerte, leversvigt og personlighedsforstyrrelser. 
</p><p><b class="ext-link">REAKTION</b><a class="embeddedlink" href="http://politiken.dk/sport/ECE2585419/professor-politiets-indsats-er-afgoerende/">Professor: Politiets indsats er afgørende</a></p><p>
Den historisk store sag er en direkte konsekvens af, at Folketinget i 
begyndelsen af 2014 hævede strafferammen fra to til seks år. Det skete efter 
en række kritiske artikler i Politiken, der blandt andet kortlagde en 
omfattende illegal handel med anabole steroider på internettet og fortalte, 
hvordan almindelige unge mennesker sætter livet på spil som følge af et 
dopingmisbrug. Med den højere strafferamme fik politiet mulighed for blandt 
andet at aflytte telefoner i efterforskningen af en dopingsag. 
</p><p>
»Det har givet os en ny værktøjskasse, og det er kun takket være den, at vi 
har kunnet løfte den her sag«, siger Steffen Thaaning Steffensen, der 
oplyser, at de to anholdtes illegale forretninger er foregået på nettet i 
både åbne og lukkede fora.
</p><p><b class="ext-link">FRA POLITIKENS DOPINGSERIE</b><a class="embeddedlink" href="http://politiken.dk/forbrugogliv/sundhedogmotion/ECE1821750/muskelmaend-med-taevepatter-udnytter-gratis-laegehjaelp/">Muskelmænd med 
tævepatter udnytter gratis lægehjælp </a></p><p>
Mens det er første gang, Københavns Politi tager de nye 
efterforskningsværktøjer i brug, har Østjyllands Politi allerede sigtet en 
26-årig mand i en sag om 200.000 dopingenheder. 
</p><p>
Anti Doping Danmark er glad for, at lovstramningen har haft umiddelbar effekt. 
</p><p class=" bl-elem">
»Det er altafgørende i kampen mod doping, at vi får stoppet tilstrømningen af 
de her stoffer til landet«, siger konstitueret direktør Christina Friis 
Johansen, der derfor glæder sig over, at »politiet er begyndt at prioritere 
det her område og nu har bedre redskaber til at afsløre dopingbagmænd«. 
</p>	
</div>
</div></body></html>
