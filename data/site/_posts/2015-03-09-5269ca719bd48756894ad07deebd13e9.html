---
layout:     post
title: 	    "Norsk politi bryder bevidst loven med mobilovervågning"
post_author:	    Christian Loiborg
post_date:	    Mon, 09 Mar 2015 08:53:18 +0000
post_site:	    www.version2.dk 
post_link:	    http://www.version2.dk/artikel/norsk-politi-bryder-bevidst-loven-med-mobilovervaagning-95520?utm_medium=feed&utm_source=version2.dk&utm_campaign=it_nyheder
---
<html><body><div><section class="body"><p>Siden 2013 har det norske politi og sikkerhedstjeneste (PST) haft bemyndigelse til at bruge falske mobilmaster til at kunne overvåge mobiltelefoner. Et af kravene fra politikernes side var dog, at politimyndighederne underrettede politikerne hver eneste gang, en falsk mobilmast blev etableret. På trods af, at flere falske mobilmaster er blevet sat op, undlader politiet gang på gang at orientere politikerne, skriver norske <a href="http://www.aftenposten.no/nyheter/iriks/Norsk-politi-driver-mobilovervaking-i-strid-med-loven-7928223.html">Aftenposten</a>.</p>

<p>Politiet og den norske sikkerhedstjeneste PST, der svarer til dansk PET, benytter sig af såkaldte <a href="http://en.wikipedia.org/wiki/IMSI-catcher">IMSI-catchere</a>. Enheden optræder for mobiltelefoner som en rigtig mobilmast, men er i virkeligheden i stand til at udføre man-in-the-middle-angreb og opsnappe informationer mellem mobiltelefonen og teleudbyderen.</p>

<p>Ifølge Aftenposten argumenterer det norske politi og PST for, at den pligt, de har til at underrette den norske pendant til Folketinget, Stortinget, strider mod myndighedernes tavshedspligt.</p>

<p>Politienhederne skal indberette brugen til den nationale kommunikationsmyndighed, Nkom, og det skete kun én gang i 2014. I år er der dog løbet flere indberetninger ind.</p>

<p>Ud over, at det åbenlyst strider imod loven ikke at indrapportere brugen af de falske mobilmaster, skaber det også problemer i mobilnetværket. Enhederne kan nemlig være med til at få mobilbrugere til at opleve netværksfejl, som herefter skal undersøges af teleselskaberne samt de nationale kommunikationsmyndigheder, der har ansvaret for de forskellige frekvenser.</p>

<p>Ifølge Aftenposten kan den manglende information betyde, at en tekniker fra et mobilselskab kan blive sendt ud for at reparere, hvad der tilsyneladende er en defekt basestation, og reelt ende med at havne midt i en aktiv politioperation.</p>
  </section></div></body></html>
