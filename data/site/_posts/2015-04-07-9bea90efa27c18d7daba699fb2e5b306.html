---
layout:     post
title: 	    "Maersk: Bedre miljø hjælper også på bundlinjen"
post_author:	    
post_date:	    Tue, 07 Apr 2015 08:24:24 +0200
post_site:	    politiken.dk 
post_link:	    http://politiken.dk/oekonomi/2050/klima/ECE2617842/maersk-bedre-miljoe-hjaelper-ogsaa-paa-bundlinjen/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Til højre eller til venstre? Når man går gennem hovedindgangen til 
Maersk-hovedkvarteret på Esplanaden, skal man vælge retning. 
</p><p>
»Til højre er det olie og gas. Til venstre er det ’Linjen’«, forklarer den 
medarbejder, der tager imod. 
</p><p>
Efter en årrække, hvor olieforretningen har været en sand guldgrube, er det 
rederiet Maersk Line – eller ’Linjen’ – der bidrager mest i det regnskab, 
der blev lagt frem forleden. De lave oliepriser gør ondt i højre side af 
selskabet, men luner gevaldigt i venstre. 
</p><p>
Samtidig er rederiet godt i gang med en markant reduktion af 
brændstofforbruget på de omtrent 600 skibe, der sejler for Maersk. Allerede 
nu er der tale om den mest betydningsfulde grønne omstilling i dansk 
erhvervsliv. Over 11 millioner tons CO2 er der barberet ud af de røgskyer, 
som Maerskflåden sender op i atmosfæren hvert år. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/2050/klima/ECE2617718/maersk-vil-sejle-laengere-paa-literen/">Maersk vil sejle længere på 
literen</a></p><p>
Er der tale om et paradoks? Ikke hvis man spørger Søren Toft. Han er 
driftsdirektør for Maersk Line. 
</p><p>
»Man skal nok ikke se Maersk Oil som en forretning, der baserer sig på, hvor 
meget olie Maersk Line forbruger. De to ting hænger slet ikke sammen. Vores 
ambition er, at Maersk Oil skal være et mellemstort olieselskab, og at 
Maersk Line skal være det mest konkurrencedygtige rederi i verden«, siger 
han. 
</p><p><i class=" bl-elem">Men alligevel; der må da være en modsætning i, at kun den ene halvdel af 
firmaet har en interesse i, at den grønne omstilling går hurtigt?</i></p><p>
»Vi kan jo ikke forsinke verden af hensyn til Maersk Oil. Vi skal være 
konkurrencedygtige og relevante«. 
</p><h3>
Brændstof er penge 
</h3><p>
Søren Toft holder til i et lyst kontor i venstre halvdel af den 
karakteristiske bygning med de blå vinduer. Henne i hjørnet står en model af 
et af de enorme containerskibe, der daglig lægger til og fra i havne over 
hele kloden. Det er disse skibe, den grønne omstilling handler om: I 2007 
satte Maersk Line et mål om, at de skulle nedbringe brændstofforbruget med 
20 procent inden 2020. 
</p><p>
»Set i bakspejlet var det ikke ambitiøst nok. I 2012 forhøjede vi 2020-målet 
til 40 procent, og nu kan vi konstatere, at vi nåede de 39 procent i 2014«, 
forklarer Søren Toft. 
</p><p>
Derfor har han nu sat et mere ambitiøst mål om at nå 60 procents reduktion per 
container senest i 2020. Simpelthen fordi det giver god mening: 
</p><p>
»Hver gang vi sparer brændstof, sparer vi omkostninger, og det bidrager 
positivt på bundlinjen. Så det at gøre det rigtige for miljøet og for 
forretningen trækker i samme retning. Derfor har vi sat stærkt ind på det«. 
</p><p>
Og så er der et tredje hensyn. Det er nemlig ikke længere nok for et rederi at 
være billigere og mere pålideligt end konkurrenterne. 
</p><p>
»Vi ser det som en konkurrencefordel at være mere miljøvenlige end 
konkurrenterne«. 
</p><h3>
Flere skibe på havet 
</h3><p>
Den vigtigste forklaring på det lavere brændstofforbrug er lavere fart. Det 
betyder til gengæld flere skibe på havet. 
</p><p>
»Vi har stadig typisk en ugentlig afgang fra en given havn. Men hvor en 
rundtur mellem Europa og Asien måske før tog 56 dage, tager den nu 77 dage. 
Det betyder, at vi skal bruge 11 skibe på ruten i stedet for 8«, forklarer 
Søren Toft. 
</p><p>
Samtidig har Maersk sat mange kræfter ind på at planlægge ruterne bedre, sådan 
at mindre skibe samler ind regionalt til større skibe, der så tager turen 
mellem verdensdelene. 
</p><div class="art-quote article-box">
<p class="quote"/>
<blockquote>
<p class="quote-txt">
Kaptajnen er ikke den eneste chef på skibet længere
</p>
<p class="sender">
Søren Toft,<br/>
Maersk Line 
</p>
</blockquote>
</div><p>»Hver gang vi sejler gennem Suezkanalen, koster det os næsten 1 million 
dollars. Derfor er der meget at hente på optimering af netværket«, siger 
Søren Toft. 
</p><p>
Dertil kommer, at Maersk i samarbejde med meteorologer og andre overvåger 
hvert eneste skib og hjælper med at lægge den optimale rute i forhold til 
vejr og vind. 
</p><p>
»Kaptajnen er ikke den eneste chef på skibet længere«, noterer 
Maersk-direktøren. 
</p><p>
Ombygning af ældre skibe er også med til at nedbringe brændstofforbruget, 
ligesom hvert eneste nye skib har bedre økonomi end det skib, det afløser. 
Alligevel er der et stykke til målet om 60 procents reduktion: 
</p><p>
»Det nye mål svarer til, at det gennemsnitlige udslip for hele vores flåde 
skal ned på samme størrelse som de allerstørste og mest moderne skibe«. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/virksomheder/ECE2492825/maersk-boss-den-lave-oliepris-giver-os-ogsaa-nogle-muligheder/">Mærsk-boss: Den lave oliepris 
giver os også nogle muligheder</a></p><p>
Forleden annoncerede Maersk sine første nyindkøb af skibe siden 2011, da 
rederiet bestilte syv nye skibe i Kina. Over de næste fem år venter Maersk 
at investere op imod 100 milliarder kroner i nye skibe. 
</p><p>
»I takt med at vi køber nyt og forbedrer den eksisterende flåde, har vi stadig 
plads til forbedring, men det er klart, at frugterne ikke hænger lige så 
lavt på træerne, som de gjorde i 2007«, siger Søren Toft. 
</p><h3>
Tester biobrændstof 
</h3><p>
En af de muligheder, Maersk løbende tester, er at øge andelen af biobrændsel 
eller helt at omlægge til at sejle på flydende naturgas. Danmark har et mål 
om at være helt fri af fossile brændsler i 2050, men den målsætning vil 
Maersk-direktøren ikke skrive under på. 
</p><p>
»Vi har ikke sat et mål for, hvornår vi skal være fri af fossile brændsler. I 
sidste ende er vi nødt til at være konkurrencedygtige«. 
</p><p>
Da processen begyndte, lå olieprisen over 100 dollars per tønde. Det sidste 
halve år er prisen halveret, og det betyder også, at den relative besparelse 
ved at sejle langsommere bliver mindre. 
</p><p>
»Selv om vi nu oplever lavere oliepriser, vender vi ikke tilbage den måde, vi 
arbejdede på før 2007. Dels er det en bekostelig affære at lægge hele sit 
netværk om, dels er det jo klart for enhver, at olieprisen er en meget 
usikker størrelse«, siger Søren Toft. 
</p><p class=" bl-elem">
Og det gælder, uanset om man sidder i højre eller venstre side af 
hovedkvarteret på Esplanaden. 
</p>	
</div>

</div></body></html>
