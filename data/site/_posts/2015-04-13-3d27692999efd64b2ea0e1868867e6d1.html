---
layout:     post
title: 	    "LHC: Højeste energi nogensinde opnået på Cern"
post_author:	    Mie Stage
post_date:	    Mon, 13 Apr 2015 11:53:00 +0000
post_site:	    ing.dk 
post_link:	    http://ing.dk/artikel/lhc-hoejeste-energi-nogensinde-opnaaet-paa-cern-175385
---
<html><body><div><section class="body">
			<p>Den 27 km lange partikelaccelerator LHC (Large Hadron Collider) på Cern i Schweiz er allerede så godt som oppe i fulde omdrejninger.</p>
			<p>Torsdag aften nåede den ene af de to protonstråler den planlagte maks-energi, 6,5 TeV, og i dag fulgte beamet, der er blevet sendt i modsat retning, trop. Det er sket før forventet, fortæller lektor på Niels Bohr Institutet Troels Petersen, som er tilknyttet et af de fire store LHC-eksperimenter, nemlig Atlas.</p>
			<p>»Det her er den højeste energi, menneskeheden nogensinde har accelereret noget til, og det fedeste er, at det er sket så hurtigt,« fortæller han – fuld af glæde over, at det hele nu kører efter en mindre forsinkelse, da en metalspån var skyld i en kortslutning kort før genstart i marts.</p>
			
			<p>De første protoner blev derfor først skudt ind i maskinen søndag den 5. april, og herefter skal teknikerne bruge halvanden måneds tid på at rette magneterne ind, så acceleratoren er klar til sammenstød i slutningen af maj.</p>
			<p>»Jeg sad og fulgte med på et broadcast, og da jeg så, at energien allerede på anden stråle var oppe på først 6,3 Tev og kort efter også 6,5 TeV, så gav det et gib i mig. Hele min forskningskarriere er fuldstændig afhængig af, at LHC kører godt, og det var fedt at se, at vi har nået nye højder for, hvad menneskeheden kan,« siger han.</p>
			<p>»Her i begyndelsen er der kun tale om få protoner i forhold til, hvor mange man gerne vil have af sted, men dette tegner som et ‘proof of concept’, for det ser ud til, at 6,5 TeV-strålerne er stabile,« siger Troels Petersen.</p>
			<p>Han mener dog ikke, at det kommer til at ændre på tidsplanen for, hvornår kollisionerne kan begynde, så fysikerne ved de fire projekter Alice, Atlas, CMS og LHCb kan komme i gang med de næste eksperimenter. Til gengæld er der nu god til at få fintunet magneterne, inden det for alvor går løs.</p>
		</section>
		  </div></body></html>
