---
layout:     post
title: 	    "Analyse: Khader er et bud som integrationsminister"
post_author:	    
post_date:	    Wed, 18 Feb 2015 20:30:16 +0100
post_site:	    politiken.dk 
post_link:	    http://politiken.dk/indland/politik/ECE2552792/analyse-khader-er-et-bud-som-integrationsminister/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Der findes relativt få parlamentarikere med så betydelige op- og nedture i 
bagkataloget som politikeren Naser Khader. 
</p><p>
For at begynde med nedturene oplevede nationen ham råbe »svin« efter den 
daværende Se &amp; Hør-redaktør Henrik Qvortrup i valgkampen 2007, der 
længe lignede den helt store triumf for Khader og konsorter i det daværende 
Ny Alliance. Og endte med den helt store nedsmeltning.
</p><p>
Ikke mindst på grund af samme Khaders mangel på bredde i sin politiske viden, 
der for eksempel endte katastrofalt på et vælgermøde i Kalundborg, hvor han 
for åben skærm afslørede, at han ikke kunne forklare sit partis 
skattepolitik.
</p><p>
Men historien om Naser Khader er utroligt meget mere end nedture. Da han var 
på toppen som noget nær et nationalt politikerikon efter Muhammed-krisen i 
2006, lod han i et berømt interview forstå, at han havde et bestemt mål med 
sit politiske virke:
</p><p>
»Hvis du havde spurgt mig for et år siden, så have jeg sagt nej, jeg orker 
ikke. Nu siger jeg, at jeg kun har et mål, og det er at blive 
integrationsminister«, betroede Naser Khader Berlingske Tidende.
</p><p>
Ordene faldt i en tid, da han havde udkæmpet drabelige værdipolitiske kampe 
med Ahmed Akkari og andre nøglefigurer under Muhammedkrisen - og inden han 
begyndte sin mentale rejse væk fra de radikale. Der var adskillige 
mellemstationer undervejs. 
</p><p>
Det er de færreste, der i samme valgperiode når at repræsentere tre 
forskellige partier og samtidig have en periode som løsgænger. Men det var 
tilfældet for Khader, der begyndte valgperioden 2007-11 som partileder hos 
Ny Alliance, fortsatte i Liberal Alliance, siden brød med partiet, blev 
løsgænger indtil han overraskede mange ved at melde sig under fanerne hos de 
konservatives daværende partiformand, Lene Espersen.
</p><p>
Et af de interessante delspørgsmål efter den borgerlige valgsejr, der tegner 
sig efter valget, bliver, om Naser Khader får mulighed for at indfri sin 
drøm om en ministerpost. Den gamle drøm eksisterer nemlig stadig, betroede 
han i går pressen. Og med sin kendthed og erfaring ligner han ikke noget 
helt dårligt bud på en konservativ minister efter valget, hvis Søren Pape og 
co. til den tid havner i regeringsposition.
</p><p>
Det er der ingen garanti for, men muligheden kan langt fra udelukkes i en 
situation, hvor Dansk Folkeparti vedblivende afviser at ville i regering. De 
konservative har gennem en rædselsfuld valgperiode i en uvant rolle som 
Folketingets mindste parti gennemlevet en sand affolkning af kendte 
profiler. Senest med Lene Espersens exit til fordel for et organisationsjob 
i arkitektbranchen.
</p><p>
På et hold, hvor navne som Søren Pape, Brian Mikkelsen og Mai Mercado er de 
største trækplastre, ligner Naser Khader en kærkommen billetsælger i Århus, 
hvor han skal kæmpe med knap så højtprofilerede Venstre-profiler som Jakob 
Ellemann-Jensen og Michael Aastrup Jensen. Khader overtager den sygemeldte 
Tom Behnkes østjyske kreds, der gennem en del måneder har forsøgt at lokke 
ham til et comeback.
</p><p>
Naser Khader har gentagne gange berettet om sin glæde ved at have forladt det 
politiske liv til fordel for en mere fri rolle som forsker ved den 
Washington-baserede tænketank Hudson Institute og som radiovært på 
P1-programmet Arabiske Stemmer. Det var den fornyede værdidebat i kølvandet 
på først Charlie Hebdo-tragedien og senest terrorangrebet i København, han i 
går benyttede som hovedbegrundelse for at returnere til det politiske liv.
</p><p>
Århus-kredsen går for at være en af de sikre konservative kredse, og der er 
derfor god grund til at forvente et gensyn med Khader på tinge. Men hvilken 
position det bliver er mere uklart. Blandt de mange konservative, der 
udtrykker stor glæde ved at have fået Khader tilbage i kandidatfolden, høres 
røster om, at han ikke er det sikreste kort at sætte ind på en ministerpost.
</p><p>
Naser Khader har flere gange vist sig som en yderst impulsiv politikertype, 
hvis temperament ved mere end en enkelt lejlighed har vist sig som et 
problem. De mange administrative driftsopgaver, et ministerjob også er 
forbundet med, er næppe Khaders stærke side. Eller hovedinteresse. Lyder det 
fra skeptikerne. 
</p><p>
Overfor det står mandens appel og soleklare kvaliteter i en af de kommende års 
vigtigste debatter i krydsfeltet mellem ytringsfrihed, islam, integrations- 
og værdipolitik. I den boldgade har han gang på gang vist sig som en stærk 
kommunikator, som må formodes at blive et aktiv på et konservativt hold, der 
er set stærkere i den politiske historie.
</p><p>
Naser Khader selv gjorde i går intet for at skjule, at han ikke er lige stærk 
på alle områder. Han vil takke nej til at blive transportminister, lod han 
forstå, og man skal nok heller ikke regne med at se den cand.polit-uddannede 
politiker i rollen som skatteordfører. Men inden for de områder, der har 
stået helt i centrum for den politiske debat siden begivenhederne i 
Krudttønden lørdag eftermiddag, har de konservative fået en tiltrængt 
markant stemme at trække på i valgåret 2014.
</p><p>
Hvis han endelig ender som minister, skal han ændre standpunkt på mindst et 
punkt. Som ny konservativ integrationsordfører gjorde han sig i 2009 til 
talsmand for et burkaforbud i det offentlige rum. Et forslag, der siden blev 
dumpet af VK-regeringens egne jurister. Og som Venstre stemplede som værende 
i strid med partiets liberale ideer. Søren Pape er heller ikke just lun på 
ideen. 
</p><p>
Da Politiken spurgte ham til den sag i sommer, svarede den konservative leder 
sådan her:
</p><p>
»Jeg har svært ved at forstå, at kvinder på grund af en religion skal tildække 
sig på den måde. Jeg kan godt forstå dem, der siger, at det er 
undertrykkende. Jeg synes også, det virker sådan. Men at lave en lov om det, 
der forbyder det, nej, det synes jeg ikke, at man skal«.
</p><p>
Da Khader i går blev spurgt om han stadig støtter sit gamle forslag, svarede 
han sådan her: 
</p><p class=" bl-elem">
»Ja, det gør jeg. Der har jeg ikke ændret holdning. Det er totalt 
kvindeundertrykkende. Jeg ved godt, at partiet har indtaget en anderledes 
holdning, men jeg holder fast i et burkaforbud«.
</p>	
</div>
</div></body></html>
