---
layout:     post
title: 	    "SF vil stoppe boringer efter skifergas"
post_author:	    
post_date:	    Wed, 13 May 2015 22:51:03 +0200
post_site:	    politiken.dk 
post_link:	    http://politiken.dk/oekonomi/2050/energi/ECE2668723/sf-vil-stoppe-boringer-efter-skifergas/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4 class="">
Skifergas </h4>
<h5>
Sagen kort</h5>
<div class="fakta-body" data-buildingblock="embedded_factboxlink">
<p><b>Franske Total </b>har fået tilladelse til at bore efter skifergas i 
Nordsjælland og Nordjylland.
</p><p><b>En prøveboring </b>er sat i gang ved Dybvad i Vendsyssel.
</p><p><b>Hvis prøveboringen</b> går godt, kan Total etablere en egentlig 
boring, hvor gassen hentes op ved hjælp af den såkaldte fracking-metode, 
hvor kemikaler sprøjtes ned i jorden for at splintre skiferlagene og frigøre 
gas
</p><p class=" bl-elem"><b>Før det kan ske</b>, skal selskabet lave en miljøredegørelse, som skal godkendes 
af Miljøministeriet. Der ventes at gå år, før det bliver aktuelt
</p>
</div>
</div><p>
Danmark skal have en lov om udvinding af skifergas. Og den skal være så 
striks, at den i realiteten aldrig kommer i brug. 
</p><p>
Det foreslår SF’s formand Pia Olsen Dyhr. 
</p><p>
»Jo mere viden, vi får, jo mere må vi erkende, at der ikke skal bores efter 
skifergas på land. Der er alt for megen usikkerhed forbundet med det«, siegr 
Pia Olsen Dyhr. 
</p><p>
Hun opfordrer samtidig regeringen til at indlede forhandlinger med det franske 
olieselskab Total, der som de eneste i Danmark har fået tilladelse til at 
bore skifergas. Foreløbig er selskabet gået i gang med en prøveboring ved 
Dybvad i Nordjylland. 
</p><p>
»Total har netop oplevet at få lukket boringen. Det, at der ikke er en præcis 
lov, gør det også til en ganske usikker forretning for Total. De må have en 
interesse i en afklaring. Derfor skal der nu indledes forhandlinger med 
Total om det videre arbejde. Jeg tror, at når vi får en ny lovgivning, vil 
det være uinteressant for Total at bore i Danmark, fordi kravene vil være så 
strikse«, siger SF’s formand. 
</p><p>
Hendes bekymring går især på den proces, der går under navnet ’fracking’, og 
som skal anvendes senere, hvis prøveboringen bliver en succes. Det er en 
proces, hvor der sprøjtes kemikalier ned i undergrunden. 
</p><p>
»Miljøministeren har i et svar til Folketinget bekræftet, at der kan komme 
radioaktivt affald, og det udløser en række problemer – for eksempel bare 
spørgsmålet om, hvor det affald skal opbevares«, siger Pia Olsen Dyhr. 
</p><p>
Total fik i går lov til at genoptage boringen, efter at Energistyrelsen havde 
suspenderet tilladelsen i en uge, fordi det franske selskab havde anvendt et 
kemikalie, der ikke var nævnt i dets miljøgodkendelse. Myndighederne 
vurderer, at stoffet ikke er farligt at anvende, og Total har lovet at sørge 
for grundigere mærkning af kemikalier på borepladsen, så lignende uheld 
undgås. 
</p><p>
Episoden førte til, at Miljøministeriet overtog ansvaret for at miljøgodkende 
prøveboringen fra Frederikshavn Kommune. I forvejen havde ministeriet 
overtaget ansvaret for miljøgodkendelse, hvis Total går videre til næste 
fase og rent faktisk begynder at anvende fracking. 
</p><p>
Som det er nu, sker efterforskningen i henhold reglerne i planloven, 
miljøbeskyttelsesloven og undergrundsloven. De indeholder hver især 
bestemmelser om, hvilke krav, der skal være opfyldt, og hvilket ansvar 
selskabet har, hvis noget går galt. 
</p><p>
Men ifølge Pia Olsen Dyhr tager de gældende love ikke højde for det helt 
særlige ved boring efter skifergas. 
</p><p><i class=" bl-elem">Hvorfor var I så selv med til at godkende boringen i sin tid?</i></p><p>
»Tilladelsen blev ikke givet til skifergas; den blev givet under dække af, det 
var en boring efter gas«. 
</p><p><i class=" bl-elem">Siger du, at I nærmest blev snydt af den daværende VK-regering til at sige 
ja?</i></p><p>
»Hvis SF havde vidst, det var en ansøgning om at bore efter skifergas, havde 
vi aldrig givet tilladelsen«. 
</p><p><i class=" bl-elem">Men hvorfor er det så først nu, I rigtig melder fra? </i></p><p>
»Fordi vi har undersøgt det rigtig grundigt. Vi har kigget på, hvad der er 
givet af tilladelser. Vi fik presset igennem, at der skal gennemføres en 
vvm-undersøgelse (vurdering af virkning på miljøet, red.)«. 
</p><p>
Klimaminister Rasmus Helveg Petersen (R) meldte for nylig ud, at de radikale 
på forhånd siger nej til at give flere tilladelser til fracking. Men han 
mener ikke, der er behov for en ny lov: 
</p><p>
»Vi har en lovgivning, der sikrer miljøet, også ved frakturering. Det er ikke 
tilladet at forurene grundvandet eller andet. Vi har givet en tilladelse, og 
der skal være tillid til, at vi ikke lovgiver for at chikanere 
enkeltvirksomheder. Til gengæld ser jeg ikke noget behov for at give flere 
tilladelser«, siger han. 
</p><p>
Socialdemokraternes energiordfører Jens Joel åbner forsigtigt døren for en lov 
om fracking, men det kommer ikke til at påvirke Totals projekt: 
</p><p class=" bl-elem">
»Vi vil altid gerne diskutere, hvad det er for en regulering, man har. Når det 
er sagt, så står vi med en tilladelse, der er givet og et projekt, som er i 
gang. Her er vores fokus at sikre nultolerance, så det ikke går ud over 
miljøet«, siger han. 
</p>	
</div>

</div></body></html>
