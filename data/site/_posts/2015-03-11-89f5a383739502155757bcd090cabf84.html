---
layout:     post
title: 	    "Eksperter: Morfinpræparater skal være sidste udvej"
post_author:	    
post_date:	    Wed, 11 Mar 2015 13:15:17 +0100
post_site:	    politiken.dk 
post_link:	    http://politiken.dk/forbrugogliv/sundhedogmotion/ECE2581868/eksperter-morfinpraeparater-skal-vaere-sidste-udvej/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Når 415.567 danskere i 2013 ifølge Statens Serum Institut fik en recept fra 
den praktiserende læge på et morfinpræparat, skyldes det ifølge 
smerteprofessor Per Sjøgren, overlæge på Palliativ Forskningsenhed på 
Rigshospitalet, at de stærke piller er »den nemme løsning for lægen«. 
</p><p>
»Lægerne anvender de her stoffer som noget af det første, selvom de burde 
anvende andre ikke-vanedannende smertestillende midler og relevante 
træningsprogrammer til for eksempel ryggen«, siger han. 
</p><p>
Overlæge Gitte Handberg, Smertecenter Syd, Odense Universitetshospital og 
formand for det lægevidenskabelige selskab, Dansk Smerteforum, skønner, at 
der er 850.000 kroniske smertepatienter i Danmark. 
</p><p>
»En stor del af dem behandles med opioider (morfinpræparater, red). Det er 
helt forkert, selvom patienten har ondt. Der er en gennemgribende mangel på 
viden – både hos de praktiserende læger og patienterne selv«, siger hun. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/forbrugogliv/sundhedogmotion/sygdom/ECE2582163/eksperter-slaar-alarm-forbruget-af-morfin-er-ude-af-kontrol/">Eksperter slår alarm: 
Forbruget af morfin er ude af kontrol</a></p><p>
De Praktiserende Lægers Organisation forsvarer det stigende forbrug med, at de 
ofte blot fortsætter en påbegyndt smertebehandling: 
</p><p>
»Det er ikke os praktiserende læger, der sætter alle de her patienter i 
behandling. Rigtig mange smertepatienter er opstartet på et sygehus. Vi 
fører blot behandlingen videre. Derfor er det jo klart, at vi udskriver 
mest«, siger PLO-formand Bruno Melgaard Jensen. 
</p><p>
Han savner tal på, hvor mange smertepatienter, der begynder morfinbehandling 
hos de praktiserende læger. Og forklarer, at lægerne bliver nødt til at 
bruge de tilgængelige muligheder for at afhjælpe patienternes smerter. 
</p><p>
»Der findes flere former for smertemedicin, ikke-medicinske tilgange og ved 
behov, kan vi henvise til de tværfaglige smerteafdelinger på hospitalerne 
til de kroniske patienter. Men de er enten ikke-eksisterende eller har meget 
lange ventetider«, siger Bruno Melgaard Jensen og fortsætter: 
</p><p>
»Der et behov for smerteklinikker med specialister, som jeg kan henvise til. 
Uden flerårig ventetid og uden specifikke og meget afgrænsede målgrupper. I 
dag er det dels svært at finde ud af, hvem der kan henvises, dels bliver 
mange afvist efter henvisning, fordi de ikke passer i målgruppen. Med andre 
ord vi ser mange patienter, der ikke altid passer i den kasse, som 
hospitalet opstiller. Og hvad skal vi så gøre?«. 
</p><p><b class="ext-link">GRAFIK</b><a class="embeddedlink" href="http://politiken.dk/forbrugogliv/940px_forbrug/ECE2582164/grafik-se-hvor-mange-danskere-der-tager-staerke-morfinpraeparater/">Se hvor mange danskere, der tager stærke 
morfinpræparater </a></p><p>
Tal fra venteinfo.dk viser, at kroniske smertepatienter skal vente 44 uger på 
en tid til det tværfaglige smertecenter på Herlev Hospital. 48 uger til 
smerteklinikken på Næstved Sygehus. Og hele ét år og 15 uger til 
smertecenteret på Aalborg Universitetshospital. 
</p><p>
Smertespecialisterne, som Politiken har talt med, er enige om, at de potente 
lægemidler primært skal smertedække kræftpatienter. Men forskning fra 
Rigshospitalet viser, at kun en ud af tre i behandling med et morfinpræparat 
er kræftpatient. Resten er kroniske smertepatienter, typisk med rygsmerter. 
</p><p>
Når smerteeksperterne er bekymrende over det store morfinforbrug til 
ikke-kræftpatienter, skyldes det ifølge professor Per Sjøgren, at hver femte 
kroniske smertepatient over tid udvikler afhængighed, eller »decideret 
narkomani til stoffet«, som han formulerer det. 
</p><p>
»Tidligere blev der bedrevet smertebehandling på smerteklinikkerne. I dag er 
en stor del af arbejdet behandling af afhængighed«, siger han. 
</p><p>
Statens Serum Institut har tidligere konkluderet, at 23 procent af de 
danskere, der var i behandling med morfinpræparater ved årsskiftet 
2009-2010, havde taget den stærke og potentielt afhængighedsskabende medicin 
i mere end fem år. 
</p><p>
Overlæge Niels-Henrik Jensen, leder af Smertecentret på Herlev Hospital, 
oplever også flere patienter på meget høje doser smertemedicin, der henvises 
fra egen læger, så specialisterne kan få styr på smertebehandlingen: 
</p><p>
»Lægerne er så småt blevet opmærksomme på problemet, men skal forbruget ned, 
hvilket det skal, skal både praktiserende læger og patienterne undervises i 
det her. Det bliver en kæmpe proces«, siger han. 
</p><p>
I Finland må de praktiserende læger ifølge overlæge Gitte Handberg ikke sætte 
kroniske ikke-kræftrelaterede smertepatienter i behandling med 
morfinpræparater. Det skal bør på tværfaglige smertecentre. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/forbrugogliv/sundhedogmotion/ECE2581475/susanne-har-taget-morfinpiller-i-ni-aar-jeg-fylder-min-krop-med-gift/">Susanne har taget 
morfinpiller i ni år: »Jeg fylder min krop med gift«</a></p><p>
Alligevel mener overlæge Gitte Handberg ikke, at de praktiserende læger »er 
skurken i det her«: 
</p><p>
»De er lige så meget ofre som patienterne. Lægerne har intet fundament, de kan 
bygge en specialviden op om. De har ret beset aldrig lært noget om 
ikke-maligne smerter (smerter, der ikke stammer fra kræft, red.), så de 
griber i desperation efter noget, som de kender, lægemidler, når den 
smertepinte patient tigger om hjælp«, siger hun. 
</p><p>
Gitte Handberg kalder det »frygteligt«, hvis opioiderne blev forbudte, men de 
burde ordineres af »specialister med forstand, der også turde tage pillerne 
fra en forpint patient og stoppe behandling, hvis den er virkningsløs, og 
ikke øge dosis«. 
</p><p class=" bl-elem">
Smertepatienter koster ifølge en artikel i The Lancet fra 2012 samfundet lige 
så meget som udgifterne til kræft og diabetes – til sammen. Det er ikke 
primært behandling og medicin, der dræner, men tab af arbejdsevne, 
sygemeldinger og tidlig pensionering. 
</p>	
</div>
</div></body></html>
