---
layout:     post
title: 	    "Hvidovre Hospital får stort solcelleanlæg på taget"
post_author:	    Sanne Wittrup
post_date:	    Tue, 21 Apr 2015 13:34:09 +0000
post_site:	    ing.dk 
post_link:	    http://ing.dk/artikel/hvidovre-hospital-faar-stort-solcelleanlaeg-paa-taget-175576
---
<html><body><div><section class="body">
			<p>Mens mange kommuner har sat deres solcelleplaner på standby, er solceller en fin forretning for de regionsejede institutioner som for eksempel Hvidovre Hospital.</p>
			<p>Derfor indviede Hvidovre Hospital, som er ejet af Region Hovedstaden, tirsdag et 780 kWp stort solcelleanlæg, som dækker størstedelen af taget på en stor servicebygning.</p>
			<p>Anlægget vil kunne producere godt 700.000 kWh grøn strøm om året, hvilket kan dække omtrent fire procent af hospitalets samlede elforbrug.</p>
			<p>Modsat kommunerne må regionens institutioner gerne bruge deres egenproducerede strøm, og hospitalet kan derfor spare udgifterne til både selve strømmen og til diverse afgifter, hvilket alt i alt giver en god økonomi i anlæggene.</p>
			
			<p>Det 3.800 kvadratmeter store solcelleanlæg kommer ifølge hospitalsdirektør Torben Ø. Pedersen ikke til at stå alene. Hospitalet har både planer om flere solceller på det eksisterende hospital og på et planlagt nybyggeri – og er gået i gang med at se på muligheden for at opsætte mikrovindmøller på et ubenyttet areal ud mod motorvejen.</p>
			<p>»Vi har på hospitalet vedtaget vores egen 5-10-15-målsætning. Den sigter mod, at vi om fem år dækker 10 procent af vores energiforbrug med energi fra vedvarende kilder og samtidig har reduceret vores generelle energiforbrug med 15 procent,« siger hospitalsdirektør Torben Ø Pedersen i en pressemeddelelse i forbindelse med indvielsen.</p>
			<p>Han tilføjer, at ud over at bidrage til en bæredygtig omstilling vil solcellerne på sigt også spare hospitalet for penge, som i stedet kan bruges til behandling og pleje af patienterne.</p>
			<p>Anlægget, som er leveret af Solcellespecialisten A/S, er finansieret af Region Hovedstaden med 15 mio. kroner via et såkaldt energilån, som tilbagebetales over ti år via de forventede besparelser på indkøb af el fra det offentlige netværk.</p>
			
			<p>Selv om anlægget på Hvidovre Hospital er stort, er det ikke rekordsættende i Danmark. Ifølge Ingeniørens oplysninger findes der for eksempel et jordbaseret anlæg på 1,7 MW i Gråsten. Danfoss på Als har fået bygget et 2,1 MW stort anlæg, ligesom en boligforening, Taastrugaard, har installeret et 800 kWp stort anlæg på taget.</p>
			<p>Endelig er der etableret 777 kW solceller på Lynettefællesskabets grund ved Damhusåen.</p>
		</section>
		  </div></body></html>
