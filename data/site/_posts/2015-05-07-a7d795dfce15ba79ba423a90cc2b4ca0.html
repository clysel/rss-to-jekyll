---
layout:     post
title: 	    "Blog: Kontanter eller ej?"
post_author:	    Torben Mogensen
post_date:	    Thu, 07 May 2015 09:08:05 +0000
post_site:	    www.version2.dk 
post_link:	    http://www.version2.dk/blog/kontanter-eller-ej-176412?utm_medium=feed&utm_source=version2.dk&utm_campaign=it_nyheder
---
<html><body><div><section class="body">
    <p>Som de fleste nok har opdaget, så er der forslag på vej om, at butikker skal kunne nægte at tage imod kontanter på samme måde, som de nu har ret til at nægte at modtage betaling via dankort, check eller kreditkort.  Begrundelsen er, at butikkerne kan undvære at have en større kontantbeholdning, som dels kan friste tyve og dels kræver fysisk flytning til og fra banker.</p>

<p>Der er dog også ulemper ved dette: Kontantbetaling er anonym, hvilket betaling med kort ikke er.  PET ser sikkert dette som en fordel, da det kan mindske hvidvask af penge, men for den menige dansker kan det potentielt gå ud over privatlivet.  Derudover kræver NETS (dankort) og kreditkortselskaber gebyrer, som i den sidste ende betyder højere pris for kunderne -- og så dem, der ikke bruger de dyre kort.  Og (indtil nu) er en væsentlig fordel ved kontanter, at de kan bruges overalt.  Ingen af alternativerne giver denne garanti.</p>

<p>Den ideelle løsning vil være indførelse af anonyme, elektroniske penge.  Det kan f.eks. være i form af kontantkort, som "oplades" med kontanter i automater, men derefter kan bruges anonymt, da pengene trækkes direkte fra kortet selv.  Det kan også være i form af kryptovalutaer i stil med BitCoin.  Problemet med alle disse alternativer er, at man ikke kan være sikker på, at de kan bruges alle steder.  Så afskaffelsen af pligt til at modtage kontanter bør erstattes med pligt til at modtage en nationalt støttet form for anonym elektronisk betaling.  Denne skal være uden gebyrer, både når kunden sætter penge ind på kort, mobiltelefon eller lignende, når kunden bruger det i en butik, og når butikken indsætter pengene på egen konto.</p>

<p>Alle andre former for betaling kan så være frivillig for butikker (og kunder), men eventuelle gebyrer på disse skal være synlige og alene pålagt brugeren: Hvis et kreditkortselskab kræver 2% af beløbet i gebyr, skal kunden, der betaler med kreditkort, betale de 2% oveni slagsprisen.  Dermed bliver omkostningerne ikke pålagt alle kunder, inklusive de, der bruger gratis eller billige betalingsformer.  Og det vil også give kreditkortselskaberne grund til at konkurrere på lavere gebyrer i stedet for, som nu, alle mulige bonusser, der i realiteten betales af butikkerne.</p>
  </section>


  </div></body></html>
