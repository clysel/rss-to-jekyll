---
layout:     post
title: 	    "Sejrsvant storholds perfekte taktik gav nul og niks i udbytte"
post_author:	    
post_date:	    Thu, 30 Apr 2015 15:38:14 +0200
post_site:	    politiken.dk 
post_link:	    http://politiken.dk/sport/cykling/ECE2650447/sejrsvant-storholds-perfekte-taktik-gav-nul-og-niks-i-udbytte/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>I lidt over 160 km havde sæsonens mest vindende cykelmandskab Etixx-Quick Step fuldstændig kontrol over udviklingen på den 162 km lange 5. etape i Tyrkiet Rundt fra Mugla til Pamukkale.</p><p>Med magtfuldt føringsarbejde ikke mindst af det belgiske fysiske pragteksemplar Guillaume Van Keirsbulck i et tog, der havde yderligere fem vogne på slæb foran spurtkanonen Mark Cavendish, var alt lagt perfekt op til, at sidstnævnte skulle slutte af med at sikre sig den tredje triumf i løbet og den niende i alt i denne sæson.</p><p>Imidlertid afsporedes det belgiske kollektiv projekt totalt, da det begyndte at gå let opad mod målet den sidste km. Her formåede den 29-årige britiske eksverdensmester nemlig ikke at følge med, da rivalerne indledte deres forcering, og dermed var alle forudgående anstrengelser forgæves.</p><h3>Blev fanget lige før målstregen</h3><p>I stedet så det ud til, at Tinkoff-Saxo efter tre ugers sejrstørke omsider skulle få grund til at juble. Den slovakiske sprinter Michael Koler skaffede sig et anseligt hul og lå endnu 100 meter fra stregen klart i front.</p><p>Men så kiksede det også fuldstændig for det russiske mandskab. Kolar søgte desperat at tvinge pedalerne rundt i tilstrækkelig høj kadence frem mod stregen samtidig med, at kræfterne fossede ud af kroppen på ham, fordi han tydeligvis havde sat sit ultimative fremstød ind for tidligt.</p><p>Umiddelbart inden, han nåede til vejs ende, blev den 22-årig Kolar fanget, og slutteligt var det italieneren Sacha Modolo (Lampre-Merida), der jublende kunne række armene i vejret som vinder foran spanieren Carlos Barbero (Caja Rural) og Tinkoff-Saxos store opmuntring i dette løb australieren Jay McCarthy, der også lige netop nåede at presse sig forbi sin jævnaldrende holdkammerat, mens Cavendish kom ind som nr. 15.</p><h3>Greipel udgik for at koncentrere sig om Giroen</h3><p>Når gårsdagens tyske sejrherre André Greipel (Lotto Soudal) ikke var at finde blandt de bedst placerede, skyldes det den simple kendsgerning, at han valgte at forlade løbet allerede inden etapen for at koncentrere sig om forberedelserne til Giro d’Italia.</p><p>For Sacha Modolo, der også har Giroen som sit store mål, var det sæsonens første sejr, efter at det hidtil i år et blevet til en halv snes top-10 placeringer – bl.a. som nr. 2 og 4 på de to første etaper i Tyrkiet Rundt, som vandtes af Cavendish.</p><p>Italieneren indledte sin professionelle karriere i 2010 på Colnago-CSF – det nuværende Bardiani-CSF – og skiftede i 2014 til Lampre-Merida.</p><p>I alt er han noteret for 33 sejre, og to af dem snuppede han på 1. og 4. etape i Post Danmark Rundt 2011.</p><h3>Rebellin tog tid fra de fleste af rivalerne</h3><p>Sammenlagt skete der ikke de store ændringer, men den førende italienske veteran Davide Rebellin (CCC Sprandi-Poplkowice) demonstrerede i opløbet meget åbenlyst, hvad erfaring betyder.</p><p>Vel vidende, at der i finalen var risiko for mindre huller i feltet, holdt den 43-årige Rebellin sig så langt fremme, at han var blandt de ni ryttere, der fik noteret samme tid som Modolo.</p><p>Dermed vandt han mindst fire sekunder fra flere af konkurrenterne i klassementets top-10, hvor Jay McCarthy og italieneren Daniele Ratto (UnitedHealtcare) var de eneste andre fra dette selskab, som ikke satte tid til.</p><p>Rebellin fører nu med 22 sekunder til kroaten Kristijan Durasek (Lampre-Merida), mens argentineren Eduardo Sepulvede (Bretagne-Séché) og McCarthy på de næste pladser er henholdsvis 54 sekunder og 1.20 minut efter.</p><h3>Magnus Cort involveret i styrt i finalen</h3><p>Den danske debutant Magnus Cort (Orica-GreenEdge) kæmpede ihærdigt på de sidste km for at holde sig fremme på hjul af Cavendish og Co. Han tabte imidlertid en anelse terræn, og på vej op mod mål var han indblandet i et styrt sammen med en halv snes andre ryttere.</p><p>Cort kom på cyklen igen og noteredes ligesom de øvrige implicerede i uheldet for et minus på 15 sekunder, for selv om episoden udspilledes inden for de sidste tre km, vurderede juryen, at rytterne allerede på det tidspunkt var blevet en anelse distanceret.</p><p class=" bl-elem">Den anden danske deltager i Tyrkiet Rundt, John Ebsen (Androni-Giocattoli), satte knap 11 minutter til, og han er sammenlagt nr. 137 af de 160 tilbageværende aktører med 38.33 minutter op til Rebellin.</p>	
</div>

</div></body></html>
