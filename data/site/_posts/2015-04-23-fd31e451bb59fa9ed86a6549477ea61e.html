---
layout:     post
title: 	    "Norsk firma udvikler kemi-frit alternativ til fracking"
post_author:	    Magnus Boye
post_date:	    Thu, 23 Apr 2015 03:00:10 +0000
post_site:	    ing.dk 
post_link:	    http://ing.dk/artikel/norsk-firma-udvikler-kemi-frit-alternativ-til-fracking-175611
---
<html><body><div><section class="body">
			<p>Op til flere hundrede tons kemikalier bliver pumpet ned i undergrunden, når energiselskaber fracker olie og gas ud af borebrønde. Nu mener et norsk selskab at have opfundet en metode til at undvære kemikalie-cocktailen og erstatte den udskældte frackingteknik med en mere natur- og sundhedsvenlig fremgangsmåde.</p>
			<p>»Der er store miljøfordele ved metoden,« forklarer Eirik Renli, der er direktør for <a href="http://www.fishbones.as/">Fishbones</a>.</p>
			<p>Ved en normal fracking bruges en liste af kemikalier, hvoraf flere er voldsomt sundhedsskadelige. Kemien kan give ethvert fracking-uheld alvorlige konsekvenser – som da et udslip af frackingvæsker i Kentuckys Acorn Fork Creek i 2007 dræbte alle synlige livsformer i vandet.</p>
			<p>Fishbones såkaldte Dreamliner-teknologi gør giften overflødig.</p>
			<p>»Med Dreamlineren kan brønden stimuleres uden kemikalier overhovedet. Man bruger bare den samme slags borevæske, som anvendes i en hvilken som helst boring,« fortæller Eirik Renli over en Skype-forbindelse fra USA.</p>
			<h2>12 meter lange bore-rør</h2>
			<p>I den normale frackingmetode bruger man højt tryk til at slå revner i undergrunden. På den måde bliver brønden forbundet med større dele af gas-  eller olieresevoiret. Med den norske Dreamliner bruges vandtrykket i stedet til at bore kanaler ud fra hovedbrønden. Resultatet kan sammenlignes med et flodsystem, eller – mere passende – med et fiskeskelet.</p>
			<p><figure class="plugin right zoomable"><img data-original-image="http://ing.dk/sites/ing/files/unavngivet_3.png" src="http://ing.dk/sites/ing/files/styles/w1120_media_right/public/unavngivet_3.png?itok=QCkvwMod" alt=""/><figcaption>Et enkelt led af Dreamliner-teknologien. Bagerst ses turbinerne, der driver hvert bor. </figcaption></figure></p>
			<p>Dreamlineren består af flere led, som nedføres i brønden. Hvert led har tre bor, der er tilknyttet hver sin turbine. Når borevæsken pumpes gennem rørene driver turbinerne borene op til 12 meter ind i stenformationen.</p>
			<p>Designet gør hele øvelsen meget tidseffektivt, forklarer Eirik Renli.</p>
			<p><figure class="plugin right zoomable"><img data-original-image="http://ing.dk/sites/ing/files/unavngivet2.png" src="http://ing.dk/sites/ing/files/styles/w1120_media_right/public/unavngivet2.png?itok=dpfljMlY" alt=""/><figcaption>Hvert bor kan gå 12 meter ind i formationen. </figcaption></figure></p>
			<p>»Antallet af kanaler, der bores, kan være alt mellem 10 og 300 afhængig af brøndens størrelse, men de bliver alle sammen lavet samtidig. Hele operationen kan udføres på to timer,« forklarer direktøren.</p>
			<p>Ved almindelig fracking pumpes der typisk grus eller sand ned i undergrunden, for at holde revnerne åbne. Det er også overflødigt med den nye teknologi, lyder det fra Eirik Renli:</p>
			<p>»Fishbones-rørene bliver siddende i brønden og sørger for at der er gennemgang i sprækkerne.«</p>
			<h2>Pilotprojekt med dansk støtte</h2>
			<p>Det norske firma forsøger nu at overbevise industrien om, at teknologien virker. En opgave, der ifølge Eirik Renli er utrolig udfordrende.</p>
			<p>»Det er ekstremt svært at sælge ny teknologi i olie- og gasindustrien, fordi det er en konservativ branche,« forklarer han.</p>
			<p>Den første økonomiske saltvandsindsprøjtning kom fra olieselskabet BP, som efterfølgende har anbefalet Fishbones til den såkaldte <a href="http://www.nordsoefonden.dk/en/joint-chalk-research">Joint Chalk Research Group</a>, der blandt andet tæller Mærsk, Dong og Nordsøfonden.</p>
			
			<p>Gruppen gav sidste år tilskud til, at Fishbones kunne prøve kræfter med en oliebrønd i Texas.</p>
			<p>»Målet med den brønd var at vise, at vores teknologi virker,« fastslår Eirik Renli og fortsætter:</p>
			<p>»Hovedkriteriet var, om de her 12 meter lange rør rent faktisk borer sig ud i formationen. Det kunne vi bekræfte.«</p>
			<h2>Dur endnu ikke i skifer</h2>
			<p>Fishbones taler lige nu med energiselskaber om at implementere teknologien i Nordsøen. Men før det kommer så vidt, vil oliegiganterne gerne se resultater fra en anden brønd.</p>
			<p>»Vi skal vise, at det ikke bare var et lykketræf, at det virkede i den første brønd,« forklarer Eirik Renli.</p>
			<p>I næste måned skal Dreamlineren installeres på en ny brønd i Texas, og senere følger også en norsk brønd og to-tre stykker i Mellemøsten. Hvis resultaterne er positive ser Fishbones-direktøren gode muligheder for, at metoden kan tages i brug i de danske boringer i Nordsøen.</p>
			
			<p>Kemikaliebekymrede danskere skal dog ikke umiddelbart forvente, at <a href="http://ing.dk/fokus/skifergas-i-danmark">skifergasboringen i Nordjylland</a>, der udføres af franske Total, kan udføres med Dreamliner-teknologien. Mens metoden kan erstatte fracking i 9 ud af 10 tilfælde, så passer den endnu ikke til alle slags brønde, siger Eirik Renli.</p>
			<p>»Indtil videre passer teknologien ikke til skifersten,men på sigt er det vores mål, at Fishbones også skal kunne bruges her.«</p>
		</section>
		  </div></body></html>
