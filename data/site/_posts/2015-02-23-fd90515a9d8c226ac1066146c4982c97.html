---
layout:     post
title: 	    "DSB: Her er fem teknologier mod kræftfremkaldende diesel-os"
post_author:	    Christian Østergaard
post_date:	    Mon, 23 Feb 2015 16:33:11 +0000
post_site:	    ing.dk 
post_link:	    http://ing.dk/artikel/dsb-her-er-fem-teknologier-mod-kraeftfremkaldende-diesel-os-174327
---
<html><body><div><section class="body"><p>DSB har nu fem forslag til, hvordan den kræftfremkaldende partikeludledning kan mindskes, indtil etatens gamle dieseldrevne ME-lokomotiver kan udskiftes permanent. Det fremgår af et DSB-notat, som Ingeniøren har fået indsigt i.</p>
			<p>Nye målinger viste for nylig, at de to tiltag, som DSB allerede har implementeret, ikke har løst problemet, men at særligt DSB’s ansatte i de ME-trukne dobbeltdækkervogne stadig udsættes for kræftfremkaldende mængder ultrafine partikler.</p>
			
			<p>Selv om DSB gennemgår fem løsninger, der alle vurderes at kunne tages i brug på ME-lokomotiverne, er det endnu uklart, om de faktisk kommer i brug.</p>
			<p>‘Hovedparten af de beskrevne miljøtiltag er stadig i udviklingsfasen. Før der gås videre med implementering af de nævnte tiltag, vil der skulle tages stilling til finansieringen heraf’, skriver DSB i notatet og understreger dermed, at hverken funktion eller finansiering er afklaret for de fem tiltag.</p>
			<p>Et af de mest effektive tiltag ifølge DSB-notatet er et spoilersystem, der kan lede røgen fra lokomotivet op over luftindtaget på dobbeltdækkervognene. I dag indhylles vognene i røgen, hvorfor den bliver suget ind til passagererne.</p>
			
			<p>Det er det tyske togselskab Deutsche Bahn, der tilbyder spoilersystemet, som kan installeres i en prototype for 2,6 mio. kr. DSB vurderer effekten af spoilerne til at være ‘høj’, men systemet vil ikke gøre en forskel andre steder end inde i vognene.</p>
			<p>Det vil til gengæld resten af tiltagene i notatet. Blandt andet kan katalysatorer ifølge producenten reducere partikelmassen med 30 pct. Den løsning er DSB allerede ved at teste på et enkelt tog, men da katalysatoren viser sig at øge togets udledning af NO2, har DSB måttet bestille en ny kassette, der forventes at kunne løse det problem. Katalysatorer og kassetter koster tilsammen 0,8 mio. kr. pr. tog.</p>
			<p>Endelig vurderer DSB’s leverandør, at elektronisk indsprøjtning i motorerne på ME-togene kan sænke partikeludledningen med hele 40-70 pct. til en pris på 1,2 mio. kr. pr. tog. Elektronisk indsprøjtning giver en renere forbrænding, fordi den kan styres mere præcist. Derfor giver løsningen ud over renere udstødning også mindre dieselforbrug.</p>
			
			<p>Derudover foreslår DSB to løsninger med noget mindre effekt. Med såkaldt smartstart kan lokomotivets motor slukkes fra togets styrevogn, hvilket gør, at den skal stå mindre tid i tomgang på stationer og rangerpladser. Endelig foreslår DSB at udskifte stempelringe og foringer, hvilket mindsker forbruget af smøreolie, som sendes ud med udstødningen.</p>
			<h2>To installationer har ikke løst problemet</h2>
			<p>DSB har allerede i dag installeret to typer løsninger, som skal nedbringe forureningen med ultrafine partikler i dobbeltdækkervognene. Dels installerede selskabet i 2010-2013 såkaldte emissionskits på alle ME-lokomotiverne. Ifølge leverandørens egne målinger kunne nedbringe miljøpåvirkningen med 30 pct.</p>
			<p>Derudover har DSB installeret filtre på luftindtagene i dobbeltdækkervognene, som ifølge selskabets målinger fjernede 40 pct. af partikelforureningen for dobbeltdækkervognenes ansatte og passagerer, da filtrene blev installeret i sommeren 2014.</p>
			<p>Trods de forbedringer viste en rapport fra Institut for Folkesundhedsvidenskab på Københavns Universitet i januar, at partikelforureningen hos en lokomotivfører på et ME/MR-trukket tog var gennemsnitligt 100.000 til 150.000 ultrafine partikler pr. kubikcentimeter.</p>
			
			<p><strong>Læs hele DSB-notatet her</strong></p>
			
		</section></div></body></html>
