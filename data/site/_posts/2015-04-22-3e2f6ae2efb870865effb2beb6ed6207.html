---
layout:     post
title: 	    "Kinesere har fri adgang til TDC's kontrolcenter"
post_author:	    
post_date:	    Wed, 22 Apr 2015 22:31:52 +0200
post_site:	    politiken.dk 
post_link:	    http://politiken.dk/indland/ECE2638977/kinesere-har-fri-adgang-til-tdcs-kontrolcenter/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Medarbejdere fra den kinesiske telegigant Huawei har gennem halvandet år haft 
adgang til TDC’s it- og telecentral uden sikkerhedsgodkendelse og uden, at 
loven giver danske myndigheder mulighed for at kontrollere dem. 
</p><p>
Det er sket i forbindelse med kinesernes opførelse af 4G-netværket, der er en 
central del af dansk teleinfrastruktur. 
</p><p>
Den ukontrollerede adgang sker, selv om Forsvarets Efterretningstjeneste (FE) 
oprindelig advarede mod at lukke Huawei ind i landet. FE vurderede, at det 
ville gøre Danmark sårbart i forhold til spionage og overvågning. 
</p><p>
Huawei formodes i et eller andet omfang at have bånd til den politiske og 
militære ledelse i Kina. Myndighederne kan imidlertid ikke bestemme, hvem 
TDC kan indgå aftale med, og i stedet blev der lavet en frivillig aftale 
mellem TDC, Huawei og FE om blandt andet sikkerhedsgodkendelse af 
medarbejdere. 
</p><h3>
Vrede på Christiansborg 
</h3><p>
Men af en dokumentarudsendelse på DR 2 i morgen fremgår det, at Huaweis 
medarbejdere i vidt omfang har arbejdet for TDC uden den aftalte 
sikkerhedsgodkendelse. Den praksis bekræfter Huawei over for Politiken, og 
det vækker vrede på Christiansborg. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/forbrugogliv/digitalt/ECE2574908/smartphones-og-smarture-bliver-smukkere-og-smartere/">Smartphones og smarture bliver 
smukkere og smartere</a></p><p>
»Det her svarer slet ikke til de forsikringer, vi fik, da aftalen mellem TDC 
og Huawei under voldsom politisk diskussion blev indgået«, siger Michael 
Aastrup Jensen, it-ordfører for Venstre. 
</p><p>
»Alle de bange anelser viser sig nu at være rigtige. Når medarbejdere, som 
ikke er sikkerhedsgodkendt, har adgang til så følsom infrastruktur, bliver 
jeg rigtig bange for, hvad der kan være sket«, siger han. 
</p><h3>
Frygt for spionage 
</h3><p>
I USA og Australien har regeringerne besluttet at holde Huawei ude, fordi man 
der ser en risiko for, at selskabet kan blive brugt til spionage for 
kinesiske efterretningstjenester. 
</p><p>
I Danmark indebærer Huaweis opførsel og drift af 4G-mobilnetværket, at 
selskabets medarbejdere har adgang til nervecentret for al TDC’s teletrafik 
på Borups Allé i København. Her arbejder lige nu 41 Huawei-ansatte. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/forbrugogliv/digitalt/forbrugerelektronik/ECE2473006/ekspert-telefusion-vil-give-bedre-netvaerk-i-danmark/">Ekspert: Telefusion vil give 
bedre netværk i Danmark</a></p><p>
Uden et lovgrundlag er det den frivillige aftale mellem TDC, Huawei og FE’s 
Center for Cybersikkerhed (CFCS), som skal sikre, at myndighederne har styr 
på, hvem der får adgang til nervecentret. 
</p><p>
Ifølge aftalen skal medarbejdere sikkerhedsgodkendes af Forsvarets 
Efterretningstjeneste. Men aftalen tillader, at Huaweis ansatte arbejder i 
centret, mens ansøgningen om godkendelse behandles, hvilket kan vare op til 
seks måneder. 
</p><h3>
»den næstbedste løsning«
</h3><p>
»Vi kan ikke kontrollere myndighedernes sagsbehandlingstid«, siger Kenneth 
Frederiksen, der er Huaweis chief operating officer i Norden. 
</p><p>
I et interview med Politiken siger chefen for CFCS, Thomas Lund-Sørensen, at 
den frivillige aftale ikke giver CFCS adgang til med uanmeldte besøg at 
kontrollere, om kineserne overholder aftalen. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/debat/ECE2441118/kinesisk-korruption-er-paa-vej-ind-ad-europas-bagdoer/">Kinesisk korruption er på vej 
ind ad Europas bagdør</a></p><p>
»Vi har ikke noget mandat til at kontrollere det«, siger Thomas Lund-Sørensen. 
</p><p>
Han kalder den frivillige aftale for »den næstbedste løsning«, men er 
alligevel tilfreds med sikkerheden. 
</p><h3>
Minister: Nyt værn mod spionage 
</h3><p>
Trine Bramsen (S) var som it-ordfører stærkt kritisk, da TDC indgik aftalen 
med Huawei i 2013: 
</p><p>
»Vi havde Huawei inde i Folketingets Forsvarsudvalg, hvor de gav garantier 
for, at alle godkendelser kom på plads. Det er de så ikke, og det giver mig 
da grund til at være bekymret for sikkerheden«. 
</p><p>
Tirsdag aften offentliggjorde Forsvarsministeriet et lovforslag, som blandt 
andet skal give myndighederne beføjelser til at kræve, at ansatte som 
Huaweis i TDC-nervecentret skal sikkerhedsgodkendes, ligesom de samme 
myndigheder får mulighed for at tage på uanmeldte kontrolbesøg hos 
televirksomheder. 
</p><p>
Men det er ikke et udtryk for, at kontrollen med Huawei hidtil har været for 
dårlig, forklarer forsvarsminister Nikolaj Wammen (S): 
</p><p>
»De danske myndigheder havde fokus på at finde en løsningsmodel, allerede da 
TDC indgik den første kontrakt med Huawei i 2011. Men vi ser en udvikling, 
hvor danske teleudbydere i stigende omfang anvender udenlandske leverandører 
til at udføre egentlige driftsopgaver, samtidig med at internettet i 
stigende grad anvendes til at spionere mod Danmark. Derfor mener vi, at det 
er det rigtige tidspunkt at stramme sikkerheden og kontrollen på«. 
</p><p class=" bl-elem">
Michael Aastrup Jensen er enig i lovtiltaget, men er ikke tilfreds: »Hvordan 
kunne vi komme i den situation, at disse medarbejdere blev lukket ind uden 
godkendelse? Det må vi have klarhed over«. 
</p>	
</div>

</div></body></html>
