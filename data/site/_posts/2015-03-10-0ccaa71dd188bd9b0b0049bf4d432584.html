---
layout:     post
title: 	    "Android 5.1 ude nu: HD-opkald og tyveribeskyttelse"
post_author:	    Christian Loiborg
post_date:	    Tue, 10 Mar 2015 11:45:40 +0000
post_site:	    www.version2.dk 
post_link:	    http://www.version2.dk/artikel/android-51-ude-nu-hd-opkald-og-tyveribeskyttelse-95917?utm_medium=feed&utm_source=version2.dk&utm_campaign=it_nyheder
---
<html><body><div><section class="body"><p>Android 5.1 Lollipop er nu udgivet. Det skriver Google på den officielle <a href="http://officialandroid.blogspot.ca/2015/03/android-51-unwrapping-new-lollipop.html">Android-blog</a>.</p>

<p>Softwareopdateringen byder på en række forbedringer. Android understøtter nu flere sim-kort, tyveribeskyttelse samt HD-opkald på enheder, der understøtter dette.</p>

<p>Understøttelsen af flere simkort er særlig brugbar, hvis en person har én telefon, men har brug for flere numre - fx til privat- og arbejdsrelateret tale eller til udenlandsrejser.</p>

<p>Tyveribeskyttelsen fungerer på samme måde som Apples tyveribeskyttelse ved at låse telefonen, indtil brugeren logger ind på sin Google-konto. Låsen fungerer selv om telefonen nulstilles til fabriksindstillingerne. Funktionen vil være tilgængelig på de fleste Android-enheder, der har Android 5.1 fra fabrikken - inklusiv Nexus 6 og Nexus 9.</p>

<p>HD-opkald understøttes herhjemme af flere mobiltelefoner - bl.a. de nyeste iPhones. Med tilføjelsen i Android 5.1 vil understøttede Android-enheder nu kunne nyde godt af endnu bedre lyd ved telefonopkald. Funktionen kræver dog også, at ens teleudbyder understøtter funktionen.</p>

<p>Sidst kan man nu tilslutte sin enhed til WiFi-netværk eller kontrollere Bluetooth-parringer gennem <em>quick settings</em>-menuen.</p>
  </section></div></body></html>
