---
layout:     post
title: 	    "Nye dieselbiler forurener syv gange mere end de er godkendt til"
post_author:	    Magnus Bredsdorff
post_date:	    Fri, 10 Apr 2015 03:15:10 +0000
post_site:	    ing.dk 
post_link:	    http://ing.dk/artikel/nye-dieselbiler-forurener-syv-gange-mere-end-de-er-godkendt-til-175300
---
<html><body><div><section class="body">
			<p>Spritnye dieselbiler sender gennemsnitligt 7,1 gange flere sundhedsskadelige kvælstof-ilter (NOx) ud med udstødningen, end de er godkendt til. Det viser den mest omfattende test af personbiler på diesel foretaget efter, at nye forureningskrav trådte i kraft sidste år.</p>
			<p>Kravene, kaldet Euro 6, skal sikre, at der slipper færre sundhedsskade­lige stoffer ud med udstødningen. Men den laboratorieprøve, som bilproducenterne får godkendt motorerne efter, har meget lidt med virkeligheden at gøre, påpeger Peter Mock, leder i miljøorganisationen The International Council on Clean Transportation (ICCT), der står  bag undersøgelsen af i alt 15 dieselbilers reelle udslip på vejene.</p>
			<p>»De nye krav får ikke den forventede effekt, for så længe bilerne lever op til laboratorietesten, tager ingen sig af, hvad der sker ude i trafikken,« siger Peter Mock, der opfordrer til hurtigst muligt at indføre en ny test, som afspejler virkeligheden.</p>
			<p>Ifølge testen sender dieselbilerne især NOx ud, når de bliver belastet i trafikken, f.eks. ved acceleration eller kørsel op ad bakker. Kun 1 af de 15 biler levede nogenlunde op til kravene. Den værste udledte 25 gange mere, end normen berettiger.</p>
			<h2>NOx-udslip falder kun marginalt</h2>
			<p>Ifølge ICCT er NOx-udslippet fra nye dieselbiler kun faldet ganske lidt over de seneste 15 år, selv om normerne løbende er strammet. Samtidig er antallet er dieselbiler steget voldsomt. Derfor er København fortsat mere forurenet med NOx, end EU’s grænseværdier tillader.</p>
			<p><figure class="plugin right zoomable"><img data-original-image="http://ing.dk/sites/ing/files/2015.04.10-emissioner-forside.jpg" src="http://ing.dk/sites/ing/files/styles/w1120_media_right/public/2015.04.10-emissioner-forside.jpg?itok=YyNN5yY7" alt=""/><figcaption>(Klik for at forstørre) </figcaption></figure></p>
			<p>Én af NOx-varianterne, kvælstofdioxid (NO2), kan ved høje niveauer skade luftvejene og er særligt slem for astmatikere, fortæller professor Steffen Loft, leder af Institut for  Folkesundhedsvidenskab ved  Københavns Universitet.</p>
			<p>Det er vanskeligt at skelne effekterne af NOx og udstødningens partikler fra hinanden, men effekterne af de to typer luftforurening er tilsammen meget alvorlige og omfatter for tidlig død, hjerte-kar-sygdomme, KOL og diabetes. Steffen Loft mener derfor, at både partikeludslippet og NOx-forureningen skal ned.</p>
			<p>»Ikke ud fra et EU-synspunkt, men af hensyn til vores egen sundhed,« siger han.</p>
			<p>Den høje udledning af NOx fra selv nye dieselbiler er årsag til, at Danmark ikke indfører en miljø­zone i København efter tysk forbillede. En zone vil forhindre ældre dieselbiler i at køre i centrum, men fordi nye dieselbiler udsender lige så meget NO2, vil den kun have begrænset effekt på netop den type forurening, argumenterer miljø­minister Kirsten Brosbøl (S) over for Folketingets miljøudvalg.</p>
			<h2>Ny testprocedure trukket tilbage</h2>
			<p>EU er på vej med en ny testproce­dure, som skal sikre, at udslippet af NOx fra dieselbiler også i praksis falder. Fredag før påske, da forslaget om procedureændringen skulle have været til afstemning i en såkaldt teknisk komité, trak kommissionen det dog midlertidigt tilbage. Ifølge Miljøstyrelsens repræsentant på mødet, specialkonsulent Christian Lange Fogh, stod det klart, at det ville blive stemt ned.</p>
			<p>Selve testproceduren skal ifølge Christian Lange Fogh nok blive vedtaget snart, men spørgsmålet er, hvornår den træder i kraft for alle nye biler, og hvor store overskridelser af grænseværdierne bilproducenterne får tilladelse til.</p>
			<p>»Vi må konstatere, at der fra nogle medlemslandes side er et misforhold mellem deres problemer med luftkvalitet og deres villighed til at få løst dem i en fart,« siger han.</p>
			<p>De Danske Bilimportører afviser at kommentere dieselbilernes høje NOx-forurening og henviser til den europæiske bilindustris branche­organisation, Acea, som kun vil svare skriftligt på Ingeniørens spørgsmål:</p>
			<p>‘Industrien er enig i, at det er nødvendigt med en ny testprocedure for at nedsætte NOx-koncentrationen i byer,« skriver Acea, og argumenterer videre, at standarden først kan være implementeret på alle nye dieselbiler i 2019. I praksis kræver det efterbehandling af udstødningen ved hjælp af f.eks. SCR-katalysatorer på alle dieselbiler, og det er ’dyrt og komplekst’, lyder det.</p>
			<p>29 procent af de nye biler, der blev indregistreret i første halvår sidste år, kører på diesel.</p>
		</section>
		  </div></body></html>
