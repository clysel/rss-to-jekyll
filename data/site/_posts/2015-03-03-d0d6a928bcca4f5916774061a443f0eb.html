---
layout:     post
title: 	    "Rekonstruktion: De sidste timer i den kendte Putin-kritikers liv"
post_author:	    
post_date:	    Tue, 03 Mar 2015 14:18:35 +0100
post_site:	    politiken.dk 
post_link:	    http://politiken.dk/udland/ECE2571662/rekonstruktion-de-sidste-timer-i-den-kendte-putin-kritikers-liv/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Sent om eftermiddagen fredag 27. februar tog den 55-årige russiske 
oppositionspolitiker Boris Nemtsov plads i et radiostudie hos den liberale 
radiostation Ekko Moskva. 
</p><p>
Efter planen skulle han to dage senere have stået i spidsen for en 
demonstration imod magthaverne i Rusland. Og efter planen skulle han få dage 
senere have offentliggjort en kontroversiel rapport om Ruslands krig mod 
Ukraine. 
</p><p>
Men sådan gik det ikke. 
</p><p>
Boris Nemtsov tilbragte denne fredag en time i radiostudiet. Han var iklædt en 
lyseblå sweater, slidte jeans og et par sorte sko. I interviewet langede han 
i skarpe vendinger ud efter Vladimir Putin. 
</p><p>
Nemtsov kaldte blandt andet Ruslands præsident for en »patologisk løgner« og 
sagde, at han havde beviser på, at russiske soldater i forklædning har været 
i kamp ved fronten i det østlige Ukraine. Nemtsov sagde også, at han havde 
dokumentation for, at en lind strøm af kister med døde russiske soldater, 
dræbt i kampene i Donetsk og Lugansk, er blevet fragtet til Rusland om 
natten. 
</p><p>
»Lad os forestille os en time lang debat mellem mig og Putin. Bare mig og 
Putin. Vi kan begynde med et ganske enkelt spørgsmål: Hvorfor dør russiske 
soldater i Ukraine, og hvorfor benægter De som øverstkommanderende, hr. 
Putin, at soldaterne er til stede? Og hvorfor lyver De om, at de ikke er i 
krig? Men vi ser disse soldaters grave. Vi ser dem i Kostroma, vi ser dem i 
Pskov, vi ser dem i Nisjnij Novgorod, hvor jeg engang var guvernør. Hvorfor 
undsiger De, øverstkommanderende, Deres egne soldater? Hvorfor lyver De om, 
at vores våben ikke er til stede?« sagde Boris Nemtsov i interviewet. 
</p><h3>
Gik over Den Røde Plads 
</h3><p>
Da han var færdig med at tale med radiostationen Ekko Moskva kørte han til 
stormagasinet GUM på Den Røde Plads. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/debat/ledere/ECE2569192/frygtens-kultur-breder-sig-i-putins-rusland/">Frygtens kultur breder sig i 
Putins Rusland</a></p><p>
Her ventede hans kæreste, den mange år yngre ukrainske fotomodel, Anna 
Duritskaja, 23 år, på ham. Nemtsov ankom til GUM klokken 22, og sammen med 
sin kæreste spiste han her middag på den eksklusive italienske restaurant 
Bosco Cafe. 
</p><p>
Omkring klokken 23.15 begyndte parret, der havde kendt hinanden i tre år, at 
gå hjem mod Nemtsovs lejlighed, som ligger cirka en halv times gang derfra. 
De passerede hen over brostenene på Den Røde Plads og fortsatte ud på den 
brede Bolsjoj Moskvoretskij-bro, som går over Moskva-floden. Broen ligger 
blot 200 meter fra Kreml og fører fra det historiske fæstningsværk, hvor 
Vladimir Putins kontor ligger, til det fashionable hotel Kempinski. 
</p><p>
På videooptagelser i grynet kvalitet, som er blevet offentliggjort af en 
statslig russisk nyhedskanal, kan man angiveligt se parret, mens de er på 
vej hen over broen. Klokken er nu 23.30. Ude på kørebanen nærmer en sneplov 
sig langsomt. Sneploven kører op på siden af parret og spærrer her for 
kameraoptagelserne fra den modsatte side af broen. 
</p><p>
Ifølge vidner sker der i de følgende sekunder det, at en mand springer frem 
fra en trappe, der fører op til selve broen. Han nærmer sig parret bagfra og 
affyrer på klos hold seks skud mod Boris Nemtsov med en 9mm Makarov-pistol. 
Fire af skuddene rammer Nemtsov. Tre af skuddene træffer ham i ryggen, et af 
skuddene rammer ham i hjertet. Nemtsov dør på stedet. Anna Duritskaja bliver 
ikke ramt. 
</p><h3>
Attentatmand flygtede i bil 
</h3><p>
Videooptagelserne viser, at en skikkelse straks efter dukker op bag ved 
sneploven ved kanten af fortovet på broen. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/udland/ECE2569786/ny-video-sneplov-daekker-for-drabet-paa-russisk-oppositionspolitiker/">Ny video: Sneplov dækker for 
drabet på russisk oppositionspolitiker</a></p><p>
Den formodede attentatmand løber i høj fart hen til en hvid bil, som er holdt 
ind til siden. Han sætter sig ind på passagersædet, hvorefter bilen 
forsvinder ud af billedet i kørselsretningen. 
</p><p>
»Jeg har ikke lyst til at svare på spørgsmål om, hvad der skete på broen. Jeg 
vil ikke tale om det ... Jeg så ikke manden, der angreb, fordi det skete bag 
min ryg. Da jeg vendte mig om, så jeg kun en lys bil, men jeg nåede ikke at 
se hverken mærket på bilen, som kørte væk, eller nummerpladen«, har Anna 
Duritskaya siden fortalt om likvideringen af hendes kæreste. 
</p><p>
Straks efter, at skuddene var faldet på Bolsjoj Moskvoretskij-broen, ringede 
den unge, ukrainske kvinde til politiet. Angiveligt lånte hun en telefon af 
den mand, som kørte sneploven. Anna Duritskaya ringede også op til en ven af 
Nemtsov, der ankom til drabsstedet ti minutter senere. 
</p><p>
Omkring klokken 01 natten til lørdag bekræftede det russiske 
indenrigsministerium, at Boris Nemtsov var blevet dræbt. Allerede da 
florerede billeder på diverse nyhedsbureauer, hvor man kunne se 
oppositionspolitikerens lig ligge tilbage på gaden med den berømte 
Vasilij-katedral i baggrunden. 
</p><p>
I timerne derefter sendte politiet en efterlysning og et signalement ud på den 
formodede gerningsmand, som skulle være »en 170-175 centimeter høj, 
almindeligt bygget mand med mørkt, kortklippet hår«. 
</p><h3>
Kæresten blev tilbageholdt i Rusland 
</h3><div class="art-fakta article-box">
<h4 class="">
Fakta</h4>
<h5>
Boris Nemtsov</h5>
<div class="fakta-body" data-buildingblock="embedded_factboxlink">
<p>
Født 1959 i Sotji. Dræbt 27. februar i Moskva.
</p><p>
Uddannet atomfysiker og økonom.
</p><p>
Nemtsov grundlagde sin politiske karriere som guvernør i storbyen Nisjnij 
Novgorod i begyndelsen af 1990’erne. Siden strøg han til tops i den 
daværende præsident Boris Jeltsins regering, først som energiminister og 
siden som viceministerpræsident og medlem af Jeltsins Nationale 
Sikkerhedsråd.
</p><p>
Da Vladimir Putin blev indsat som præsident, blev Nemtsov en ledende skikkelse 
i den russiske opposition. Han har været en af Putins største kritikere og 
han har åbent erklæret sin modstand mod Ruslands annektering af Krim og 
militære indblanding i det østlige Ukraine. 
</p><p class=" bl-elem">
Boris Nemtsov er den seneste i rækken af kritiske stemmer i Rusland, som er 
blevet slået ihjel på mystisk vis. I 2004 blev chefredaktøren for den 
russiske udgave af finansmagasinet Forbes, amerikaneren Paul Klebnikov, 
dræbt af skud fra en forbipasserende bil i den russiske hovedstad. I 2006 
blev journalisten og forfatteren Anna Politkovskaja skudt og dræbt foran 
opgangen til sin lejlighed i Moskva. 
</p>
</div>
</div><p>
Politifolk fandt efterfølgende også frem til en lys Lada, der var blevet 
efterladt i centrum af Moskva. </p><p><b class="ext-link">LÆS OGSÅ </b><a class="embeddedlink" href="http://politiken.dk/tv/udland/ECE2571238/portraet-af-boris-nemtsov-politiker-og-videnskabsmand/">Portræt af Boris Nemtsov: 
Politiker og videnskabsmand</a></p><p>
Denne bil blev efter alt at dømme brugt til at fragte gerningsmanden væk fra 
Bolsjoj Moskvoretskij-broen. Bilen var indregistreret i Nordossetien, som er 
en af de autonome republikker i det nordlige Kaukasus. 
</p><p>
Allerede lørdag begyndte alskens konspirationsteorier at florere i Rusland: 
Hvordan kunne det lade sig gøre, at en fremtrædende oppositionspolitiker 
kunne blive skudt ned og dræbt så tæt på et af landets mest berømte vartegn, 
der bedst af alt kan sammenlignes med Det Hvide Hus i Washington? Hvordan 
kunne det lade sig gøre, at gerningsmanden formåede at slippe væk i en bil i 
det centrale Moskva uden at blive fanget? Og hvorfor gik Boris Nemtsov, som 
tidligere har været vicepremierminister i landet, over Den Røde Plads så 
sent om aftenen uden bodyguards i nærheden? 
</p><p>
Vladimir Putin var da også hurtigt ude og fordømme drabet på Boris Nemtsov. 
Gennem en talsmand fra Kreml sagde den russiske præsident, at det lignede et 
lejemord, og at drabet kunne være en »provokation«. 
</p><p>
Det helt centrale vidne i sagen, Nemtsovs 23-årige kæreste Anna Duritskaja, 
blev til at begynde med tilbageholdt i Rusland, selv om hun gerne ville 
flyve hjem til Ukraines hovedstad, Kijev. 
</p><h3>
Nemtsov begraves i dag 
</h3><p>
I et interview med tv-stationen Dozhd har hun fortalt, at hun siden drabet har 
befundet sig i nogle venners lejlighed i Moskva, men at hun overvåges af 
bevæbnet politi. 
</p><p>
»I tre dage er jeg blevet kørt rundt med vagter omkring mig. Jeg er blevet 
kørt i politibiler hen til de russiske efterforskere, som har afhørt mig. 
Men de har ikke forklaret mig, hvor længe jeg skal blive her, og hvorfor jeg 
bliver holdt tilbage her«, sagde hun. 
</p><p><b class="ext-link">OVERBLIK</b><a class="embeddedlink" href="http://politiken.dk/fotografier/ECE2569651/overblik-syv-putin-kritikere-draebt-paa-12-aar/">Syv Putin-kritikere dræbt på 12 år</a></p><p>
Sent i går aftes fik Anna Duritskaja dog lov til at forlade Moskva. Assisteret 
af ukrainske diplomater satte hun sig på et fly mod Kijev, oplyste det 
ukrainske udenrigsministerium på Twitter. 
</p><p>
Endnu er ingen personer blevet anholdt for drabet på Boris Nemtsov. Politiet 
har heller ingen mistænkte, lige som det ikke er lykkedes at finde 
mordvåbenet. De russiske myndigheder har dog udlovet en dusør på tre 
millioner rubler (320.000 kroner) for afgørende oplysninger om drabet på 
oppositionspolitikeren. 
</p><p class=" bl-elem">
Boris Nemtsov efterlader sig fire børn. Han begraves i dag, 3. marts, på 
Troyekurovskoye-kirkegården i Moskva. Samme sted ligger blandt andre 
journalisten og forfatteren Anna Politkovskaya, samt tre tidligere chefer 
for KGB, begravet. 
</p>	
</div>
</div></body></html>
