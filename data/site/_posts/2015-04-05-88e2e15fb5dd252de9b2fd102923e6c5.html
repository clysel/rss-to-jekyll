---
layout:     post
title: 	    "Skadet klassikerkonge har en klar favorit i Flandern Rundt"
post_author:	    
post_date:	    Sun, 05 Apr 2015 10:00:39 +0200
post_site:	    politiken.dk 
post_link:	    http://politiken.dk/sport/cykling/ECE2616327/skadet-klassikerkonge--har-en-klar-favorit-i-flandern-rundt/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Næppe ret mange vil være uenige i, at den 27-årige norske kraftkarl Alexander 
Kristoff (Katusha) efter ugens tre forrygende og sejrrige spurtopvisninger i 
Driedaagse De Panne samt den mindst lige så imponerede tredjeplads på den 
afsluttende enkeltstart, der i torsdags sikrede ham den samlede gevinst, 
fremstår som øjeblikkets mest formstærke aktør på den internationale 
cykelscene. 
</p><p>
Ydermere tordnede de overbevisende præstationer langtfra igennem som lyn fra 
en klar himmel, eftersom det norske fysiske pragteksemplar allerede inden 
den aktuelle succes havde hævdet sig så markant i de indledende måneder af 
sæsonen, at han nu topper vinderstatistikken med 9 gevinster mod 7 til 
australieren Richie Porte (Sky) og 6 til briten Mark Cavendish (Etixx-Quick 
Step). 
</p><p>
Ikke alene på grund af de mange førstepladser, men også med de øvrige 
topplaceringer, han i år er noteret for, in mente – eksempelvis 2 i 
Milano-Sanremo og Kuurne-Bruxelles-Kuurne, 4 i E3 Harelbeke, 9 i 
Gent-Wevelgem og 11 i Omloop Het Nieuwsblad – trænger Kristoff sig 
uundgåeligt i forgrunden blandt favoritterne til dagens 99. udgave af 
klassikeren over alle i de euforiske belgiske cykelentusiasters bevidsthed, 
Flandern Rundt. 
</p><h3>
Alligevel blinker advarselslampen 
</h3><p>
Men når der i forbindelse med forudsigelserne omkring udfaldet af den 
prestigemættede 264,9 km lange kappestrid med de 19 mure og udmarvende 
brostensstrækninger alligevel blinker en advarselslampe ud for Kristoffs 
navn, skyldes det bl.a., at den netop overståede tre dage lange styrkeprøve 
ikke har tradition for at fostre en Flandern Rundt-triumfator. 
</p><p>
Kun to gange, siden det første Driedaagse De Panne i 1977, har den endelige 
nr. 1 været i stand til også at tilkæmpe sig den væsentlig mere 
eftertragtede plads øverst på podiet i klassikeren – i 1999, da det lykkedes 
for belgieren Peter Van Petegem og i 2007, da italieneren Alessandro Ballan 
gentog kunststykket. 
</p><div class="art-fakta article-box">
<h4 class="">
Ny kommentator</h4>
<div class="fakta-body" data-buildingblock="embedded_factboxlink">
<p><b>Brian Vandborg</b> debuterer i dag som skribent i Politiken, hvor han vil 
kommentere aktuelle begivenheder i cykelsporten. 
</p><p><span class="img-contimg-fl-right"><img class="image inlineLightBox" src="http://multimedia.pol.dk/archive/00925/STUDIE_Brian_Vandbo_925928k.jpg" alt="" border="0"/></span></p><p><b>Som professionel cykelrytter</b> deltog Brian Vandborg bl.a. i Tour de 
France, Giro d’Italia, Vuelta a España, OL og VM. Resultatmæssige 
højdepunkter er to danske mesterskaber og en fjerdeplads ved VM i 
enkeltstart. 
</p><p><b>Efter cykelkarrieren</b> er Brian Vandborg gået i gang med uddannelsen 
international business på CBS. Sideløbende fungerer han som ekspert på TV 2, 
arbejder freelance med cykelrejser hos Peleton og skriver nu i Politiken. 
</p><p class=" bl-elem"><b><a class="embeddedlink" href="http://politiken.dk/sport/cykling/ECE2616285/et-ekstra-gear-de-afpillede-bjergentusiaster-maa-traede-et-par-skridt-tilbage-i-flandern/">Læs Brian Vandborgs betragtninger omkring dagens 
Flandern Rundt her</a></b></p>
</div>
</div><p>
Yderligere en faktor, der bidrager til at bringe Kristoffs favoritstatus ned 
på et jordnært plan, er den kendsgerning, at stadig færre af kandidaterne 
til hæder i Flandern Rundt udsætter sig for de tre dages krævende 
konkurrencestrabadser i Driedaagse De Panne. </p><p>
Således deltog kun 11 af de 17 mandskaber med WorldTeam-licens i etapeløbet, 
og ud over Kristoff kan blot belgieren Stijn Devolder (Trek), der sluttede 
på en andenplads, samt hollænderen Lars Boom (Astana) og italieneren Filippo 
Pozzato (Lampre-Merida), som begge udgik på sidste etape for at spare sig, 
betragtes som mulige forgrundsfigurer i dag. 
</p><p>
Blandt dem, der nok forventer at se nordmanden i en hovedrolle, men ikke 
udpeger ham som det varmeste bud på en sejrherre, er det belgiske 
nationalidol Tom Boonen. 
</p><h3>
Andre ligger på hjul 
</h3><p>
Den 34-årige Etixx-Quick Step-kaptajn, der strøg til tops i Flandern Rundt i 
2005, 2006 og 2012, mistede muligheden for at bringe sig alene i spidsen på 
listen over alle tiders mest vindende, da han styrtede i Paris-Nice og 
beskadigede sin ene skulder så slemt, at forårssæsonen spoleredes, hvorfor 
han nu sigter mod etapebedrifter i Giro d’Italia om godt en måned. 
</p><p>
»Efter min vurdering er det først og fremmest Geraint Thomas, som mine 
holdkammerater med Zdenek Stybar og Niki Terpstra i spidsen skal holde øje 
med i dag«, siger Tom Boonen og henviser til Team Skys waliser, der forrige 
fredag slog til i E3 Harelbeke og i søndags blev nr. 3 i Gent-Wevelgem. 
</p><p>
»Den måde, som Thomas sejrede på i Harelbeke, siger mig, at han i mere 
udpræget grad end Kristoff besidder kvaliteterne til at vinde Flandern 
Rundt. Der er ingen tvivl om, at nordmanden er uhyre stærk, men Geraint 
Thomas vil kunne køre fra ham på Kwaremont«. 
</p><div class="art-quote article-box">
<p class="quote"/>
<blockquote>
<p class="quote-txt">
</p><p>Ingen vil hjem med så skrap en sprinter</p><p class=" bl-elem"/>

<p class="sender">
</p><p class=" bl-elem">Tom Boonen, cykelrytter</p> 

</blockquote>
</div><p>
»Kristoff har også det handikap, at ingen vil hjem med så skrap en sprinter i 
et udbrud, fordi det er det samme som at forære sejren væk«. </p><p class=" bl-elem">
Flandern Rundt har deltagelse af seks danskere. Matti Breschel, Christopher 
Juul-Jensen og Michael Mørkøv skal hos Tinkoff-Saxo søge at støtte slovakken 
Peter Sagan maksimalt, mens Lars Bak er med hos Lotto Soudfal, Magnus Cort 
hos Orica-GreenEdge og Lasse Norman hos Cannondale-Garmin. 
</p>	
</div>

</div></body></html>
