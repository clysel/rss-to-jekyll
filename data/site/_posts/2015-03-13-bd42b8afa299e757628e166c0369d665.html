---
layout:     post
title: 	    "Kaptajnen gik forrest og fik liv i et 'dødt' tophold"
post_author:	    
post_date:	    Fri, 13 Mar 2015 21:45:03 +0100
post_site:	    politiken.dk 
post_link:	    http://politiken.dk/sport/fodbold/superligaen/ECE2587288/kaptajnen-gik-forrest-og-fik-liv-i-et-doedt-tophold/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="clearfix w220 art-present-box fl-right">
<p class="cup-box-title">Superligaen</p>
<p class="last-res">Seneste kampe</p>
<p class="period">Stillingen</p>





</div>
<p>
Der findes mange superligaspillere, som er bedre teknikere end ham, som kan 
drible og behandle bolde mere smart, finurligt og seværdigt. Der findes 
masser af spillere, som har en mere elegant løbestil end ham. Men Kristian 
Bach Bak kan noget andet, som kun få andre også kan. FC 
Midtjylland-anføreren kan gå forrest og vise muskler, når der skal fightes. 
</p><p>
Han er en inspirator og indpisker, når et ’dødt’ hold skal vækkes til live i 
en kamp, der er på vej til at ende med et nederlag. Han kan piske en 
vinderstemning op med sin fightervilje, lyst og evne til at give sig fuldt, 
uanset hvor ondt det gør, og hvor mange buler, blå mærker og skrammer, han 
får.
</p><p>
Vi så det i Randers, da FC Midtjyllands superliga-tophold var i tovene og tæt 
på at blive slået ud mod Randers FC, der imidlertid ikke havde skarphed, 
koldblodighed og præcision nok i afslutningerne til at udnytte de mange 
store chancer, som et FCM-forsvar i ubalance tillod dem at få.
</p><h3>
Duncan udgik med skade
</h3><p>
De ellers så stærke midtstoppere Erik Sviatchenko og Jim Larsen virkede usikre 
og tøvende i mange situationer og havde det svært efter boldtab langt fremme 
på banen, fordi midtjyderne - modigt nok - angreb heftigt ofte med begge 
backer med oppe for at støtte offensiven.
</p><p>
Mikael Ishaks 1-0-scoring i den indledende fase af opgøret, hvor Morten 
’Duncan’ Rasmussen måtte udgå med en skade i det ene ben efter 11 minutter 
og blev afløst af Martin Pusic, rystede gæsterne. Kun Kristian Bach Bak 
nægtede i den mest kritiske periode, hvor hjemmeholdet kunne og burde være 
kommet foran 2-0, at lade sig slå ud.
</p><p><b class="ext-link">LÆS ANALYSE</b><a class="embeddedlink" href="http://politiken.dk/sport/fodbold/superligaen/ECE2585473/fodboldredaktoeren-duncan-er-paa-vej-mod-dm-guld-og-superligarekord/">'Duncan' er på vej mod DM-guld 
og Superligarekord</a></p><p>
Han vandt nærkampe, luftdueller, han førte bolden fremad, og han skubbede til 
holdkammeraterne, så de efterhånden nogenlunde fandt sig selv. Den 32-årige 
kaptajn drønede fremad, med eller uden bold, så snart han så muligheden for 
at komme af sted i højre side. Han var både wing og back.
</p><p>
Kristian Bach Bak fik et par gode hovedstødschancer, inden han til allersidst 
i første halvleg stod det rigtige sted i feltet, så han kunne sætte panden 
til bolden, som Erik Sviatchenko efter et hjørnespark headede hen til ham – 
og så stod det 1-1.
</p><h3>
Underholdende og tempofyldt
</h3><p>
Smigrende for midtjyderne, der efter pausen fightede sig til et overtag en 
periode og på ny viste deres kvaliteter i de offensive dødboldsituationer. 
Johan Dahlin i FCM-målet havde en travlt aften mod et veloplagt hjemmehold i 
et underholdende, tempofyldt og spændende opgør, som landsholdsspilleren 
Jakob Poulsen afgjorde.
</p><p><b class="ext-link">LÆS OGSÅ</b><a class="embeddedlink" href="http://politiken.dk/sport/fodbold/superligaen/ECE2582371/midtbanekriger-der-er-intet-som-godt-graes/">Midtbanekriger: Der er intet 
som godt græs</a></p><p>
Han sendte en frisparksbold ind i feltet, hvor hverken med- eller modspillere 
rørte den, inden den gik i kassen til 2-1-sejren, der betyder, at FCK på 
andenpladsen er 12 point efter midtjyderne før FCK’s udekamp mod Esbjerg 
søndag eftermiddag.
</p><p class=" bl-elem">
En af de sejre, der må kaldes heldig – og som næppe var kommet i hus, hvis 
ikke Kristian Bach Bak havde demonstreret, hvad en rigtig anfører 
indeholder. 
</p>	
</div>
</div></body></html>
