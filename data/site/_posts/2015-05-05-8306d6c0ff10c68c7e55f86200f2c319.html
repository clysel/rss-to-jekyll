---
layout:     post
title: 	    "Kronik: Misforståelser om krav til vinduer i BR15 "
post_author:	    37996
post_date:	    Tue, 05 May 2015 13:13:10 +0000
post_site:	    ing.dk 
post_link:	    http://ing.dk/artikel/kronik-misforstaaelser-om-krav-til-vinduer-i-br15-175864
---
<html><body><div><section class="body">
			<p>Bygningsreglementet er helt centralt for den danske byggebranche. Det skal sikre, at krav og muligheder følger med tiden, så branchen kan bygge konkurrence- og bæredygtigt samt energirigtigt og sikkert.</p>
			<p>Derfor er det ærgerligt, at et enkelt punkt i det nye bygningsreglement (BR15) er blevet genstand for en heftig <a href="http://ing.dk/artikel/kronik-minister-snigloeber-produktudvikling-174324">debat</a>, nemlig det bortfaldne krav til vinduers overfladetemperaturer. Det er især ærgerligt, fordi der har huseret flere misforståelser. Det har hverken gavnet debatten eller sagen.</p>
			<p>Det har heller ikke gavnet, at der i høringsnotatet til BR10 blev tilkendegivet en forventning om en stramning af kravet til vinduer. Det er af flere blevet forstået som et løfte. I BR10 står der, at kravet skulle <em>revurderes</em>, og det er i forbindelse med denne revurdering, at kravet nu er fjernet.</p>
			<p><figure class="plugin right zoomable"><img data-original-image="http://ing.dk/sites/ing/files/rasmus_helveg_petersen_0.jpg" src="http://ing.dk/sites/ing/files/styles/w1120_media_right/public/rasmus_helveg_petersen_0.jpg?itok=jLG_dJ8L" alt=""/><figcaption>Rasmus Helveg Petersen er klima- og energi- og bygningsminister (R) </figcaption></figure></p>
			<p>Forventninger er ikke løfter, men jeg forstår godt misforståelsen. Fremover vil eventuelle forventninger ikke fremgå i høringsnotater, og branchen kan derfor regne med, at nye krav altid – og som hidtil – kun vil blive varslet i bygningsreglementet. Så alle har tid til at indrette sig derefter.</p>
			<p>Politikere er sat i verden for at skabe overordnede rammer for f.eks. vækst, produktivitet og konkurrence. Når det kommer til konkrete reguleringer og detaljer, så hverken kan eller skal politikere være eksperter. De skal derimod rådføre sig med eksperter. Og det er netop på baggrund af eksperters vurdering, at jeg mener, at argumenterne for at fjerne kravet vejer tungest:</p>
			<p>1) Overfladetemperaturen er i orden: Striden om vinduers overfladetemperatur handler om at mindske kondensdannelse, og punktet indgår i det tidligere bygningsreglement (BR10). Vinduernes udvikling i forhold til energimæssig ydeevne har imidlertid i sig selv mindsket problemerne med kondens. Det bekræftes i en analyse, som Energistyrelsen har udarbejdet i forbindelse med forberedelserne til BR15.</p>
			<p>Kravniveauet til vinduers energimæssige ydeevne er i øvrigt ændret i BR15, så det svarer til vinduer med et B-mærke. Det betyder, at der i realiteten ikke vil være nye vinduer på det danske marked med en overfladetemperatur på under 11 °C. Så hvorfor dobbeltregulere med et særkrav?</p>
			<p>2) Konsekvenser for indeklimaet: Kondens på vinduer er først og fremmest en æstetisk gene. Kombinationen af lave overfladetemperaturer og kondensdannelse er selvsagt dårlig, men det er vigtigt, at vi ikke betragter indeklima som et spørgsmål om vinduernes temperatur. De forhold, der skaber skadelig kondens bliver allerede reguleret gennem bygningsreglementets generelle regler.</p>
			<p>3) Konkurrence og beskæftigelse: Nationale særkrav er ikke sunde for konkurrencen og de markedsmekanismer, der kan skabe beskæftigelse i Danmark. Men særkrav har desværre præget dansk byggeri over en årrække, og vores byggeri er blevet dyrt og utilgængeligt, når vi sammenligner med udlandet.</p>
			<p>Det betyder ikke, at vi skal fjerne alle særkrav. Havde der været en sundhedsrisiko ved at fjerne kravet til vinduerne, så skulle vi beholde det. Men når det ikke er tilfældet, så må de danske producenters mulighed for at sælge til udlandet og udenlandske producenters mulighed for at sælge i Danmark vægtes højere. Og jeg deler ikke bekymringen for, at danske producenter mister deres forretning, fordi de har bestræbt sig på at udvikle bedre vinduer. Tværtimod.</p>
			<p>I november 2014 lancerede regeringen sin byggepolitiske strategi under overskriften ‘Vejen til et styrket byggeri i Danmark’. Et styrket byggeri får vi kun ved at styrke vores internationale konkurrenceevne og fjerne de barrierer, der står i vejen for mere vækst. Regelforenkling er et nøgleord i den forbindelse. Ved at fjerne unødvendige særkrav og gøre reglerne mere sammenlignelige med reglerne på det europæiske marked i øvrigt, kan vi netop øge aktiviteten og beskæftigelsen inden for byggeriet.</p>
			<p>Afslutningsvis vil jeg gerne kommentere den kritik, der har gået på, at jeg skulle have overhørt indvendinger fra branchen i denne sag. Det er helt afgørende for mig at være åben over for en dialog med alle. Det har jeg også været i sagen her. Derfor er jeg også glad for, at så mange har brugt høringen om BR15 som et værktøj til dialog, og jeg vil også gerne kvittere for de fremsatte bekymringer om vinduerne.</p>
			<p>Energistyrelsen får derfor til opgave at gennemføre en undersøgelse ultimo 2016, så vi kan holde øje med udviklingen og samtidig få en saglig og faglig status i forhold til vinduesspørgsmålet. Og jeg vil glæde mig til, at vi på den måde får et oplyst og fælles grundlag til en konstruktiv videre diskussion.</p>
		</section>
		  </div></body></html>
