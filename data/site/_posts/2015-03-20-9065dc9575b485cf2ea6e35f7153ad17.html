---
layout:     post
title: 	    "Professor: MRSA-handlingsplan strider mod den mest elementære viden"
post_author:	    Magnus Bredsdorff
post_date:	    Fri, 20 Mar 2015 09:40:38 +0000
post_site:	    ing.dk 
post_link:	    http://ing.dk/artikel/professor-mrsa-handlingsplan-strider-mod-den-mest-elementaere-viden-174893
---
<html><body><div><section class="body"><p>Fødevareminister Dan Jørgensens <a href="http://fvm.dk/fileadmin/user_upload/FVM.dk/Dokumenter/Landbrug/Indsatser/MRSA/Handlingsplan_20for_20husdyr-MRSA_2017032015_20-_20FINAL_20DOK790779_20_283_29.pdf">handlingsplan</a> mod svine-MRSA strider mod helt elementære principper for, hvordan man bekæmper epidemier og infektionssygdomme.</p>
			<p>Sådan lyder det fra Hans Jørn Kolmos, professor og overlæge i klinisk mikrobiologi ved Odense Universitetshospital.</p>
			
			<p>Han hæfter sig først og fremmest ved, at handlingsplanen intet gør for at kortlægge, hvilke besætninger og medarbejdere som er inficeret.</p>
			<p>»Man kan ikke bekæmpe en infektionssygdom, hvis man ikke ved, hvor den er. Det er så elementært for os i sundsvæsnet, at det ikke er til at forstå, at ministeren ikke vil undersøge det,« siger Hans Jørn Kolmos.</p>
			<p>»Vi handler i blinde og ud fra, hvad vi tror, der virker. Men vi tager ikke nogen som helst forholdsregler i forhold til, at landmændene til stadighed fylder nye, smittede svin ind i besætninger. På den måde vil infektionen blive ved og ved, for hvis vi hele tiden reintroducerer smitten, nytter det hele ingenting.«</p>
			
			<p>Hans Jørn Kolmos henviser til, at svin i dag ikke længere bliver i samme landbrug, fra de bliver født, til de bliver skubbet på lastbilen med kurs mod slagteriet. Nogle svinestalde specialiserer sig i smågrise, andre i slagtesvin, og de handler med hinanden.</p>
			<p>En undersøgelse, der blev offentliggjort sammen med en risikovurdering for svine-MRSA i december, viste, at 68 pct. af de danske svinestalde er inficeret med den resistente bakterie.</p>
			
			<p>»Handlingsplanen omtaler slet ikke, at hovedårsagen til den høje forekomst er, at man handler levende, smittede dyr på tværs af besætninger. Det nytter ikke at fjerne MRSA, hvis landmanden køber nye, smittede dyr,« siger Hans Jørn Kolmos.</p>
			<p>Han påpeger, at det mest rationelle vil være at starte med at udrydde MRSA bakterierne i toppen af avlspyramiden’, altså fra de relativt få besætninger, der sælger svin til de mange besætninger længere nede i produktionsleddet.</p>
			
			<p>Også overlæge Henrik Westh, der leder Hvidovre hospitals videnscenter for MRSA, mener, at der bør gøres noget ved handlen med svin.</p>
			<p>»Handlingsplanen mangler et afsnit om, hvordan vi skal beskytte de 32 pct. af besætningerne, der ikke har svine-MRSA,« siger han.</p>
			<p>Henrik Westh medgiver, at konsekvenserne for landmændene kan blive store. I praksis vil en gård uden MRSA naturligvis kun købe MRSA-fri svin. Så de besætninger, der bliver testet positive, kan helt enkelt få vanskeligt ved at sælge deres grise.</p>
			<p>»Men det kunne være begyndelsen til at bekæmpe hele MRSA-problemet.«</p>
			<p>Både Henrik Westh og Hans Jørn Kolmos kritiserer desuden, at handlingsplanen ikke indeholder mål for, hvor meget smitten med MRSA skal nedbringes. Den konstaterer udelukkende, at smitten skal være faldet i 2018 i forhold til i dag.</p>
			
		</section></div></body></html>
