---
layout:     post
title: 	    "Portræt: Den kvikke og antændelige mand endte som terrormistænkt"
post_author:	    
post_date:	    Mon, 16 Feb 2015 07:02:35 +0100
post_site:	    politiken.dk 
post_link:	    http://politiken.dk/indland/fokus_danmark/fokus_terror/ECE2548342/portraet-den-kvikke-og-antaendelige-mand-endte-som-terrormistaenkt/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4>Terror i København</h4>
<div class="fakta-body"><p>
To civile blev dræbt og fem betjente såret under det værste angreb på dansk 
jord i nyere tid. 
</p>
</div>
</div>
<p>
Der var noget med øjnene. 
</p><p>
Ikke bare var de fulde af nysgerrighed og lyst til at opdage. Som da deres 
ejermand – når han ellers gad at tage sig sammen – flere gange hev et 10-tal 
i land på VUC i Hvidovre, hvor han tog sin HF. 
</p><p>
Ikke bare var de smilende. Som når deres ejermand talte om sit elskede 
Palæstina, før diskussionerne blev politiske, og humøret hurtigt skiftede 
karakter. 
</p><p>
Ikke bare var de kamplystne, klare, opsatte. Som når deres ejermand havde 
fastspændt sin hjelm, iført sig sine handsker og rystede sine skuldre lige 
op til kampstart i den lokale thaibokseklub. 
</p><p>
De kunne også være vrede, øjnene. 
</p><p>
På et splitsekund kunne Omar Abdel Hamid el-Husseins stolthed over sit andet 
hjemland vendes til et had imod Israel, så øjnene lynede. Den nu afdøde 
22-årige mands temperament kunne antændes på et øjeblik. Blikket efterlod 
sjældent heller tvivl, når han følte sig uretfærdigt behandlet eller »blev 
trådt på«, som en af hans tætte venner beskriver det. 
</p><p>
Om det var det disse vrede øjne, el-Hussein bar rundt på, da hans tumultariske 
tilværelse med ét endte i asfalten på Svanevej i København, får vi aldrig 
svaret på. Ligesom det stadig står uklart, hvad der angiveligt fik Omar 
Abdel Hamid el-Hussein til at gå bersærk med et automatvåben ved et 
ytringsfrihedsarrangement på Østerbro lørdag eftermiddag og senere samme 
aften kaste sig ud i endnu et ensomt angreb mod den jødiske synagoge i 
København. Og tage to menneskers livs liv på under et døgn. 
</p><p>
Men Politiken har talt med to personer, der kendte el-Hussein, og to 
myndighedspersoner, der i kraft af deres virke kender til den 22-årige 
københavner. Og folk, der kender ham, er lige så forbløffede som resten af 
det samfund, der har delt gader og stræder, sprog og skole, vejr og land, 
med Danmarks angiveligt første dræbende terrorist siden 1985. 
</p><p>
Nuvel, el-Hussein havde »en kort lunte«, forklarer en kilde, men ligesom mange 
andre mener hun ikke, at det er hele forklaringen. 
</p><p><b>Glødende politisk aktiv </b></p><p>
Omar Abdel Hamid el-Hussein er født i København af palæstinensiske forældre, 
der angiveligt flygtede til Jordan, hvor de tog ophold i en flygtningelejr. 
</p><p>
Politiken har ikke kunnet få bekræftet, hvordan forældrene kom til Danmark, 
men sikkert er det ifølge el-Husseins venner, at han var meget engageret i 
den palæstinensiske sag, sommetider »glødende«, og sjældent lod en chance 
for at tage del i en politisk diskussion om Palæstina passere. 
</p><p>
Tilfældigt er det derfor næppe heller, at el-Hussein foruden sine 
boksehandsker poserede iført et klassisk palæstinensisk tørklæde i sorte og 
hvide terner på plakaten til thaibokse-stævnet 'Rising Starz' i forsommeren 
2010. 
</p><p>
Danskpalæstinenseren kom ifølge Politikens oplysninger i thaibokseklubben 
Copenhagen Muay Thai, der har til huse i Ragnhildgade på Østerbro. Og det 
var ikke uden grund, at el-Hussein figurerede som hovednavn på den omtalte 
plakat. Han var dygtigere end de fleste, siger en af hans venner. 
</p><p>
Ved en af stævnets kampe bevæger den dengang 17-årige el-Hussein sig målrettet 
og med fast blik rundt om sin modstander og sender flere gange en byge af 
slag af sted mod hans hoved, der til sidst må opgive ævred. Det fremgår af 
en video fra turneringen, der ligger frit tilgængeligt på internettet. 
</p><p><b>For mange fede </b></p><p>
Men thaiboksningen kunne ikke holde den kvikke, men til tider 
temperamentsfulde mand fuldt beskæftiget. 
</p><p>
»Han kom i dårligt selskab, virkelig dårligt. Og de fik Omar med på at ryge en 
del fede. Det var klart ikke ham selv, der bare fra den ene dag til den 
anden begyndte at ryge meget hash«, siger en ven, der forklarer, at 
hashforbruget udviklede sig og i enkelte perioder nærmede sig et misbrug: 
</p><p>
»Han blev lokket i en fælde, og jeg troede egentligt, at han var for klog til 
at lade det ske. Men åbenbart ikke. Desværre«. 
</p><p>
Det smittede også af på skolegangen, hvor el-Hussein langt fra var en 
efternøler, der ikke kunne følge med. Han blev sommetider sur på sine 
klassekammerater eller lærere og kunne udvise en nærmest demonstrativ 
ligegyldighed, hvis timerne ikke sagde ham noget. 
</p><p>
»Men hallo, hvem har det ikke sådan? Det er sgu ikke sådan, at du kunne sige: 
Ham der bliver bare en fucked up terrorist. Slet ikke. Når han gad, så gad 
han virkelig«, siger en kilde. 
</p><p>
Det samme gjaldt de mennesker, han holdt af: 
</p><p>
»Han var en god dreng, færdig, slut«. 
</p><p>
El-Hussein var en »enspænder«, forlyder det. Hans temperament kunne sommetider 
give visse opstartsvanskeligheder, når danskpalæstinenseren skulle indgå i 
nye sociale sammenhænge. 
</p><p>
En anden klassekammerat, Victor, fortæller til <a target="_blank" href="http://ekstrabladet.dk/112/gik-i-klasse-med-gerningsmand-han-kunne-godt-lide-at-diskutere-islam/5444474">Ekstra 
Bladet</a>, at den nu afdøde gerningsmand »havde rigtig meget temperament«: 
</p><p>
»Han elskede at diskutere islam. Specielt diskuterede han tit Israel og 
Palæstina konflikten. Her var han ikke bange for at sige åbent, at han 
hadede jøder«, forklarer han. 
</p><p><b>I den forkerte retning <br/></b>Noget er uomtvisteligt gået galt siden. Det er ikke lykkedes Politiken at 
få klarlagt, hvad der præcist indledte el-Husseins kriminelle løbebane. Men 
fast ligger det, at danskpalæstinenseren flere gange kom på kant med loven. 
</p><p>
Først blev han ifølge kilder to gange taget i besiddelse af hash, men slap 
angiveligt med en advarsel. Senere blev det ifølge angiveligt til mere eller 
mindre spontane slagsmål på Nørrebro, før han kom i kontakt med 
bandemedlemmer, der »først tog ham ind og kort efter smed ham ud«, som en 
myndighedsperson formulerer det – en oplysning, der bekræftes af andre 
kilder. 
</p><p>
Omar Abdel Hamid el-Hussein blev siden anholdt for både våbenbesiddelse, vold 
og banderelaterede overtrædelser, fremgår det af oplysninger fra Københavns 
Politi. Han er således tidligere blevet anholdt i det københavnske natteliv 
med en 12 centimeter lang kniv – og har tilbragt en nat i politiets varetægt 
efter at være blevet pågrebet med et knojern udformet som et dødningehoved 
med en metalspids, skriver Ekstra Bladet. 
</p><p><b>Grov vold<br/></b>Helt galt endte det en novemberdag i 2013, midt i myldretidstrafikken 
klokken 15.10, da el-Hussein iført en sort hættetrøje og bevæbnet med en 
låsbar foldekniv med en klinge på 11 centimeter stak en 19-årig mand ned i 
et S-tog. 
</p><p>
El-Hussein slap væk, men politiet efterlyste den godt 188 centimeter høje mand 
og pågreb ham tilfældigt to måneder senere i forbindelse med et indbrud. 
</p><p>
Under voteringen reddede en enkelt dommer danskpalæstinenseren fra at blive 
dømt for drabsforsøg, og dommen, der lød på grov vold, betød, at opholdet i 
Vestre Fængsel i København ikke blev langvarigt, og at el-Hussein derfor 
blev løsladt få uger før, han angiveligt udførte sine brutale terroraktioner 
i denne weekend. 
</p><p>
I retten nåede el-Hussein at fortælle, at han led af angst og var under 
påvirkning af hash på gerningstidspunktet. 
</p><p>
Om disse tidligere synder var grunden til, at chef for Politiets 
Efterretningstjeneste (PET), Jens Madsen, i går måtte oplyse, at el-Hussein 
var kendt af tjenesten og »inden for radaren«, vides ikke på nuværende 
tidspunkt. Ligesom det stadig udestår, om Omar Abdel Hamid el-Hussein med 
sine angreb bevidst gik efter ytringsfriheden og det jødiske samfund. Om han 
blev radikaliseret i tiden op til angrebene. Om han har fået hjælp af andre 
til at anskaffe sig sine våben. Om han udførte sine aktioner i en rus eller 
i den militante islamismes tjeneste. Om de blev gennemført i raseri eller 
ro. 
</p><p class=" bl-elem">
Om øjnene var vrede eller ej. 
</p>	
</div>
</div></body></html>
