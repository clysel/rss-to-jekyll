---
layout:     post
title: 	    "Fange hos Taleban - kujon eller helt?"
post_author:	    
post_date:	    Fri, 27 Mar 2015 17:26:56 +0100
post_site:	    politiken.dk 
post_link:	    http://politiken.dk/magasinet/feature/ECE2605151/fange-hos-taleban---kujon-eller-helt/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Historien er som snydt ud af næsen på tv-serien ’Homeland’s plotmagere: 
</p><p>
En amerikansk soldat, Bowe Bergdahl, forsvinder 30. juni 2009 om natten fra 
sin enheds base i den østafghanske provins Paktika, der grænser op til 
Pakistan. Soldaten bliver taget til fange af den Taleban-relaterede 
oprørsgruppe Haqqani og i årevis holdt i fangenskab. Her bliver han ifølge 
sig selv udsat for tortur og forsøger at flygte 12 gange, inden han 31. maj 
2014 bliver udvekslet med fem fanger fra Guantanamo-basen - blandt andre den 
47-årige Khirullah Khairkhawa, medstifter af Taleban og en af 
oprørsbevægelsens øverstkommanderende, den etøjede Mullah Omars fortrolige. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00924/Captured_Soldier_Bo_924453" data-id="924453" data-imgtype="jpg" data-caption="I Bowe Bergdahls hjemby i Idaho var der glæde over, at han var sluppet ud af Talebans fangenskab. Men ikke alle amerikanere har delt den glæde. Foto: Brian Skoloff/AP Photo"/><p>
En dramatisk historie. Men blev Bergdahl kidnappet? Eller deserterede han og 
blev under sin flugt taget til fange? Siden Bergdahls løsladelse har der 
under alle omstændigheder været heftig debat i USA om det rimelige i at 
forsøge at redde en soldat, som mange mener er en ussel desertør. Og om, 
hvorvidt den amerikanske regering har overtrådt lovgivningen ved at 
forhandle med Taleban om udvekslingen af Bergdahl med Guantanamo-fanger uden 
at orientere Kongressen. 
</p><p>
I den forgangne uge nåede sagen så et foreløbigt klimaks: Bowe Bergdahl er af 
den amerikanske hærs anklagemyndighed blevet tiltalt for at desertere og for 
'upassende opførsel over for fjenden'. Straframmen for det sidstnævnte er op 
til livsvarigt fængsel. 
</p><h3>
Alternativ opvækst 
</h3><p>
29-årige Bowe Bergdahl voksede op i en lille by i den nordvestlige stat Idaho. 
Hans forældre er medlemmer af en ortodoks presbyteriansk menighed og 
praktiserer en streng, calvinistisk livsførelse. Hverken Bowe eller hans 
storesøster gik i almindelig skole, men blev undervist hjemme seks timer om 
dagen af forældrene. 
</p><p>
»Vi talte hele tiden om etik og moral. Bowe blev indpodet med sandheden. Han 
var meget filosofisk i forhold til at forstå det etiske«, har hans far sagt 
til det amerikanske magasin Rolling Stone. 
</p><p>
Som femårig lærte drengen at ride og skyde med riffel og senere at køre på 
crossmotorcykler. Hans favorittegneserie var 'Basserne', og som 16-årig blev 
han fascineret af fægtning. Fægteskolen tilbød også balletundervisning, og 
Bowe forelskede sig i og flyttede sammen med en elev fra balletskolen. 
Dennes far fortalte ham om buddhisme, og i 2007 og 2008 tilbragte Bowe 
Bergdahl tid i et buddhistisk kloster. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00924/Bowe_Bergdahl_-_Tal_924462" data-id="924462" data-imgtype="jpg" data-caption="Den unge Bowe elskede at køre motocross. Foto: AP Photo/Privatfoto"/><p>
Som 20-årig tog han til Paris og forsøgte uden held at blive optaget i 
Fremmedlegionen. Tilbage i USA drev han rundt i et par år, arbejdede blandt 
andet som barista i en kaffebar, mens han drømte om noget større, har hans 
far fortalt Rolling Stone. En overgang overvejede den unge mand at rejse til 
Uganda for at lære de lokale i den nordlige del af landet at forsvare sig 
mod terrorbevægelsen Lord's Resistance Armys brutale overfald. Og sammen med 
faren talte han om at oprette en specialenhed, som skulle sættes ind mod 
krigsherrer i Sudan og Darfur. Det blev ved drømmen. Heller ikke et forsøg 
på at blive optaget i den amerikanske Coast Guard - en militær enhed, der 
beskytter USA's kyster - lykkedes for Bowe Bergdahl. 
</p><p>
I foråret 2008 meldte han sig som frivillig til hæren. Hans træning foregik på 
Fort Benning i Georgia, og efter endt grunduddannelse blev han i oktober 
udstationeret ved 501. infanteriregiment, Fort Richardson i Alaska. Hans 
kollegaer beskriver ham som en ensom ulv. Når de andre i fritiden gik på 
stripbar, blev Bowe Bergdahl på kasernen og læste bøger om uddannelse af 
piger i Pakistan og Afghanistan og om zen-meditation. 
</p><p>
Opholdet i Alaska varede kun i en måned, så blev Bowe Bergdahl sendt til et 
militært træningscenter i Mojave-ørknen i det sydlige Californien for at 
blive forberedt på udstationering og krig i Afghanistan. En brutal 
oplevelse, er opholdet blevet beskrevet som, med simulerede, men meget 
realistiske kampsituationer, ofte under ekstreme varmegrader, og ledet af 
aggressive officerer og befalingsmænd, som overfusede soldaterne i ét væk. 
Desuden fungerede det hold, Bergdahl var tilknyttet, dårligt. Det var 
udisciplineret og havde i det hele taget et elendigt ry på træningscentret. 
</p><p>
En af soldaterne, Jason Fry, husker ifølge Rolling Stone en bemærkning fra 
Bowe Bergdahl om den fremtidige udstationering i grænselandet mellem 
Afghanistan og Pakistan: 
</p><p>
»Hvis udstationeringen viser sig at være en ussel opgave, så skrider jeg bare 
ud i de pakistanske bjerge«. 
</p><h3>
Skammede sig over at være amerikaner 
</h3><p>
Foråret 2009 var et farligt tidspunkt at blive sendt til Afghanistan på. 
Krigen mod Taleban havde gennem flere år udviklet sig til en mere og mere 
blodig affære, og i stedet for at igangsætte en tilbagetrækning besluttede 
præsident Obama at tredoble det amerikanske kontingent af soldater i landet. 
Krigen eskalerede, med andre ord. 
</p><p>
Bowe Bergdahls deling blev sat ind på en udpost ved navn Mest-Melak. Opgaven 
var enkel: at bekæmpe de lokale oprørere. Bergdahl begyndte at lære det 
lokale sprog pashtun, isolerede sig mere og mere og brugte, fortæller Jason 
Fry, efterhånden mere tid sammen med afghanere end med sine kammerater. 
</p><p>
Ifølge sin far følte Bowe Bergdahl i høj grad, at han var blevet snydt af 
militæret. Han havde haft en forventning om, at han skulle til Afghanistan 
for at hjælpe de lokale med at genopbygge landet. Og nu befandt han midt i 
en regulær krig, som på det tidspunkt alene i det område havde kostet over 
130 amerikanske soldater livet. Og han befandt sig i en enhed, hvor 
disciplinen eroderede fra dag til dag samtidig med, at kamphandlingerne blev 
hyppigere og voldsommere. 
</p><p>
25. juni led Bergdahls bataljon sit første tab. En premierløjtnant ved navn 
Brian Bradshaw blev dræbt af en vejsidebombe. Bergdahl og Bradshaw havde 
lært hinanden at kende på træningscentret i Californien, og dødsfaldet 
påvirkede Bowe Bergdahl, som i forvejen var langt nede. Han sendte en mail 
til sine forældre, hvor han blandt andet skrev: 
</p><p>
»Fremtiden er for god til at blive spildt på løgne. Og livet er alt for kort 
til at blive brugt på andres fortabelse og på at hjælpe fjolser med deres 
ideer, som er forkerte. Jeg har set deres ideer, og jeg skammer mig over at 
være amerikaner«. Og i slutningen af mailen: 
</p><p>
»Vi gør nar af afghanerne for ansigterne af dem og griner ad dem, fordi de 
ikke forstår, at vi fornærmer dem (...) Jeg er ked af det hele. Den rædsel, 
Amerika skaber, er modbydelig«. 
</p><p>
Fem dage senere forsvandt Bowe Bergdahl fra udposten Mest-Melak. 
</p><h3>
Hård kritik af aftale 
</h3><p>
Der er fremkommet flere forskellige versioner af, hvad der egentlig skete 30. 
juni. På en video, som blev offentliggjort af Taleban i midten af august 
2009, fortalte Bergdahl, at han blev kidnappet, da han sakkede agterud på en 
patrulje. Mens kilder, angiveligt med forbindelse til Taleban, påstod, at 
han var taget til fange på en druktur. 
</p><p>
Også på amerikansk side var der varierende versioner af hændelsesforløbet. I 
en udgave var han blevet kidnappet, mens han havde været på latrinet. I en 
anden havde han helt frivilligt forladt lejren i selskab med tre afghanske 
soldater. Mens han i en tredje version sent om natten havde pakket noget 
vand, en kniv, sin dagbog og et kamera og derpå forladt Mest-Malak. Dette 
var også, hvad en undersøgelse, foretaget af det amerikanske 
forsvarsministerium i 2010, nåede frem til: Bergdahl forlod selv sin enhed. 
Hvilket i øvrigt også var, hvad flere af hans kollegaer fortalte – 
at han ganske enkelt var deserteret. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00924/Bowe_Bergdahl_-_Tal_924463" data-id="924463" data-imgtype="jpg" data-caption="I løbet af de fem års fangenskab offentliggjorde Taleban adskillige proof of life-videoer med Bowe Bergdahl. Foto: AP Photo/IntelCenter"/><p>
I tiden efter Bowe Bergdahls forsvinden ledte den amerikanske hær intensivt 
efter ham. Hvilket internt i hæren førte til en heftig debat. For hvorfor 
bruge så mange kræfter på at finde og derefter befri en desertør, har det 
lydt fra flere af Bergdahls kollegaer fra Afghanistan. Fjendtligheden mod 
ham er ikke blevet mindre af, at seks soldater ifølge flere medier, blandt 
andre Time, har mistet livet i jagten på Bergdahl - en oplysning, som ikke 
er blevet bekræftet af det amerikanske militær. 
</p><p>
Men om man leder efter soldater, som er meldt savnede i forbindelse med 
krigstjeneste, eller ej, har ikke noget at gøre med, om de er mistænkte for 
at være desertører, har en højtstående officer slået fast: 
</p><p>
»Spørgsmålet om netop denne soldats opførsel er helt adskilt fra vores 
bestræbelser på at befri <i>enhver</i> amerikansk soldat, som 
bliver holdt fanget af fjenden«, sagde general Martin Dempsey, formand for 
Joint Chief of Staffs, i juni sidste år til Reuters. Og så advarede 
generalen mod at dømme nogen på forhånd: 
</p><p>
»Som alle amerikanere er han uskyldig, indtil det modsatte er bevist«. 
</p><p>
I de år, Bowe Bergdahl har siddet i fangenskab, har Taleban offentliggjort 
flere såkaldte <i>proof of life</i>-videoer med krav om dels penge, 
dels løsladelse af fanger som modydelse for at sætte Bergdahl på fri fod. 
Det første krav, der blev fremsat, lød på en million dollar og frigivelse af 
21 afghanere og en pakistaner i amerikansk fangenskab. Men med årene blev 
kravene sat ned til de fem afghanske fanger, som 31. maj sidste år blev 
udvekslet med Bergdahl. 
</p><p>
Hvordan forhandlingerne om fangeudvekslingen i detaljer er foregået er ikke 
blevet offentliggjort. Men ifølge New York Times meddelte Taleban i 
september 2013 via en mellemmand fra Qatar, at man var villig til at drøfte 
en fangeudveksling. I november samme år forlangte Obamas administration 
bevis for, at Bergdahl stadig var i live, og en måned efter besøgte 
daværende forsvarsminister Chuck Hagel Qatar. Kort tid efter offentliggjorde 
Taleban en video, hvor Bowe Bergdahl så syg ud - så syg, at man angiveligt 
frygtede for hans liv. Godt et halvt år senere underskrev USA og Qatar et 
hemmeligt memorandum, hvori Qatar accepterede at huse de fem Taleban-ledere 
under sikkerhedsmæssigt forsvarlige forhold. Og 31. maj 2014 lettede en 
Black Hawk-helikopter fra den amerikanske specialenhed Delta Force fra et 
sted i det østlige Afghanistan med Bowe Bergdahl ombord. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00924/Bowe_Bergdahl_-_Tal_924460" data-id="924460" data-imgtype="jpg" data-caption="Bowe Bergdahl venter på at blive hentet af en amerikansk helikopter. Få minutter efter er han for første gang i næsten fem år en fri mand. Billedet stammer fra en Taleban-video. Foto: AP Photo/Voice of Jihad"/><p>
Det er blandt andet en del af aftalen, at de fem talebanere ikke må rejse ud 
af Qatar i et år. Men kritikken af hele forløbet har været hård. Mange - 
også medlemmer af Obamas ege administration - mener, at der er stor risiko 
for, at Taleban vil blive styrket af de fem topfolks frigivelse, uanset at 
de opholder sig i Qatar. Og at fangeudvekslingen i sidste ende kan komme til 
at koste amerikanske liv. Der er desuden også kritik af, at hele forløbet er 
foregået, uden at Kongressen er blevet orienteret. 
</p><p>
I takt med at angrebene på Bowe Bergdahl er taget til, har hans advokater 
anført, at der burde tages hensyn til, at Bergdahl har levet under 
forfærdelige forhold i fem år. Og i begyndelsen af denne måned 
offentliggjorde de en halvanden side lang redegørelse fra Bowe Bergdahl om, 
hvad han har været udsat for. Blandt andet at han i perioder kun havde fået 
meget lidt at spise og drikke, at han i et helt år var blevet holdt i 
lænker, hvilket havde medført gnavesår, som der var gået betændelse i, og at 
han stort set var blevet holdt i isolation i alle de år, han var Talebans 
fange. 
</p><p>
Men det har ikke afholdt det amerikanske militær fra at beslutte - blandt 
andet på baggrund af et grundigt forhør af Bowe Bergdahl - at manden skal 
stilles for en militær domstol. Det betyder selvfølgelig, at Bergdahl har en 
chance for at få prøvet sin sag og eventuelt blive renset for anklagerne om 
desertion. Men selv om det skulle ske, er det et åbent spørgsmål, om han 
nogensinde slipper af med mistanken om, at han stak af fra sine 
soldaterkammerater, mens de var i krig. 
</p><p><i class=" bl-elem">Kilder: Rolling Stone, Huffington Post, New York Times, Washington Post, 
Time, Wikipedia, Reuters. </i></p><p class=" bl-elem"><i class=" bl-elem">Publiceret 27. marts 2015</i></p>	
</div>
</div></body></html>
