---
layout:     post
title: 	    "Danske forskere finder klamydiaens akilleshæl"
post_author:	    
post_date:	    Mon, 04 May 2015 22:53:58 +0200
post_site:	    politiken.dk 
post_link:	    http://politiken.dk/viden/ECE2654267/danske-forskere-finder-klamydiaens-akilleshael/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Når man dyrker sex, kan der være en blind passager med, som ikke kan ses med 
det blotte øje. Det er bakterien <i>Chlamydia trachomatis</i>, der er 
en seksuelt overført bakterie, der hvert år rammer mellem 25.000-30.000 
danskere – fortrinsvis unge – og 100 millioner mennesker på verdensplan. 
</p><p>
En infektion med klamydia er nem at behandle med antibiotika, hvis man opdager 
den i tide. Problemet er, at mange er inficeret med bakterien uden at vide 
det. Det vil sige, at man med ubeskyttet sex kan smitte andre, og man kan 
selv blive syg af bakterien og i værste fald miste evnen til at få børn, 
fordi infektionen under uheldige omstændigheder kan lukke for kvindens 
æggeleder.
</p><p><b class="ext-link">LÆS OGSÅ</b><a class="embeddedlink" href="http://politiken.dk/viden/ECE2653259/ny-dansk-vaccine-virker-mod-klamydia/">Ny dansk vaccine virker mod 
klamydia</a></p><p>
Derfor har forskere i flere årtier forsøgt at udvikle en vaccine, der kan tage 
infektionen i opløbet og få bakterien slået ned, før den for alvor får 
adgang til kroppens celler. De testede vacciner har indtil videre slået 
fejl, men nu tyder det på, at der er kommet lys i mørket.
</p><h3>
Finder bakteriens svar på et landingsstel
</h3><p>
Forskere fra Statens Serum Institut har i samarbejde med Københavns 
Universitet fundet det, der kan være klamydiabakteriens akilleshæl, og har 
udviklet en slagkraftig vaccine, der virker på mus og grise og lige nu 
testes på aber i Frankrig. Opdagelsen er netop blevet offentliggjort i det 
videnskabelige tidsskrift The Journal of Infectious Diseases. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/viden/ECE2647916/forskere-tester-kunstige-hjerteklapper/">Forskere tester kunstige 
hjerteklapper</a></p><p>
I udviklingen af vaccinen har forskerne zoomet ind på en lille struktur, som 
sidder på klamydiabakteriernes overflade. Den lille struktur er helt 
essentiel for, at bakterierne kan hægte sig fast på kroppens celler og 
trænge ind i dem. Forskningschef og vicedirektør Peter Lawætz Andersen fra 
Statens Serum Institut sammenligner strukturen med det landingsstel, der 
skal forene et rumfartøj med en rumstation.
</p><p>
»Bakterien vil ikke kunne hægte sig fast på den celle, den vil inficere, uden 
denne lille struktur. Det er bakteriens akilleshæl, og det har vi udnyttet i 
udviklingen af vores vaccine«, siger Peter Lawætz Andersen.
</p><h3>
Bygger en kunstig bakterie i miniformat
</h3><p>
Forskerne har i deres arbejde bygget en model af klamydiabakterien i 
miniformat. Det har de gjort ved at beklæde nogle fedtkugler – også kaldet 
liposomer – med bakteriens uundværlige landingsstel. Det er denne 
vaccinekonstruktion, der haft en enorm virkning på forsøgsdyrenes 
immunforsvar og gjort dem i stand til at bekæmpe en infektion i kønsvejene 
og udrydde alle bakterierne. Vaccinen klæder immunforsvaret på til at kæmpe 
mod bakterien gennem to forsvarslinjer.
</p><p>
»Vores vaccine påvirker immunforsvaret, så det kan bekæmpe bakterien fra to 
fronter. Det første våben, som klamydiabakterierne vil møde, når den gør sin 
entré i kønsvejene, er en masse antistoffer, der vil binde sig til 
bakteriernes akilleshæl. Det vil dels forhindre, at bakterierne kan trænge 
ind i kroppens celler, og dels vil bakterierne dø. Hvis nogle af bakterierne 
alligevel overlever angrebet og får adgang til kroppens celler, vil de så 
blive ramt fra en ny kant. En hær af dræber-T-celler, der vil tilintetgøre 
de celler, som gemmer på den fjendtlige bakterie i sit indre«, siger Peter 
Lawætz Andersen.
</p><p><b class="ext-link">LÆS OGSÅ</b><a class="embeddedlink" href="http://politiken.dk/viden/ECE2650558/hologrammet-genopstaar/">Hologrammet genopstår</a></p><p class=" bl-elem">
Det danske forskerhold er allerede i gang med at forberede forsøg på mennesker 
og regner med at kunne stikke den første forsøgsperson i armen i 2016. De 
første forsøg vil hurtigt give en indikation på, om forskerne er slået ind 
på den rette vej.
</p>	
</div>

</div></body></html>
