---
layout:     post
title: 	    "Overblik: Tre giganter besætter dit børneværelse"
post_author:	    
post_date:	    Wed, 25 Feb 2015 09:18:00 +0100
post_site:	    politiken.dk 
post_link:	    http://politiken.dk/oekonomi/virksomheder/ECE2562152/overblik-tre-giganter-besaetter-dit-boernevaerelse/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Synes du, at der bliver brugt mange penge på legetøj hjemme i familien? Så er 
det næppe helt forkert. Legetøj er blevet en af verdens største brancher, og 
i de seneste år er markedet vokset selv under finanskrisen. Globalt anslås 
salget nu at være over 600 milliarder kroner om året. Og selv om man ikke 
nødvendigvis kender navnene på firmaerne bag, er det sandsynligt, at man 
kender nogle af produkterne. 
</p><p/><h3>
1. Lego (omsætning 2014: ukendt) 
</h3><p>
Det danske firma har det seneste årti oplevet et mindre væksteventyr. Blandt 
de store er Lego det eneste selskab, der har satset konsekvent på et eneste 
varemærke, og flere analytikere nævner det som en af grundene til, at 
selskabet er så kendt sammen med det konsekvente fokus på det, man er bedst 
til: byggelegetøj. 
</p><p>
Koncernen var i 2003 på afgrundens rand efter at have spredt sig til en række 
nye forretningsområder som robotter, men en ny koncernchef, Jørgen Vig 
Knudstorp, ryddede op og vendte tilbage til klodserne. Siden da er salget 
firedoblet. I 2012 blev Lego verdens næststørste legetøjsproducent, og i 1. 
halvår af 2014 blev det for første gang snævert verdens nummer 1, især 
drevet frem af 'The Lego Movie' og pigesucceser som Lego Friends. 
</p><h3>
2. Mattel (omsætning 2014: 40 mia. kr.) 
</h3><p>
De fleste kender især amerikanske Mattel for ikondukken Barbie, der i marts 
kan fejre sin 56 års fødselsdag. Men koncernen, der blev grundlagt fra en 
garage i Californien i 1945, har også verdenskendte mærker som Fisher-Price, 
Monster High, Hot Wheels og Masters of the Universe. Sidste år købte Mattel 
canadiske Mega, der står bag Lego-konkurrenten Mega Bloks. Men Mattel har 
problemer især med salget til sit traditionelle kernepublikum, pigerne. 
Barbie-salget faldt 16 procent sidste år, og omsætningen for hele koncernen 
gik tilbage med 7 procent. Det kostede jobbet for topchefen, Bryan Stockton. 
</p><h3>
3. Hasbro (omsætning 2014: 28 mia. kr.) 
</h3><p class=" bl-elem">
Mens Mattel traditionelt har været pigeværelsernes hersker, har amerikanske 
Hasbro, der blev grundlagt i 1923, haft samme rolle hos drengene med mærker 
som Transformers, G.I. Joe og Pokémon samt et vigtigt partnerskab med 
superheltekoncernen Marvel. Hasbro er måske allermest kendt for en række 
brætspil som Risk, Monopoly og Clue. Desuden har det fået bedre styr på 
pigesegmentet med mærker som Littlest Pet Shop og ikke mindst My Little 
Pony, der i 2013 blev udvidet med Equestria Girls - en direkte konkurrent 
til Monster High og Barbie. Salget steg i 2014 med 5 procent. 
</p>	
</div>
</div></body></html>
