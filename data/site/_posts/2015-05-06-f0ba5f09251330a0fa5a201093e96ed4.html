---
layout:     post
title: 	    "Andenpilot øvede sig på fatal nedstigning før Germanwingskatastrofe"
post_author:	    
post_date:	    Wed, 06 May 2015 12:36:03 +0200
post_site:	    politiken.dk 
post_link:	    http://politiken.dk/udland/ECE2657242/andenpilot-oevede-sig-paa-fatal-nedstigning-foer-germanwingskatastrofe/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Den tyske andenpilot, der i marts bevidst fløj et Germanwings-fly mod en 
bjergside i De Franske Alper og dræbte både sig selv og 149 andre, øvede sig 
på en såkaldt kontrolleret nedstigning inden den fatale flyvning. 
</p><p>
Det bekræfter den franske havarikommission, BEA, der efterforsker 
omstændighederne omkring katastrofen, i dag i en foreløbig rapport, skriver 
nyhedsbureauet AP. 
</p><p>
Ifølge de franske efterforskere skete det hele fem gange under udflyvningen om 
morgenen 24. marts, hvor andenpiloten senere på dagen sendte passagererne på 
Germanwings' flight 9525 i døden. 
</p><p>
Også ved udflyvningen skal kaptajnen have efterladt andenpiloten alene i 
cockpittet, skriver havarikommissionen i sin rapport. 
</p><p>
Lufthansa siger ifølge AP, at de endnu ikke har haft tid til at læse de 
franske efterforskeres rapport, og at de ikke regner med at komme med en 
kommentar til de nye oplysninger lige med det første. Lufthansa ejer 
Germanwings. 
</p><h3>
150 mennesker blev dræbt 
</h3><p>
150 personer blev 24. marts dræbt, da Germanwingsflyet bragede ind i en 
bjergside i De Franske Alper. 
</p><p>
Halvdelen af passagererne om bord var tyskere. Omkring 50 kom fra Spanien, og 
der var også en enkelt dansker med på flyet. 
</p><p>
Flyet lettede med 26 minutters forsinkelse fra lufthavnen i Barcelona med kurs 
mod Düsseldorf. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/udland/ECE2632119/da-150-personer-blev-ofre-for-en-enkelt-mands-uforstaaelige-handling/">Da 150 personer blev ofre for 
en enkelt mands uforståelige handling</a></p><p>
Efter godt tyve minutters flyvning, klokken 10.27, bad kaptajnen sin 
andenpilot om at gøre flyet klar til landing. Andenpiloten svarede med ord 
som »forhåbentlig« og »lad os se«. 
</p><p>
På det tidspunkt opfordrede andenpiloten kaptajnen til endnu engang at gå på 
toilettet. De to mænd havde tidligere moret sig over, at kaptajnen havde 
glemt at gå på toilettet inden take-off. 
</p><h3>
Kaptajnen går på toilettet 
</h3><p>
Et par minutter senere skubbede kaptajnen så sit sæde tilbage og smækkede 
døren til cockpittet bag sig, da han gik på toilettet. 
</p><p>
Det var på det tidspunkt, klokken 10.30, at automatpilotens højdemål blev 
ændret fra 38.000 fod til blot 96 fod - 29 meter. Dermed fik flyet direkte 
kurs mod bjergene i De Franske Alper. 
</p><p>
To minutter senere forsøgte flyveledere at få kontakt til flyet. Alarmen i 
flyet gik i gang, fordi flyet mister højde alt, alt for hurtigt. De to sorte 
bokse, som efterforskerne hurtigt fandt frem til ved nedstyrtningsstedet, 
afslører, at der flere gange lød en metallisk banken på døren til 
cockpittet, som var låst, og som andenpiloten afviste at låse op. 
</p><p>
På optagelsen kan man angiveligt høre flyets kaptajn råbe: 
</p><p>
»For Guds skyld, åben døren«. 
</p><p>
Og lidt senere: 
</p><p>
»Åbn den skide dør!«. 
</p><p>
Døren blev aldrig åbnet. Andenpiloten svarede aldrig. Lydoptagelserne fra de 
sidste minutter, inden flyet bragede mod bjergsiden, afslører kun AL's 
rolige åndedræt. 
</p><p>
Ingen af de 150 ombordværende overlevede, da Airbus A320-maskinen ramte 
bjergvæggen med mere end 700 kilometer i timen. 
</p><h3>
Andenpiloten kom hurtigt i fokus 
</h3><p>
Allerede to dage efter katastrofen fortalte den franske anklagemyndighed, at 
andenpiloten var alene i cockpittet, da flyet styrtede ned. 
</p><p>
Anklagemyndigheden fortalte også meget hurtigt, at de arbejdede med en teori 
om, at andenpiloten var i live til det sidste, og at han med vilje fløj sig 
selv og de øvrige ombordværende i døden. 
</p><p>
Dagen efter, fredag 27. marts, kom det frem, at tysk politi under en 
ransagning af andenpilotens hjem fandt iturevne lægeattester og henvisninger 
til yderligere lægebehandling. 
</p><p class=" bl-elem">
En af henvisningerne skal have været til en undersøgelse den tirsdag, flyet 
styrtede ned. 
</p>	
</div>

</div></body></html>
