---
layout:     post
title: 	    "Interview med Inge Eriksen: Jeg får »fysisk ondt« af at høre på tonen i udlændingedebatten"
post_author:	    
post_date:	    Sat, 14 Mar 2015 18:28:41 +0100
post_site:	    politiken.dk 
post_link:	    http://politiken.dk/kultur/ECE2587843/interview-med-inge-eriksen-jeg-faar-fysisk-ondt-af-at-hoere-paa-tonen-i-udlaendingedebatten/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4 class="fallback">fakta</h4>
<p class="fakta-body" data-buildingblock="embedded_factboxlink">
Interview med Inge Eriksen bragt i Politiken 29. juli 2008.
</p>
</div><p>
Hun ser næsten skrøbelig ud, der i sin store, udskårne træstol fra »en gammel 
tante ovre i nummer 5«. 
</p><p>
Der er heller ikke meget stormtrop over hendes bevægelser, når hun skænker te 
fra den lille porcelænspotte og placerer koppen på et lille, spinkelt 
udtræksbord. 
</p><p>
Men så begynder Inge Eriksen at tale, og så dirrer væggene i den gamle 
funkislejlighed i Aalborg. Det er lige før, at de andre forfattere derovre i 
reolen begynder at råbe med, hvilket da heller ikke ville undreInge Eriksen: 
Tonen i den danske udlændingedebat er blevet så intolerant, at den ganske 
simpelt må vække alle, der beskæftiger sig med at formulere sig, mener hun: 
</p><div class="art-quote article-box">
<p class="quote"/>
<blockquote>
<p class="quote-txt">
... millioner af muslimer tænker sgu da ikke ens! Så længe vi ikke kender 
forskel på shia og sunni, kan vi slet ikke deltage i den diskussion
</p>
</blockquote>
</div><p>
»Det gør direkte fysisk ondt på os sprogmennesker at høre på sådan en tone«, 
bandbuller hun med markant nordjysk eftertryk. </p><p>
Sprogprofessor Per Øhrgaard har som led i Politikens sommerstafet bedt den 
gamle venstrefløjsforfatter tage stilling til et spørgsmål, der brænder på 
for ham: 
</p><p>
»Hvordan kan det være, at danskerne er blevet bange for verden?«. 
</p><p>
Det mener Per Øhrgaard, at han kan se på asylpolitikken og Dansk Folkepartis 
position, at danskerne er, og Inge Eriksen er helt på. Vi blevet bange for 
verden, mener hun. Og dog: 
</p><p>
»Jo, altså, det er ubetvivleligt, at danskerne er blevet bange for verden. Men 
jeg ved ikke, hvem »vi« er, for jeg er altså ikke bange for verden«.
</p><p>
Og så kommer Inge Eriksen i tanke om en erindring fra 90'erne og læner sig 
lidt tilbage i den udskårne: 
</p><p>
»Jeg kan huske engang i Beirut ...«, begynder hun. 
</p><p>
»Det var lige efter borgerkrigen, og jeg skulle have en tilladelse for at 
rejse rundt, så jeg måtte hen til tobakshandleren for at få taget et 
pasfoto. Men da jeg kom nogle timer senere for at hente billedet, var det 
ikke mig, jeg så på billederne. Tobakshandleren sagde: Jo, det er dig, du er 
den eneste, der er blevet fotograferet i dag. Jeg kiggede igen på billedet 
og så den her drømmende, svømmende kvinde, som jeg aldeles ikke kunne 
genkende. Og så dæmrede det: Guuuud, det er en kvinde, der er forelsket. I 
Beirut«. 
</p><p>
Den betagelse er Inge Eriksen stadig ramt af. Men det er der mange andre, der 
ikke er, mener hun, og det gør hende »dybt fortvivlet«. 
</p><p>
»Jeg er så flov over det, Danmark efterhånden står for! Jyllands-Postens 
Muhammedtegninger og statsministerens uheldige håndtering af den sag, da han 
ikke ville drikke kaffe med ambassadørerne i en times tid ... Jeg elskede 
Beirut! Jeg elskede Egypten! Men nu føler jeg, at jeg er udelukket fra at 
komme. Bare tanken om mennesker, jeg har været glad for at være sammen med, 
som jeg har grinet med, og som jeg nu ikke kan se, fordi jeg ikke kan 
udholde tanken om at se dem kigge på mig med skepsis«. 
</p><h3>
»Jeg skammer mig«
</h3><p>
Hendes blik fastholder den, hun taler med. Hun mærker spørgsmålet, før det 
kommer, og svarer: 
</p><p>
»Nej! Jeg kan ikke tage af sted! Jeg ville gerne, det lover jeg dig. Jeg kan 
godt stå og sige dernede, at jeg ikke er enig i den politik, vi fører, men 
jeg er repræsentant for mit land på en eller anden måde, og jeg skammer 
mig!«, kommer det med fonetiske udråbstegn fra den lille kvinde i stolen. 
</p><p>
I sine stille stunder kan Inge Eriksen finde på at åbne for uredigerede 
folketingsdebatter på tv, og især tonen fra Dansk Folkepartis fætre, 
Langballe og Krarup, kan gøre hende rasende. Hun husker, hvordan hun som ung 
lærte i samfundsfag, at man i Folketinget tiltaler hinanden: »Ærede medlem«. 
</p><p>
»Det fandt jeg højkomisk dengang, men når jeg ser på, hvordan tonen er i dag, 
så var det da bedre med lidt højstemthed«. 
</p><p>
Inge Eriksen ser et »forfald uden lige« i den politiske kultur, erklærer hun. 
Men så popper en ny erindring op, hun kan lune sig ved: Da hun boede nær 
asyllejren i Brovst indtil for få år siden, oplevede forfatteren faktisk 
landsbyernes faste beboere favne deres nye medborgere. 
</p><p>
»Der var åbent hus! Og det gjaldt også den anden vej: Dagen efter massakren på 
det store marked i Sarajevo holdt lejren bogstavelig talt åbent hus, og 
trods tragedien gjorde de alt for, at vi skulle føle os godt tilpas. Hele 
landsbyen var på besøg, og jeg siger dig: Ingen af os glemmer nogensinde den 
dag«. 
</p><p>
Men hvorfor skulle danskerne så være blevet bange for fremmede nu? 
</p><p>
»Det er kinesisk vandtortur. Hjernevasken. Det lille, daglige dryp«, siger hun 
med hørligt punktum for hver ytring. 
</p><p>
Men hvilke daglige dryp - og hvor kommer de fra? 
</p><p>
»Fra Dansk Folkeparti. Hver gang der er den mindste lejlighed til det, så 
prøver de at skubbe grænsen endnu længere ud for, hvad man kan sige af 
uforskammetheder. Partiet har kun én mærkesag, og det er at få alle 
udlændinge ud af Danmark, men sådan noget som økonomi, det er de sgu ikke så 
gode til. Vi er en del af den globale økonomi og har brug for hinanden, og 
det har en stor del af dansk erhvervsliv da også indset for længst. Men det 
bliver efterhånden svært at få mennesker til at komme, når alle ved, at det 
her er blevet et rigtig racistisk samfund med sammenknebne knæ og Dannebrog 
på flagstangen«. 
</p><h3>
Massiv angst 
</h3><p>
Inge Eriksen læner sig helt frem i stolen, og pointerne slås fast med 
markerede håndbevægelser gennem luften. Det store armbånd blinker som et 
sværd, når sollyset fra altanvinduerne falder ind på det, og Dansk 
Folkeparti og dele af regeringen får læst og påskrevet. Men der er også 
intolerance på den anden side, det har de borgerlige ikke patent på, 
understreger hun. Inge Eriksen kan ikke blive færdig med at undre sig over 
paradokset: Aldrig har så mange danskere rejst så tit, så langt væk og været 
så glade for at møde så mange udlændinge - og »aldrig har man oplevet så 
massiv en angst for alt det fremmede«, når danskerne er tilbage i deres 
sofaarrangementer igen. 
</p><p>
»Jeg ved ikke, hvorfor det sker. Tror du ikke, jeg har tænkt på det? Det er 
absurd. Folk taler om integration, men mener assimilation. De har fået de 
der daglige dryp om, at muslimer er muslimer er muslimer. Men millioner af 
muslimer tænker sgu da ikke ens! Så længe vi ikke kender forskel på shia og 
sunni, kan vi slet ikke deltage i den diskussion«. 
</p><p>
Inge Eriksen er fremme ved noget, der er centralt for hende, og inden hun 
uddyber, lader hun ordene bundfælde sig: 
</p><p>
»Den politiske debat er forsvundet fra det offentlige rum«, lyder det med så 
meget tordenrøst, som små 160 cm kvinde kan opbyde. Hvad hun mener med det? 
</p><p>
»Jeg mener, at alt - alt - gøres til spørgsmål om værdier og følelser. Og 
følelser kan man ikke diskutere. 'Der er ikke noget at komme efter', hedder 
det, igen og igen. Protesterer pæne damer i whiskybæltet imod nedskæringer i 
den lokale børnehave, kaldes de socialistiske ballademagere, og protesterer 
man imod Irakkrigen, spørger statsministeren: Vil I da have Saddam tilbage? 
Det er en flabethed at reducere diskussionen på den måde, og det gør, at vi 
mister den politiske diskussion«. 
</p><p>
For en 72-årig kvinde, der bærer koldkrigen med sig som en tung, politisk arv, 
er det forstemmende at opleve, at diskussionen igen er endt i en kuldslået 
opsplitning mellem 'dem' og 'os'. Da muren faldt, varInge Eriksen med egne 
ord lykkelig. 
</p><p>
»Jeg tænkte: Nu er vi færdige med den der opdeling af verden i sort og hvidt, 
nu skal det ikke længere være 'dem' og 'os'. Jeg havde virkelig håbet, at 
der ville blive plads til en helt ny tankegang - men nej«, siger hun. 
</p><p>
Så kigger hun op, som om hun ryster pelsen lidt. Slår en latter op: For 
danskerne har et hemmeligt våben imod bragesnak, har hun iagttaget. Blandt 
andet derude i landsbyen ved asylcenteret var det tydeligt: 
</p><p>
»Dybest set vil mennesker helst have det rart med hinanden og leve i fred«, 
siger hun. 
</p><p class=" bl-elem">
»Det kan man alligevel ikke holde nede«. 
</p>	
</div>
</div></body></html>
