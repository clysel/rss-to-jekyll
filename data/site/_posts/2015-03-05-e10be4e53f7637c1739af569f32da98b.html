---
layout:     post
title: 	    "Redaktør: Sådan kvaser Tivoli sig selv"
post_author:	    
post_date:	    Thu, 05 Mar 2015 11:41:23 +0100
post_site:	    politiken.dk 
post_link:	    http://politiken.dk/ibyen/byliv/ECE2574381/redaktoer-saadan-kvaser-tivoli-sig-selv/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-quote article-box">
<p class="quote"/>
<blockquote>
<p class="quote-txt">
Det var globaliseringens første bølge, der blev fanget i tid i form af 
mellemøstlige løgkupler og et kinesisk tårn. Nu skylles Tivoli så over af en 
ny globalisering.
</p>
</blockquote>
</div><p>
Så vidt jeg husker, døde min mormor i 1975. Hun var i hvert fald lige fyldt 75 
år, men var for syg af kræft til selv at deltage i fejringen af sin 
fødselsdag. I stedet gav hun min mor og far og os tre børn en tur i Tivoli. 
Det var strålende vejr, og jeg husker at stå forventningsfuldt i kø til 
forlystelserne og særlig at blive mast af mine ældre søskende i den bedste 
forlystelse, Kålormen, og hvordan vi faldt i søvn på bagsædet på bilturen 
hjem. 
</p><p>
Netop den dag støbtes forestillingen om min barndoms Tivoli. Det var et sted 
af spændt forventning og evig sommer. En støvet grøn have med voldsomme 
maskiner, der var omkranset af en by udenfor, der kørte som et tapet omkring 
haven med Arne Jacobsens SAS-hotel som et mystisk moderne eventyr og Martin 
Nyrops rådhustårn som et historisk pejlemærke. 
</p><p><b class="ext-link">Læs også</b><a class=" bl-elem" href="http://politiken.dk/ibyen/byliv/ECE2549898/snoop-dogg-og-jessie-j-gaester-plaenen-i-tivoli/">Snoop 
Dogg og Jessie J gæster Plænen i Tivoli</a></p><p>
De fleste voksne danskere bærer i deres hoved et idealtivoli, som de oplevede, 
dengang de var børn. Hvordan det ser ud, er helt afhængigt af, hvor gamle de 
er, men fælles for deres idealer er, at det ikke svarer til det Tivoli, de 
kan opleve i dag. 
</p><p>
Tivoli er en milliardforretning, der lever af et vist mål af tradition og 
fornyelse. 
</p><p>
Men det er, som om fornyelsen nu er ved at miste forbindelsen til traditionen. 
Eventyret, skalaen og stemningen er ved at forgå i en hidsigt voksende 
udnyttelse af kvadratmeterne. 
</p><p>
Man skulle tro, at det ikke kunne blive meget værre for Tivoli, end da Dansk 
Industris udblokkede glasskrummel af en ombygning maste sig på i det 
nordvestlige hjørne mod Rådhuspladsen. Men Tivoli selv bliver ved med at 
overraske. 
</p><p><b class="ext-link">Læs også</b><a class=" bl-elem" href="http://politiken.dk/kultur/arkitektur/ECE2442670/arkitekturredaktoer-nyt-tivoli-byggeri-er-som-en-vaad-karklud/">Arkitekturredaktør: 
Nyt Tivoli-byggeri er som en våd karklud</a></p><p>
For nylig afslørede de designet til en ny udnyttelse af hjørnet 
Bernstorffsgade/Vesterbrogade udført af den amerikanske tegnestue Pei, Cobb, 
Freed &amp; Partners. Projektet hedder Tivoli Hjørnet og skal ad åre komme 
til at omkranse hovedindgangen og skal rumme en udvidelse af Nimb Hotel, 
butikker, restauranter og cafeer. Bygningen er tænkt i let bølgende 
horisontale bånd af glas og vil således følge op på den skalaløse 
dematerialisering af området, som Industriens Hus har påbegyndt. 
</p><p>
Nu har Tivoli så afsløret endnu et projekt tegnet af havens nye pennefører 
Pei, Cobb, Freed &amp; Partners. 
</p><p>
Det er et hus til Tivolis talentskoler for musik og ballet, som hidtil har 
holdt til i H.C. Andersen Slottet. 
</p><p>
Tivolis tegninger viser, hvordan den kommende bygning vil lægge sig omkring 
den eksisterende koncertsal og restauranten Wagamama midt i Tietgensgade 
over for Ny Carlsberg Glyptotek. 
</p><p><span class="img-contimg-fl-right"><img class="image inlineLightBox" src="http://multimedia.pol.dk/archive/00918/Tivoli_2_918297y.jpg" alt="" border="0"/></span></p><p>
Bygningen skal hedde Tivoli Huset og vil rumme 4.000 kvadratmeter fordelt på 
fire etager oven på Wagamama. Det ligner en let stålkonstruktion, der mod 
Tietgensgade vil få store glasflader og dermed en rar udsigt over byen for 
de børn og unge på talentskolen, der kæmper med piruetter og trommehvirvler. 
</p><p>
Tietgensgade opfattes i forvejen som Tivolis bagside, og bygningen vil, hvis 
den får den tilstrækkelige transparens, relief og antal døråbninger, kunne 
opleves som en åbning mod gaden. Men det vil nok snarere opleves, at huset 
lukker af for den visuelle kontakt til haven. Indefra vil den fremstå som en 
stejl mur, og Tivoli Huset vil få haven til at føles som et gårdrum. 
</p><p>
Tivoli er en privat virksomhed, og den kan gøre, hvad den vil, men det er også 
en stor kulturarv, den bærer på, og den er de ved at lade løbe fra sig. 
Arkitektonisk synes Pei, Cobb, Freed &amp; Partners i hvert fald ikke at 
have fået fat i den lange ende. 
</p><p>
Deres internationale, minimalistiske arkitektur er ikke født ud af en særlig 
følsomhed for stedet. 
</p><p><b class="ext-link">Læs også</b><a class=" bl-elem" href="http://politiken.dk/kultur/arkitektur/ECE2437183/tivoli-faar-ja-til-storstilede-byggeplaner/">Tivoli 
får ja til storstilede byggeplaner</a></p><p>
Den visuelle åbenhed og forbindelse til den omgivende by, som Tivolis hegn 
altid har givet haven og dens lille pavillonskala, synes at være forsvundet 
i projekternes store flader og materielle vægtløshed. 
</p><p>
Haven var tidligere en rejse rundt i verden, her blev man på en vandretur 
præsenteret for fremmede steder. Det var globaliseringens første bølge, der 
var fanget i tid i form af mellemøstlige løgkupler og et kinesisk tårn. Nu 
skylles Tivoli så over af en ny globalisering, hvor international 
minimalisme sletter sporene af havens lokale karakter. 
</p><p>
Det handler i enhver fornyelse om at forstå, hvad der er stedets ånd. I og med 
at Tivolis rand bliver tættere bebygget med nye større huse, bliver haven 
lige så stille udvandet. Det går op og ned i showbiz. Men i Tivoli er det, 
som om, at forlystelsesparken kun går ned, hver gang nye bygninger rejser 
sig op omkring den. 
</p><p>
Når jeg går forbi og kigger ind gennem støbejernshegnet bliver 
forlystelseslivet derinde, der flimrer forbi øjnene, en rejse tilbage til 
tiden, hvor mit idealtivoli blev skabt. Denne åbenhed i randen er en 
attraktion, som reduceres med de nye projekter. 
</p><p class=" bl-elem"><b class="ext-link">Læs også</b><a class=" bl-elem" href="http://politiken.dk/kultur/scene/ECE2404935/tivoli-bygger-nyt-ballethus-til-130-millioner-kroner/">Tivoli 
bygger nyt ballethus til 130 millioner kroner</a></p>	
</div>
</div></body></html>
