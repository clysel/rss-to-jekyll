---
layout:     post
title: 	    "Anklage: Politimand købte thaicafé og campingvogne for hashpenge"
post_author:	    
post_date:	    Thu, 07 May 2015 11:09:48 +0200
post_site:	    politiken.dk 
post_link:	    http://politiken.dk/indland/ECE2658941/anklage-politimand-koebte-thaicaf-og-campingvogne-for-hashpenge/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
En københavnsk politimand fik ifølge anklagemyndigheden del i op mod fire 
millioner kroner, som stammede fra kærestens salg af hash i Pusher Street.
</p><p>
De mange penge blev angiveligt brugt på blandt andet en café i Thailand, 
grunde på Midtsjælland, 14 campingvogne og otte personbiler.
</p><p>
Det fremgår af sagens anklageskrift, som nu er blevet offentliggjort.
</p><p>
Ritzau kunne i sidste uge fortælle, at der var rejst tiltale mod politimanden, 
men først nu er det kommet frem, hvad politimanden konkret er anklaget for.
</p><p>
Tiltalen er rejst efter straffelovens grove hæleribestemmelse, som blandt 
andet omfatter omgang med udbytte, der stammer fra kriminalitet.
</p><h3>
Anklageskrift: Hæleri
</h3><p>
Sagen mod den 54-årige politimand indgår i det store sagskompleks Operation 
Nordlys, hvor cirka 80 personer i løbet af foråret er blevet dømt for at 
deltage i organiseret hashhandel på Christiania. Blandt de dømte er 
politimandens tidligere samlever.
</p><p>
Politimanden har ifølge anklagemyndigheden nydt godt af de mange penge, som 
kæresten tjente ved sine kriminelle gerninger.
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/ECE2607980/ha-medlem-doemt-som-bagmand-i-hash-sag/">HA-medlem dømt som bagmand i 
hash-sag</a></p><p>
Det fremgår af sagens anklageskrift, at politimanden var vel vidende om 
pengenes ulovlige ophav, og derfor bør han efter anklagemyndighedens 
opfattelse straffes for hæleri.
</p><p>
Sagen mod politimanden har været mere end et år undervejs. Den begyndte 13. 
marts sidste år, da politiet flere steder i landet foretog ransagninger og 
anholdelser som led i efterforskningen af den organiserede hashkriminalitet 
på Christiania.
</p><p>
Flere end 80 personer blev anholdt og siden dømt i sagen. Politimanden blev 
varetægtsfængslet, sigtet og siden løsladt.
</p><h3>
Politimand ønskede mentalundersøgelse
</h3><p>
Herefter gik der lang tid, før der kom skub i sagen. Det skyldtes blandt 
andet, at politimanden skulle igennem en mentalundersøgelse. Angiveligt var 
det politimanden selv, der ønskede mentalundersøgelsen.
</p><p>
Det fremgår dog af anklageskriftet i sagen, at der efter anklagemyndighedens 
opfattelse ikke er grundlag for at bede om en behandlingsdom eller en anden 
foranstaltning end straf.
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/ECE2603525/yderligere-12-maend-doemt-for-hashsalg-paa-christiania/">Yderligere 12 mænd dømt for 
hashsalg på Christiania</a></p><p>
Med andre ord bør politimanden sendes i fængsel - hvis det står til 
anklagemyndigheden.
</p><p class=" bl-elem">
Sagen mod politimanden bliver senere i år behandlet ved Københavns Byret.
</p>	
</div>

</div></body></html>
