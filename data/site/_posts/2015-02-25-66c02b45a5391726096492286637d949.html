---
layout:     post
title: 	    "DTU: Ny grænseværdi for bisphenol A er stadig seks gange for høj"
post_author:	    Anne Marie Lykkegaard
post_date:	    Wed, 25 Feb 2015 09:36:12 +0000
post_site:	    ing.dk 
post_link:	    http://ing.dk/artikel/dtu-ny-graensevaerdi-bisphenol-er-stadig-seks-gange-hoej-174358
---
<html><body><div><section class="body"><p>Grænseværdien på det kemiske stof bisphenol A skal være 0,7 mikrogram per kilo kropsvægt om dagen, hvis vi skal være beskyttet mod hormonforstyrrende effekter. Det vurderer DTU Fødevareinstituttet, der netop har gransket de studier, som EU's fødevaresikkerhedsautoritet, Efsa, har brugt til at fastsætte en ny grænseværdi på bisphenol A.</p>
			<p><a href="http://www.efsa.europa.eu/en/efsajournal/pub/3978.htm">Efsa's forskere er netop kommet frem til</a>, at EU's gennemsnitsforbruger må udsættes for fire mikrogram bisphenol A per kilo kropsvægt om dagen og ikke 50 mikrogram, som er den tidligere vurdering.</p>
			
			<p>Men de fire mikrogram er ifølge DTU stadig næsten seks gange for højt.</p>
			<p>»Vi har taget udgangspunkt i præcis de samme studier, og på mange områder er vi enige, men hvis grænseværdien skal beskytte mod skadelige effekter på brystvæv, kønsudvikling og hjernen, så kommer vi frem til en lavere grænseværdi end Efsa,« siger Ulla Hass, der er professor og forskningsgruppeleder ved DTU Fødevareinstituttet og har været med til at lave DTU’s vurdering.</p>
			<h2>0,7 mikrogram beskytter mod uheldige effekter</h2>
			<p>Efsa’s ny vurdering kommer, efter at et ekspertpanel har gennemgået 450 videnskabelige artikler, hvor forskerne konkluderer, at grænseværdien skal være på fire mikrogram per kilo kropsvægt. Dog vurderer de, at gennemsnitsforbrugeren udsættes for mindre end de fire mikrogram.</p>
			<p>Fødevarestyrelsen har efter offentliggørelsen af Efsa’s rapport bedt om en ny vurdering af stoffet fra DTU Fødevareinstituttet. Forskerne fra DTU har derfor kigget på de vigtigste studier, som Efsa har brugt i deres rapport.</p>
			
			<p>Den store forskel i grænseværdierne kommer ifølge Ulla Hass, fordi forskerne på DTU har set nærmere på de uheldige effekter, som bisphenol A blandt andet kan have på hjernens udvikling samt udviklingen af brystvæv og kønsorganer hos dyr.</p>
			<p>»Det er to forskellige faglige vurderinger, og i faglige vurderinger kan man komme frem til noget forskelligt. Vores vurdering er, at grænseværdien skal være lavere for at beskytte mod de hormonforstyrrende effekter, men det er ikke vores opgave at fastsætte denne værdi,« siger Ulla Hass.</p>
			<p>Hun fortæller, at det er svært at fastsætte en grænseværdi for netop bisphenol A, fordi de videnskabelige studier peger i vidt forskellige retninger.</p>
			<p><aside class="plugin right box">
			  Bisphenol A</aside></p>
			<p>Bisphenol A bruges som kemisk komponent i fremstillingen af polycarbonat og epoxyharpikser.</p>
			<p><strong>Polycarbonat</strong> er en form for brudsikker plast, der blandt andet kan tåle høje temperaturer og anvendes i mange hverdagsprodukter såsom elektriske apparater, køkkenredskaber, drikkedunke og legetøj.</p>
			<p><strong>Epoxyharpiks</strong> bruges i en lang række industriprodukter såsom vindmøllevinger og brobelægninger, men er også at finde i tandfyldninger og som beskyttende overfladebehandling i vandrør og som beklædning indvendigt i konservesdåser.</p>
			<p>Bisphenol A bruges desuden på termisk papir til bl.a. kasseboner.</p>
			<p><strong>I 2010</strong> blev Danmark det første land i Europa til at forbyde bisphenol A i produkter til børn fra 0-3 år. Siden fulgte EU efter og forbød brug af stoffet i sutteflasker i hele EU. 
			</p>
			<p>»Bisphenol A er et af de stoffer, der er undersøgt allermest, og i rigtig mange år har det været svært at vurdere, hvor grænseværdien skal være. Det skyldes, at nogle studier finder en hormonforstyrrende effekt ved lave doser, mens andre studier ikke finder en effekt ved samme doser,« siger hun.</p>
			<p>»Efsa har også kigget på studierne på tværs, og de har faktisk gjort et stort stykke arbejde for at vurdere sandsynligheden for en effekt ved forskellig doser, og det er positivt. Men vi vurderer, at det skulle gøres på en anden og bedre måde. Det her er vores bedste faglige vurdering, og vi synes selv, at vi har nogle gode videnskabelige argumenter bag,« siger Ulla Hass.</p>
			<p>Ulla Hass håber, at myndighederne i EU og Danmark vil kigge nærmere på både Efsas og DTU’s nye vurderinger. Men Danmark kommer ifølge fødevareminister Dan Jørgensen (S) ikke til at få sin egen lovgivning på området.</p>
			<p>»Jeg synes, at vi skal følge DTU's grænseværdi. Den hurtigste og letteste måde at gøre det på er at lave en frivillig aftale i Danmark. Går vi igennem EU-systemet, kan det tage årevis. Derfor vil jeg tage fat i erhvervet, så vi sammen kan lave en aftale om at få indholdet af bisphenol A i danske produkter ned,« siger han til Altinget.dk.</p>
			<p>Fødevarestyrelsen oplyser, at den arbejder på at få flere produkter uden bisphenol A på markedet.</p>
			<p>»Fødevarestyrelsen tager dette meget alvorligt, men er glade for, at gennemsnitsforbrugeren ifølge Efsas vurdering er udsat for mindre end fire mikrogram. Samtidigt arbejder Fødevarestyrelsen på at få eksponeringen af bisphenol A endnu længere ned, og vi er i dialog med erhvervet, der er positiv indstillet over for at udvikle produkter uden bisphenol A,« skriver Charlotte Legind, der er miljøkemiker i styrelsen, i en mail til Ingeniøren.</p>
			
		</section></div></body></html>
