---
layout:     post
title: 	    "Tag med Anders Breinholt på tur til Ølstykke og Tårnby"
post_author:	    
post_date:	    Tue, 31 Mar 2015 16:00:11 +0200
post_site:	    politiken.dk 
post_link:	    http://politiken.dk/magasinet/interview/ECE2609905/tag-med-anders-breinholt-paa-tur-til-oelstykke-og-taarnby/
---
<html><body><div><div class="art-body"><h3>
Det er bare aldrig blevet til noget 
</h3><p>
»Den kirke blev min far bisat fra«, siger han og nikker mod en moderne hvid 
kirke af tvivlsomt arkitektonisk tilsnit lidt længere tilbage i landskabet. 
</p><p>
»Den vandt Ekstra Bladets øjebæ, da de kørte den kampagne i 1990’erne«. 
</p><p>
»Og deroppe ligger han begravet«, fortæller han og peger op mod en kirkegård 
lidt længere fremme. 
</p><p>
Anders Breinholt var 27, da hans far ringede til ham og fortalte, at han havde 
cancer i leveren. Otte måneder senere, i oktober 1998, sad han »helt 
falck-redderagtigt« og tog sin fars puls på hospitalet, til den ikke slog 
længere. 
</p><p>
»Min farfar og farmor var ikke døde endnu. Og så kom de der og sagde farvel 
til ham. Helt hjerteskærende og urimeligt. Så blev han brændt, og urnen blev 
sat ned deroppe. Og jeg har ikke været der siden. Det kunne en psykolog 
sikkert godt få noget ud af«. 
</p><p>
Det er ikke, fordi han ikke har lyst. 
</p><p>
»Det er bare aldrig blevet til noget. Nu da vi kørte forbi, tænkte jeg ikke 
engang over, at jeg ikke havde været der, eller at vi lige kunne køre forbi. 
Men jeg har et bånd fra min gamle telefonsvarer, hvor han har lagt en 
besked. Den har jeg gemt og hørte den rimelig tit efter hans død«. 
</p><p>
Tv-værten skal tisse. Så vi holder ind ved Ølstykke bageri og konditori. Efter 
nogle minutter kommer han retur med en bagerpose og en lang strimmel papir 
til at tørre hænderne i. 
</p><p>
»Der var sgu tre studenterbrød for 28, du. Men hvis der ryger krymmel ud på 
sæderne ...«. 
</p><p>
Vi holder ind ved et busstoppested og æder forsigtigt de tunge, fugtige 
studenterbrød med hvid glasur. Halvandet til hver. Og taler om dengang, 
Breinholt pakkede paranødder i en garage hos en dame, der underbetalte ham. 
Indtil hans far kom og bankede på døren og truede med fagforeningen. 
</p><p>
Siden kørte han grøntsager rundt til restauranter i Nordsjælland sammen med 
Thor fra Thors Frugt &amp; Grønt. Inden han fik job som flaskedreng i 
Brugsen, der nu er blevet til en Fakta. 
</p><p>
»Det var et af de bedste job, jeg har haft. Jeg flirtede faktisk med tanken om 
at blive butikselev. Kommis. For det var sjovt og fedt, og der var mennesker 
omkring én hele tiden«. 
</p><h3>
Piger og petting 
</h3><p>
Som barn var Anders Breinholt »vildt optaget af musik«, hørte Christian 
Flagstad og Kim Schumacher i radioen og købte sin første single, Eddie 
Grants ’Electric Avenue’, i Tv Ringen i Ølstykkecenteret. 
</p><p>
Siden fulgte en periode med Electric Boogie, som blev afløst af Iron Maiden. 
Men så begyndte han at hænge ud med nogle drenge, der hørte Depeche Mode og 
Nitzer Ebb. Alle Iron Maiden-pladerne blev solgt i Den Blå Avis, og der blev 
råd til at hørte Erasure og Depeche Mode i Valby Hallen. 
</p><p>
»Det var mine første koncerter. Hold kæft, hvor var det fantastisk«, sukker 
han, da vi kører igennem Ølstykke Ø og forbi ungdomsskolen Hampen, hvor 
Breinholt »begyndte at gå op i piger og petting«. 
</p><p>
En flok drenge i ungdomsskolealderen får øje på ’Natholdets’ vært gennem 
bilruden. De hopper, smiler og vinker med lange pubertetsarme og fatter 
næsten ikke deres eget held en almindelig tirsdag eftermiddag i Ølstykke Ø. 
</p><p>
Det var også på Hampen, at Anders Breinholt tog et dj-kursus hos »Claus 
Kludder, der muligvis er ansat endnu«, og siden var med til at fylde den 
times sendetid med musik, som Ungdomsskolen hver uge havde på en 
radiostation i Smørum. 
</p><p>
Den lokale Falck-station dukker op på et hjørne, da vi er på vej ud af byen. 
Ved siden af Tyttes Auto, Egedal Bilsyn og Jysk, der ikke længere hedder 
Sengetøj til efternavn. 
</p><p>
Breinholt var i praktik på Falck-stationen i både 8. og 9. klasse. Og drømte 
om at blive redder på stationen i sin hjemby. 
</p><p>
»Men det blev jeg frarådet. Man skal ikke køre i et område, hvor man kender 
folk«. 
</p><h3>
Det kunne jeg sgu ikke vente på 
</h3><p>
»Så er limo’en her«, står der i en sms fra Breinholt næste morgen. Vi skal 
besigtige station 105 i Tårnby og henter kaffe ved Kongens Nytorv – en 
tredobbelt americano til Breinholt – inden vi kører over Knippelsbro. 
</p><p>
»Der kommer dronningen sgu«, siger han, da Krone 121, dronningens Bentley, 
passerer os i den modsatte retning - dog uden passagerer. 
</p><p>
»Jeg ville gerne have haft Audien i kongeblå. Mmmmm ... det havde været ren 
limousine, ikke«, siger han, mens han optimistisk trækker i sine RayBans, da 
solen for en kort bemærkning kigger frem gennem skydækket. 
</p><p>
»Så ville folk tænke: Hov, det er da en kronebil ... næh, det var Breinholt. 
Men der var otte ugers leveringstid på den kongeblå. Det kunne jeg sgu ikke 
vente på. Eller: Det kunne jeg sagtens. Men de havde den i tornadogrå nu. Og 
så blev det den«. 
</p><p>
Vi passerer Gardinland, Amageradvokaten. Det Lille Kebabhus og Breinholts 
første lejlighed, der ligger over Salon Harmony, på vej ud ad Amagerbrogade. 
</p><p>
Anders Breinholt nåede at blive ansat på The Voice, at aftjene sin værnepligt 
i civilforsvaret på Bornholm og at køre truck som lagerelev på 
medicinalfabrikken Danochemo, inden han i andet forsøg blev taget ind som 
elev på station 105 i Tårnby. 
</p><p>
Den holder til nogle i røde murstensbygninger på Løjtegårdsvej. Facaden er 
fuld af grå garager, og da vi holder ind ved kantstenen på den anden side af 
vejen, glider en af dem op, og en ambulance triller ud på pladsen. 
</p><p>
»Så er der måske kørsel 1, du. Vi får sgu lige lov at se en udrykning. Kør nu, 
jeg blinker ind til siden, kan du jo se«, mumler han. 
</p><p>
Det viser sig, at det alligevel ikke er en kørsel 1 med udrykning, men en 
kørsel 2. Som ifølge Breinholt betyder, at man skal køre med det samme, men 
uden udrykning. 
</p><h3>
Bare der sker noget 
</h3><p>
Da Anders Breinholt blev uddannet, kørte alle reddere både ambulance, 
brandbil, kranbil og dyreambulancen, der »henter katte og svaner og alt 
muligt lort«. 
</p><p>
»Hele porteføljen«, som han siger. Selv om han blev redder for at køre 
ambulance, gik der også meget tid med at køre folk til lægen og bugsere 
biler. 
</p><p>
»Nogle dage sidder man og håber, at der sker noget. Hvis man en hel dag har 
båret overvægtige mennesker ned fra 5. sal, så vil man godt have, at der 
sker et eller andet, hvor man kan bruge sine færdigheder«. 
</p><p>
Det gjorde der, dengang telefonen ringede klokken tre om natten, og Breinholt 
blev kaldt ud til et fly i lufthavnen, der nødlandede på vej til USA, fordi 
en passager havde fået hjertestop. 
</p><p>
»Han var færdig, da vi kom. Og bagefter kan man ikke lade være med at tænke 
på, at de to har været på vej på rejse sammen, og så ender han i Sundby 
Hospitals kapel«. 
</p><p>
Der var også et barn, der »blev klippet af en bus nede i Kastrup«. Et 
teenageværelse på Amager, hvor en ung fyr ikke var vågnet op søndag morgen 
efter at have taget stoffer aftenen før. Og et blåt spædbarn, som det 
lykkedes at give hjertemassage på den lille bitte brystkasse. Og så var der 
»det der med at håndtere død«, som han siger. 
</p><p>
»Eksempelvis når man kommer ud med rustvognen og en søn har fundet sin far 
død. Så kondolerer man, og så går man ellers i gang. Og det ser bare 
voldsomt ud, når man håndterer et dødt menneske. Man står jo ikke og holder 
om det. Det er ind i et tæppe og op på en båre med 90 kilos upraktisk 
dødvægt. Det er ikke sådan, man har lyst til at se sine kæres sidste rejse«. 
</p><h3>
Der må ikke ligge noget til ræven 
</h3><p>
Han har kun oplevet én togpåkørsel. Hvor hans ambulance »heldigvis« kom som 
nummer to. Reglerne var nemlig sådan, at den ældste redder i den første 
ambulance var chef for skadestedet. 
</p><p>
»Når du kommer som første ambulance, så er du også den første, der stikker 
snuden ned og kigger ind under S-toget. Og et lig fylder bare rigtig meget, 
hvis toget har kørt stærkt. Vi var ambulance nummer to, så jeg var ham, der 
gik med en lygte på baneterrænet og samlede små kødstykker op i en pose. Man 
lærer på skolen, at der ikke må ligge noget til ræven. Så der skal ryddes 
ordentligt op«. 
</p><p>
Indimellem blev Breinholt også kaldt helt ud til et fly i lufthavnen og fik 
overrakt en flamingokasse af flyets kaptajn med et organ i. 
</p><p>
»Og så tog man den fra det yderste af Amager Landevej, hele vejen ind ad 
Amagerbrogade og hele vejen ind gennem byen til Riget fredag eftermiddag i 
myldretiden. Med udrykning«, sukker han lykkeligt. 
</p><p>
»At brage igennem byen alene, undvige, køre uden om og læse trafikken, hold 
kæft, hvor var det fedt. Det var så perfekt. Totalt drengeagtigt«, siger 
han. 
</p><p>
En anden gang skulle Breinholt og en kollega hente en afdød person i 
rustvognen i Naboløs i det indre København. The Voice, hvor han havde et 
bijob, lå lige ved siden af i Magstræde. Og som han siger: 
</p><p>
»Der er jo ikke rigtig nogen, der står og venter på de døde. Vi skulle bare 
aflevere vedkommende på retsmedicinsk i kælderen under Rigshospitalet. Og 
jeg manglede at lave 20 minutters speak til to timers radio. Så det kørte 
jeg lige ind og lavede, inden vi kørte videre«. 
</p><p>
Vi kigger på hinanden et øjeblik, inden han flytter blikket tilbage til 
kørebanen. 
</p><p>
»Altså, det havde jeg jo ikke <i>gjort</i>, hvis vi havde været i 
Herlev«. 
</p><p>
»Det var kun, fordi vi var lige ved siden af. Det var bare helt perfekt, for 
så skulle jeg ikke stresse hjem efter vagten«. 
</p><p/></div></div></body></html>
