---
layout:     post
title: 	    "Analyse: Kong Salman viser vilje til magt"
post_author:	    
post_date:	    Wed, 29 Apr 2015 12:56:27 +0200
post_site:	    politiken.dk 
post_link:	    http://politiken.dk/udland/ECE2648052/analyse-kong-salman-viser-vilje-til-magt/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Hvis nogen var i tvivl: I Saudi-Arabien er det kongen, der bestemmer. Og hvem 
der arver magten efter ham, bestemmer kongen selv - ikke en gudgiven 
arvefølge. Ingen skal vide sig sikker. 
</p><p>
Det skærer Salman nu ud i pap. Efter kun fire måneder på tronen gør han op med 
sin storebror og forgænger, Kong Abdullah, som døde sidst i januar. 
</p><p>
Abdullah udpegede ikke blot Salman som sin egen efterfølger, men forsøgte også 
at bestemme, hvem der dernæst skulle stå for tur, nemlig Saudi-Arabiens 
grundlægger, Abdul Aziz al-Saud’s yngste søn af i alt 35 stykker - prins 
Muqrin. 
</p><p>
I dag har Salman besluttet at sætte navn på skiftet til den næste generation. 
Muqrin er ude. I stedet har kongen i sin ubestridte visdom – i Saudi-Arabien 
er det strafbart at kritisere kongen – besluttet, at Mohammed bin Nayef skal 
være den næste konge. 
</p><p>
Det kan kongen gøre om – så meget står dermed også klart. 
</p><p>
Men Nayef får en uhørt chance for at bringe sig selv i position til den 
øverste magt. 
</p><p>
Han står allerede stærkt. Han har i 10 år anført den officielle saudiske 
sikkerhedstjeneste. Han har styret de hårdeste drenge i det saudiske 
sikkerhedsapparat – dem, der forsøger at forsvare kongefamilien imod 
Al-Qaeda. 
</p><h3>
Udsat for attentatforsøg
</h3><p>
Terrorbevægelsen er født i Saudi-Arabien og stræber kongefamilien efter magten 
og livet. Det ved Nayef alt om. Han overlevede selv et terrorattentat i 
2009, og han har som indenrigsminister og familiens chef for de saudiske 
sikkerhedstjenester netop forleden dag afsløret en større terrorcelle, da 93 
mennesker blev arresteret for planer om angiveligt at ville angribe den 
amerikanske ambassade i Riyadh. 
</p><p>
Nayef anses også for manden bag Kong Salmans beslutning om at gå i krig imod 
Houthi-bevægelsen i Yemen. Houthierne har i flere år ikke alene udfordret 
regeringen i Yemen, men også søgt et samarbejde med ligesindede i den 
sydvestlige del af Saudi-Arabien. 
</p><p><b class="ext-link">HOVEDPERSONERNE: </b><a class="embeddedlink" href="http://politiken.dk/udland/ECE2647828/hovedpersonerne-kong-salman-og-de-andre-i-magtens-centrum/">Kong Salman og de andre i 
magtens centrum</a></p><p>
Det udløste grænsekampe i 2009, hvor Nayef var ansvarlig for, at 15.000 
borgere i grænseområdet blev forflyttet. Det er kun tre-fire uger siden, at 
Saudi-Arabien også besluttede at jævne 96 øde saudiske grænselandsbyer med 
jorden for at undgå, at Houthi-bevægelsen ville bruge dem. Beboerne vil i 
stedet få permanente boliger andre steder. 
</p><p>
Både Kong Salman, hans nu udpegede kronprins, Nayef - og kongens unge søn, 
Mohammed bin Salman, der udpeges til vicekronprins, tilhører den såkaldte 
Sudairy-gren af familien efter Hassa bint Ahmed Al-Sudairi, som var én af 
landsfaderens 22 mest værdsatte hustruer. 
</p><p>
Hun var datter af en af de magtfulde klaner i den centrale Najd-region, som 
Saud-familien også selv kommer fra. Hun fødte sin mand syv sønner, som ikke 
har været ene om magten, men i årtier har været mistænkt for at ønske magten 
for sig selv. 
</p><p>
Magtskiftet i januar – fra Kong Abdullah til Kong Salman – udløste ikke større 
forventninger om politisk forandring. Men Salman overrasker, skønt næsten 
79, med en uhørt beslutningsvilje både indadtil og udadtil. 
</p><p>
Han har indadtil flyttet rundt på prinser og ministre – og samtidig opereret 
på klassisk saudisk vis ved at udbetale bonusser og ekstra lønninger til 
centrale embedsmænd og sikkerhedsfolk, hvis loyalitet familien er afhængig 
af. 
</p><p>
Udadtil har Salman og Nayef i løbet af fire måneder allerede vist USA, at 
deres tillid til præsident Obamas mellemøstpolitik er begrænset. De står bag 
Saudi-Arabiens åbne kritik af USA’s forsøg på at afslutte årtiers isolation 
af Iran og dets vilje til at indgå en aftale om Irans atomprojekt. De har 
også slået fast, at Saudi-Arabien ikke nødvendigvis vil følge USA overfor 
Iran. 
</p><h3>
Stedfortræderkrig med Iran
</h3><p>
Den tidligere kong Abdullah stod bag en stille stedfortræderkrig med Iran i 
Syrien og Irak. Den nye kong Salman og hans nye kronprins Nayef går mere 
offensivt ind i rivaliseringen med det iranske præstestyre, som de anklager 
for at blande sig i den arabiske verdens interne konflikter. 
</p><p>
Deres luftkrig i Yemen er et forsøg på at sætte en grænse for Iran, som de 
mistænker for at stå bag Houthi-bevægelsens militære indrykning i 
hovedstaden Sana. Samtidig har de mobiliseret 100.000 saudiarabiske soldater 
for at være klar, hvis de finder det nødvendigt at rykke ind i Yemen. 
</p><p>
Mens USA har talt om behov for politiske løsninger på Syriens krise og også 
har åbnet for at inddrage den syriske diktator, Bashar al-Assad, i 
forhandlinger, står Kong Salman og hans nye kronprins Nayef fast på, at 
Assad skal fjernes fra magten i Syrien – også for at få iranske 
revolutionsgardister og den pro-iranske Hizbollah-bevægelse fra Libanon ud 
af Syrien. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/udland/ECE2647410/saudi-arabiens-konge-forfremmer-nevoe-til-ny-kronprins/">Saudi-Arabiens konge 
forfremmer nevø til ny kronprins</a></p><p>
Det nye makkerpar i toppen af Saudi-Arabien føler sig presset af Iran og er i 
nogen grad utryg ved USA. I modsætning til forgængeren viser de i Yemen, at 
de er parat til at bruge magt. 
</p><p>
Samtidig har Saudi-Arabiens udenrigsminister i fire årtier, Saud al-Faisal, 
officielt bedt om at træde tilbage af helbredsmæssige årsager. Det anses 
alligevel for en drastisk udskiftning af den mangeårige forvalter af 
forholdet til USA, som er Saudi-Arabiens vigtigste allierede. 
</p><p>
Han erstattes af den saudiske ambassadør i Washington, Adel al-Jubeir, som 
ikke er medlem af Saud-familien. Allerede dét vil i Washington blive 
fortolket som, at den nye udenrigsminister ikke vil have samme indflydelse. 
</p><p class=" bl-elem">
Magten ligger hos Salman og Nayef. 
</p>	
</div>

</div></body></html>
