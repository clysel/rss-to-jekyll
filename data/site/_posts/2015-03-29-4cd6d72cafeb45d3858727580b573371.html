---
layout:     post
title: 	    "Made in Bangladesh"
post_author:	    
post_date:	    Sun, 29 Mar 2015 11:42:27 +0200
post_site:	    politiken.dk 
post_link:	    http://politiken.dk/magasinet/feature/ECE2608145/made-in-bangladesh/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Rubya kan næsten kun holde ud at opholde sig i den lille kiosk, hun har bygget 
lige ved siden af det sted, hvor hendes to sønner på 16 og 22 år blev dræbt. 
</p><p>
»Det giver mig en ro. Jeg føler mig tæt på dem. Det er, som om jeg her kan 
række mine arme ud efter dem«, siger hun. 
</p><div class="art-fakta article-box">
<header><h4 class="fallback">fakta</h4>
</header><div class="fakta-body" data-buildingblock="embedded_factboxlink">
<span class="img-contimg-fl-right"><img class="image inlineLightBox" src="http://multimedia.pol.dk/archive/00924/PS_8_IMG0_924524w.jpg" alt="" border="0"/></span>
</div>
</div><p/><p/><p>
Selv er hun en smuk kvinde. Hun er 38 år og er klædt i sjaler i skarpe røde og 
gule farver, som det er kutyme for kvinder i Bangladesh. Hendes 
kropsholdning er rank og stolt, og når hun taler, har hun det med at knejse 
med nakken. Men der er noget nedtrykt over hende. Den umådelige sorg, hun 
bærer rundt på, har sat sig i hendes øjne. De er mørke og dybe og uden spor 
af glæde. 
</p><p>
Rubya kan stadig ikke tale om den forfærdelige dag, hvor hele hendes liv med 
ét blev hyllet ind i mørke, uden at tårerne begynder at trille ned ad 
kinderne på hende. 
</p><p>
Det var morgen, og hun havde netop sendt sine sønner af sted, så de kunne møde 
på arbejde klokken otte i det store fabrikskompleks Rana Plaza kun få 
hundrede meter fra familiens beskedne hjem. 
</p><p>
Det lignede begyndelsen på en almindelig dag – og så alligevel ikke. Rubyas 
mand havde job som nattevagt på Rana Plaza og var netop kommet hjem. Selv 
var hun gået i gang med at bage brød. Hendes mand havde fået at vide, at 
arbejderne på Rana Plaza dagen forinden var blevet skræmt over, at nogle af 
væggene i den store bygning pludselig havde slået dybe revner, men at 
ledelsen havde tvunget de ansatte til at fortsætte arbejdet. 
</p><p>
Rana Plaza-bygningen indeholdt fem forskellige tøjfabrikker med tusindvis af 
arbejdere stuvet sammen på otte etager. Det var på en af disse fabrikker, at 
det danske tøjfirma PWT Group fik produceret noget af sit tøj. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00924/_____Intet_navn_____924531" data-id="924531" data-imgtype="jpg" data-caption="Rubya mistede sine to børn på 16 og 22 år, da Rana Plaza styrtede sammen. Begge arbejdede i bygningen. Foto: Jacob Ehrbahn"/><p>
Rubya stod i sine egne tanker hen over det nybagte brød, da braget pludselig 
kom. Det var så højt, at det føltes, som om det flænsede luften. Derefter 
rejste en enorm støvsky sig over det sted, hvor Rana Plaza lå, og hvor 
hendes to sønner netop var mødt på arbejde. 
</p><p>
Både Rubya og hendes mand løb ad de små smalle gader i deres boligkvarter hen 
mod det sammenstyrtede fabrikskompleks. Men de kunne næsten ikke orientere 
sig, for luften var tyk af støv. Hendes mand begyndte desperat at lede efter 
deres sønner i ruinerne. 
</p><p>
Efter et par timer ringede Rubyas mobiltelefon pludselig. Det var en af deres 
to sønner. 
</p><p>
»Han sagde, at han og vores anden søn var spærret inde i et hulrum i ruinerne. 
Mor, mor. Her er så varmt, og vi er så tørstige, men vi har ingen vand. Der 
er næsten heller ikke mere batteri på mobiltelefonen«, fortæller hun, at han 
sagde til hende. 
</p><p>
Det blev sidste gang, at Rubya hørte fra sine sønner. Hun prøvede et utal af 
gange at ringe til dem. Men der var ingen forbindelse. Sønnernes 
mobiltelefon var løbet tør for strøm. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00924/_____Intet_navn_____924536" data-id="924536" data-imgtype="jpg" data-caption="Rubyas to sønner. Foto: Jacob Ehrbahn"/><p>
I de efterfølgende dage blev hendes mand ved med at lede efter dem i ruinerne. 
Han fandt dem aldrig. Til gengæld fik de 16 dage efter katastrofen besked 
om, at redningsarbejdere havde fundet en af deres to sønner. Der ventede dem 
et frygteligt syn. Kun hans hoved og overkrop var tilbage. Resten af kroppen 
var mast. Den anden søn er aldrig blevet fundet. 
</p><p>
Rana Plaza lå i udkanten af Dhaka, hovedstaden i Bangladesh. I næste måned – 
24. april – er det to år siden, at fabrikskomplekset styrtede sammen. Det er 
en af de største arbejdsulykker nogensinde ikke bare i Bangladesh, men i 
hele verden. 1.129 mennesker blev dræbt, og over 2.500 kom til skade. 
Sammenstyrtningen skyldtes, at de to øverste etager var konstrueret forkert 
og opført ulovligt, og at der derudover var placeret to tunge elgeneratorer 
øverst i bygningen. Til sidst kunne de bærende elementer ikke længere klare 
vægten. 
</p><p>
Katastrofen udstillede de livsfarlige arbejdsforhold i den hastigt voksende 
tekstilindustri i Bangladesh. Lave lønninger, få og svage fagforeninger og 
en nærmest ikke-eksisterende myndighedskontrol har de seneste årtier gjort 
landet attraktivt for den internationale tøjbranche, så der i dag stort set 
ikke er et eneste større vestligt tøjfirma, som ikke får produceret noget af 
sit tøj i Bangladesh. 
</p><p>
Med over 5.000 tøjfabrikker er landet derfor blevet hele verdens systue – kun 
overgået af Kina. 
</p><p>
I kølvandet på den enorme kritik, der rejste sig i medierne efter Rana 
Plaza-katastrofen, er de fleste europæiske tøjfirmaer gået med til at lade 
uafhængige hold af tekniske eksperter inspicere de fabrikker, firmaerne 
benytter i Bangladesh, for at forebygge lignende ulykker i fremtiden. På den 
måde er Rana Plaza-katastrofen blevet en <i>game changer</i>. 
</p><p>
Helt anderledes ser det ud med de sår, som tragedien har efterladt hos de 
arbejdere, der overlevede sammenstyrtningen, samt de pårørende til dem, der 
døde, heriblandt Rubya, Før var hun som så mange andre kvinder i Bangladesh 
en almindelig husmor, der tog sig af mand og børn. Selv om de var fattige, 
havde de et hjem fyldt med kærlighed. Rubya forgudede sine to sønner. De var 
hendes stolthed, som ingen kunne tage fra hende. Troede hun. Nu er hendes 
indre blevet som et flammehav, og hun kan ikke holde ud at opholde sig i det 
beskedne rum, der udgør hendes og hendes mands hjem. 
</p><p>
»Jeg føler mig ensom og kan kun være der nogle timer«, siger hun. 
</p><h3>
Kioskkunderne taler om deres tab 
</h3><p>
Det er derfor, at hun og hendes mand har bygget den lille kiosk af brædder og 
blikplader lige op ad den tomt, hvor Rana Plaza engang lå. Her sælger de te, 
chips, cigaretter, slik og små stykker brød. 
</p><p>
Det giver dem en indkomst på knap 900 kroner om måneden – lige netop nok til, 
at de kan klare sig. Men det er ikke for pengene, de har lavet kiosken. På 
væggen hænger et billede af deres to sønner, hvor de smiler ind i kameraet. 
</p><p>
»Denne kiosk er bedre for mig. Her kommer folk, som jeg kan tale med, for 
mange af mine kunder har mistet døtre og sønner, ligesom jeg har«, siger 
Rubya. 
</p><p>
Rana Plaza-katastrofen handler for de efterladte om sorg og ulykke. Men på et 
overordnet plan handler den også om demokrati eller mangel på det samme i 
Bangladesh. Katastrofen er blevet et nationalt traume, som ingen af landets 
politikere for alvor tør forholde sig til. I offentligheden er der ingen 
kritisk dialog om katastrofens årsager, fordi en sådan dialog ville afsløre 
de enorme problemer med korruption i Bangladesh, den omfattende 
undertrykkelse af medier og den tætte forbindelse mellem mange af ejerne af 
de store tøjfabrikker og landets politiske elite. 
</p><p/></div></div></body></html>
