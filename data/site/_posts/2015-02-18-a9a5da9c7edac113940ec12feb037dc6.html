---
layout:     post
title: 	    "Forsker: DBU bruger ufine metoder i lønstrid"
post_author:	    
post_date:	    Wed, 18 Feb 2015 17:52:43 +0100
post_site:	    politiken.dk 
post_link:	    http://politiken.dk/sport/fodbold/ECE2552845/forsker-dbu-bruger-ufine-metoder-i-loenstrid/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Ledelsen i Dansk Boldspil-Union (DBU) bruger »ufine« metoder for at få 
landsholdsspillerne til at acceptere forbundets udspil til en ny lønaftale. 
</p><p>
Det mener arbejdsmarkedsforsker og professor emeritus Flemming Ibsen fra 
Aalborg Universitet. 
</p><p>
»Når DBU på den her måde går uden om spillernes fagforening, Spillerforening, 
sår de mistillid til hele forhandlingssystemet. Det er ikke kønt«, siger 
Flemming Ibsen. 
</p><h3>
DBU går uden om Spillerforeningen 
</h3><p>
I dag meddelte DBU, at forhandlingerne om en ny lønaftale for 
landsholdsspillerne er strandet - parterne er både uenige om økonomien og 
udformningen af aftalen. 
</p><p>
Siden efteråret 2014 har forbundet ført samtaler med Spillerforeningen, der 
har repræsenteret landets bedste fodboldatleter i diskussionerne. 
</p><p>
Men de er altså ikke nået til enighed. 
</p><p><b class="ext-link">LÆS OGSÅ:</b><a class="embeddedlink" href="http://politiken.dk/sport/fodbold/ECE2551514/em-kamp-i-fare-fodboldaftale-er-brudt-sammen/">EM-kamp i fare: Fodboldaftale 
er brudt sammen</a></p><p>
Derfor har DBU i stedet sendt et brev ud til en bruttotrup på 40-60 
landsholdsspillere for at høre, om de vil stå til rådighed for landsholdet 
på de vilkår, som forbundet nu engang tilbyder. 
</p><p>
Altså går boldunionen nu uden om Spillerforeningen - og det er deri, de ufine 
metoder ligger, mener Flemming Ibsen. 
</p><div class="art-quote article-box">
<p class="quote"/>
<blockquote>
<p class="quote-txt">
Det her drejer sig alene om at det at spille på landsholdet er et tilbud, man 
får, og det kan man vælge at sige ja eller nej til
</p>
<p class="sender">
Claus Bretton-Meyer, DBU-direktør 
</p>
</blockquote>
</div><p/><p>
»Man sætter spillerne i en prekær situation. Ved at spørge hver enkelt 
spiller, om han er til rådighed for landsholdet på de tilbudte vilkår, så 
forsøger DBU at undergrave solidariteten i truppen«, siger 
arbejdsmarkedsforskeren og fortsætter: 
</p><p>
»Spillerforeningen er der jo, for at spillerne kan stå sammen og optræder i 
fællesskab. Men nu forsøger DBU at splitte truppen ad og svække modparten 
ved at tage dem ud enkeltvis. Hvis nogle spillere så føler sig fristet af at 
gå med på de vilkår i stedet for en fælles aftale, så kan det undergrave 
noget af det vigtigste for sådan et landshold: Sammenholdet og fællesskabet. 
Så det er en ufin metode at bruge«. 
</p><h3>
Fremgangsmåde kan skabe splid i truppen 
</h3><p>
Hvis ikke spillerne skriver under på at ville optræde for landsholdet under de 
tilbudte forhold, vil DBU ikke tøve med at se bort fra profiler som Daniel 
Agger, Christian Eriksen og Kasper Schmeichel, meddeler unionen. 
</p><p>
Næste landskamp er et testopgør mod USA 25. marts, så der er altså endnu en 
lille måneds tid til at finde en løsning, før truppen skal udtages. 
</p><p><b class="ext-link">LÆS OGSÅ:</b><a class="embeddedlink" href="http://politiken.dk/sport/fodbold/ECE2552085/dbu-direktoer-er-klar-til-at-ofre-eriksen-og-agger/">DBU-direktør er klar til at 
ofre Eriksen og Agger</a></p><p>
»De her spillere brænder selvfølgelig for at spille for landsholdet – der er 
jo ikke noget meget større for en fodboldspiller. Derfor er det en meget 
vanskelig situation, DBU sætter dem i, når de beder dem vælge mellem 
landsholdet og Spillerforeningen. Man prøver at splitte dem op og skabe 
splid. Man lægger enormt stort pres på dem på den måde«, siger Flemming 
Ibsen. 
</p><p>
»Samtidig er der den risiko, at nogle spillere siger ja, mens andre siger nej. 
Det vil formentlig skabe splid i truppen, og det kan skabe konflikter, 
ødelægge sammenholdet og forpeste klimaet. Så det er ufint«, siger han. 
</p><h3>
DBU afviser kritikken 
</h3><p>
I DBU afviser direktør Claus Bretton-Meyer, at brevet til den enkelte 
landsholdsspiller handler om at skabe splid og svække modparten. 
</p><p>
»Det bunder i det forhold, at jeg altid har ønsket at have landsholdsspilleren 
repræsenteret ved forhandlingsbordet. Det har de ikke været. Det er 
repræsentanter fra Spillerforeningen, der har siddet på den anden side i 
stedet for de egentlige landsholdsspillere. For os har det så været centralt 
at få den direkte dialog, men det har vi ikke haft lejlighed til – derfor er 
brevet et forsøg på at være sober og give spillerne en bekrivelse af, hvor 
vi står nu«, siger topchefen. 
</p><p><i class=" bl-elem">Men kan du forstå, hvis nogen ser det her som et forsøg på at splitte jeres 
modpart – altså skabe en form for splid, hvis nogle spillere siger, at jeres 
tilbudte vilkår er gode, mens andre ikke vil acceptere dem? </i></p><p>
»Altså, det er ikke vores opfattelse, og det er ikke hensigten. Men man kan 
selvfølgelig spekulere i alle mulige ting og sager«, siger Claus 
Bretton-Meyer. 
</p><h3>
Landsholdet er blot et tilbud 
</h3><p><i class=" bl-elem">Men ririskerer I ikke at skabe splid i spillertruppen og sætte fællesskabet 
over styr, hvis nogle nu accepterer vilkårene, mens andre bortkaster dem? </i></p><p>
»Det er ikke hensigten. Det vigtigste er, at de får talt sammen i 
spillerrådet, der repræsenterer landsholdsspillerne. Dem har vi også ønsket 
at få i tale, men det har altså ikke været muligt. Så målet er ikke at skabe 
splid, vi har blot stået i en situation, hvor vi har fundet det nødvendigt 
at synliggøre, at vores tilbud – givet forbundets dårlige økonomiske 
situation – er lavere end tidligere«. 
</p><p><i class=" bl-elem">Hvad tænker du om, at en arbejdsmarkedsforsker kalder jeres metoder ufine? </i></p><p class=" bl-elem">
»Jeg skal ikke forholde mig til, hvad forskere siger. Men jeg kan konstatere, 
at der ikke er et arbejdsgiverforhold her, for spillerne er ikke ansat af 
DBU, men i klubber. Det her drejer sig alene om, at det at spille på 
landsholdet er et tilbud, man får, og det kan man vælge at sige ja eller nej 
til. Sådan er det altid foregået. Derfor er målet ikke at spille nogen ud 
mod hinanden, men at sikre at de forstår, hvilke tilbud vi kan tilbyde i den 
her økonomisk pressede situation«, siger DBU-direktør Claus Bretton-Meyer. 
</p>	
</div>
</div></body></html>
