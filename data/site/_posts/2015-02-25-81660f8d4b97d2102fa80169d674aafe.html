---
layout:     post
title: 	    "Voldsom vrede over sexisme får cykelunion til at sige fra"
post_author:	    
post_date:	    Wed, 25 Feb 2015 10:55:09 +0100
post_site:	    politiken.dk 
post_link:	    http://politiken.dk/sport/cykling/ECE2562377/voldsom-vrede-over-sexisme-faar-cykelunion-til-at-sige-fra/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Efter et væld af harmdirrende protester på sociale medier over et 
reklamefremstød for det belgiske WorldTour-løb E3 Harelbeke har arrangørerne 
nu også modtaget en officiel henvendelse fra Den Internationale Cykelunion, 
UCI, der kræver at få sit logo fjernet fra det banner, som promoverer den 
58. udgave af den traditionsrige begivenhed. 
</p><p>
Beskyldninger for sexisme er føget hen over de elektroniske 
kommunikationsplatforme på grund af et billede, hvor en hånd iført en 
cykelhandske, klar til at knibe, rækker ud efter en åbenlyst kvindelig 
bagdel kun beskyttet af trusser, fordi et kort skør løfter sig i vinden. 
</p><p>
Og med store typer stilles spørgsmålet ved siden af »Wie knijpt ze in 
Harelbeke« - hvem kniber dem i Harelbeke. 
</p><h3>
Sindene blev hurtigt sat i oprør 
</h3><p>
Det varede ikke længe, efter at denne opsigtsvækkende lancering florerede på 
nettet, før sindene var sat i oprør, og det nyttede ikke meget, at det 
reklamebureau, der har virkeliggjort den under alle omstændigheder ret så 
usædvanlige idé, hårdnakket hævdede, at den udelukkende var tænkt som 
værende humoristisk. 
</p><p>
Det sexistiske stempel var med eftertryk blevet sat på plakaten via stribevis 
af ophidsede kommentarer, og det er altså blevet for meget for UCI. 
</p><h3>
UCI vil have sit logo fjernet 
</h3><p>
E3 Harelbeke, der køres 27. marts, er et af de 27 løb, som indgår i unionens 
WorldTour-serie, hvilket vil sige, at det hører hjemme på højeste 
internationale niveau, og derfor optræder UCI’s logo som en selvfølgelighed 
på enhver form for annoncering for arrangementet. 
</p><p><b class="ext-link">HURTIGST:</b><a class="embeddedlink" href="http://politiken.dk/sport/cykling/ECE2557879/endelig-fik-sagan-ram-paa-sprinterne---men-kun-i-kamp-om-femteplads/">Endelig fik Sagan ram på sprinterne - 
men kun i kamp om femteplads</a></p><p>
Men det har cykelsportens styrende instans altså nu meget meget direkte 
anmodet om at få fjernet, hvilket de belgiske bagmænd så har måttet 
efterkomme, eftersom de tilsyneladende ikke agter at ændre på præsentationen 
i øvrigt. 
</p><p>
Om det får videre konsekvenser for forholdet mellem parterne, melder historien 
endnu intet om. 
</p><h3>
En klar hentydning til Sagans tag i bagdelen 
</h3><p>
Illustrationen., der har fremkaldt så voldsom en vrede, er en indlysende 
hentydning til den episode, der udspillede sig i 2013, da den nuværende 
Bjarne Riis-stjerne Peter Sagan helt spontant og givetvis uden at ane, 
hvilke reaktioner det medførte, rent faktisk kneb præmiepigen Maja Leye i 
bagdelen under sejrsceremonien i forbindelse med Flandern Rundt. 
</p><p>
Maja Leye var i fuld gang med at udføre sine officielle pligter med kindkys og 
blomster til den schweiziske vinder Fabian Cancellara, da Sagan med et kækt 
smil på læben tog et fast tag i den 25-årige belgiske kvindes ene balle. 
</p><p>
Hændelsen blev foreviget af talrige ivrigt klikkende fotografer, og billederne 
gik verden over. Og heller ikke dengang hjalp det Peter Sagan meget, at han 
hævdede, at det hele bare vare for sjov, og at han bestemt ikke havde haft 
nogen krænkende intentioner. 
</p><h3>
Sagde undskyld og overrakte blomster 
</h3><p>
Ikke desto mindre blev det opfattet sådan, og slovakken gik da også meget 
hurtigt over til uforbeholdent at undskylde. 
</p><p>
Han gjorde det helt personligt overfor Maja Leye en halv snes dage efter deres 
første konfrontation, da han inden starten på Brabantse Pijl på podiet ved 
indskrivningen overrakte hende en buket blomster. 
</p><p>
I øvrigt er det ikke første gang, arrangørerne af E3 Harelbeke har tyet til 
utraditionelle effekter for at gøre opmærksom på begivenheden. 
</p><p class=" bl-elem">
I 2011 blev den belgiske model Gäelle Garcia Diaz således set liggende nøgen 
med tegnede cykelryttere rundt omkring sig, og det faldt bestemt heller ikke 
i god jord i vide kredse. 
</p>	
</div>
</div></body></html>
