---
layout:     post
title: 	    "Historiker fra KU ny direktør for DKCERT"
post_author:	    Daniel Bergsagel
post_date:	    Thu, 12 Feb 2015 11:45:00 +0000
post_site:	    www.version2.dk 
post_link:	    http://www.version2.dk/artikel/historiker-fra-ku-ny-direktoer-dkcert-77177?utm_medium=feed&utm_source=version2.dk&utm_campaign=it_nyheder
---
<html><body><div><section class="body"><p>Informationssikkerhedschefen fra Københavns Universitet Henrik Larsen skifter job og afløser Shehzad Ahmad som ny chef for it-sikkerhedsorganisationen DKCERT. Han tiltræder ifølge en meddelelse fra organisationen den 1. marts.</p>



<p>DKCERT overvåger net-sikkerheden for institutioner tilknyttet DeIC (Danish e-Infrastructure Cooperation), hvilket omfatter de fleste danske universiteter. Organisationen offentliggør løbende advarsler og anden information om potentielle risici og begyndende sikkerhedsproblemer.</p>

<p>Henrik Larsen er 60 år og oprindelig uddannet historiker, men har siden videreuddannet sig til merkonom og taget en række certificeringer inden for it-ledelse og informationssikkerhed. Han var tidligere driftschef med ansvar for it-infrastrukturen på universitetet.</p>

<p>DKCERT blev oprettet i 1991 som en afdeling af UNI-C, Danmarks it-center for uddannelse og forskning. DKCert var den gang blandt pionererne, der tog initiativ til etablering af et internationalt samarbejde om it-sikkerhed. med grundidé i CERT/CC i USA fra 1988. Som led i dette samarbejde overvåger, rådgiver og informerer DKCERT om informationssikkerhed i Danmark. DKCERT er medlem af FIRST (Forum of Incident Response and Security Teams).</p>

<p>I dag hører organisationen altså under DeIC, hvis formål er at understøtte Danmark som e-science-nation gennem levering af e-infrastruktur til forskning og forskningsbaseret undervisning. DKCERT bor på DTU's campus i Lyngby.</p>
  </section></div></body></html>
