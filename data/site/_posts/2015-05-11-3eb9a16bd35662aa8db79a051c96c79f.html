---
layout:     post
title: 	    "Skål på et opsigtsvækkende comeback"
post_author:	    
post_date:	    Mon, 11 May 2015 16:25:40 +0200
post_site:	    politiken.dk 
post_link:	    http://politiken.dk/magasinet/feature/ECE2665169/skaal-paa-et-opsigtsvaekkende-comeback/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Det siger lidt om stemningen i et parti, når et tilsyneladende banalt 
hyggefoto af fire midaldrende mænd – med smil om læberne og rødvin i hævede 
glas – kan sætte selveste julestemningen på prøve. 
</p><p>
Det var tilfældet 18. december sidste år, da den jobløse ekspolitiker og 
tidligere toplobbyist Søren Gade havde besøg af tre partifæller i sin 
københavnske lejlighed: forsvarsordfører Troels Lund Poulsen, energiordfører 
Lars Christian Lilleholt og Herningborgmester Lars Krarup. Formand Lars 
Løkke Rasmussens håndgangne mænd i Venstre. Tæskeholdet, som onde tunger 
kalder dem. Billedet blevet strøet ud på facebookprofilerne hos Gades tre 
gæster og kastede straks kommentarer af sig. En af dem lød: »Bare I bliver 
enige om, at Søren Gade bliver næste statsminister«. 
</p><p>
Ville firkløveret blot sprede julehygge? Eller var der snarere tale om en åben 
provokation imod dem, der endte på det tabende hold under sommerens opgør i 
Odense, herunder Kristian Jensen? Det blev der spekuleret kraftigt over i de 
dage. Den tomme stol for bordenden skulle Løkke Rasmussen angiveligt have 
besat, men han afslog invitationen. Klogelig, mener de fleste. 
</p><p>
I tirsdags klirrede vinglassene så igen. Denne gang på bøfhuset A Hereford 
Beefstouw ved Tivoli. Og denne gang med endnu større sager end julens komme 
at fejre. Med mørt kød til maverne skålede Lund Poulsen, Lilleholt og Søren 
Gade på sidstnævntes opsigtsvækkende comeback i dansk politik fem dage 
tidligere. 
</p><p>
I absolut sidste øjeblik inden folketingsvalget havde en langvarig, målrettet 
overtalelseskampagne fra dele af Venstres bagland og ikke mindst Troels Lund 
og Lars Christian Lilleholt båret frugt. Med en af dansk politiks største 
stemmeslugere på holdkortet har Venstre dermed fået et skud solid optimisme 
i en situation, hvor partiet viger i meningsmålingerne. 
</p><p>
Men i direkte forlængelse af det: En udbredt analyse i venstrekredse lyder, at 
Gades comeback er et udtryk for nød mere end lyst fra partiformand Lars 
Løkke Rasmussen. Desperation mere end overskud. Formanden er så presset – på 
popularitet og troværdighed – at han har set sig tvunget til at hente Gade 
ind i et forsøg på at vinde valget, lyder ræsonnementet. 
</p><div class="art-quote article-box">
<p class="quote"/>
<blockquote>
<p class="quote-txt">
På det seneste er der opstået et scenarie, som man slet ikke har tænkt i før, 
nemlig at vi kan tabe valget. Der er Søren Gade jo god at hive frem. Og så 
har man tænkt, at det gælder om at have et alternativ til Kristian Jensen i 
tilfælde af nederlag
</p>
<p class="sender">
Anonymt Venstre-folketingsmedlem 
</p>
</blockquote>
</div><p/><p/><p>
Den 52-årige tidligere forsvarsminister fra Holstebro placerer med sit indtog 
en elefantfod på Venstres ømme tå: Partiets formandskab og dets indbyggede 
arvefølgespørgsmål. 
</p><p>
»Det virker som en panikreaktion. På det seneste er der opstået et scenarie, 
som man slet ikke har tænkt i før, nemlig at vi kan tabe valget. Der er 
Søren Gade jo god at hive frem. Og så har man tænkt, at det gælder om at 
have et alternativ til Kristian Jensen i tilfælde af nederlag«, siger et 
folketingsmedlem med henvisning til næstformanden, som indtil for 10 dage 
siden fremstod som den klare arvtager til formandsposten i tilfælde af 
valgnederlag. 
</p><p>
Nu er det magtspil pludselig helt åbent – og diskussionen atter et varmt 
samtaleemne i Venstre. 
</p><h3>
Ekskandidat: Ikke pres på mig 
</h3><p>
Men hvordan lykkedes det i 11. time Venstre at hive sin trumf tilbage i 
manegen? 
</p><p>
Den officielle version fra ledende figurer lyder, at folketingskandidat Mads 
Lindholm fra kredsen Aalborg Vest onsdag 29. april selvstændigt og uden pres 
fra partiet vælger at trække sig. 
</p><p>
Kredsformand Svend Erik Jensen får herefter ideen om at spørge Søren Gade, som 
han ringer til næste morgen – vil Gade være kandidat? Gade overvejer 
situationen en halv dag, inden han meddeler til kredsformanden, 
partisekretær Claus Richter og Lars Løkke Rasmussen, at han siger ja, 
såfremt kredsen godkender ham på et opstillingsmøde 18. april. 
</p><p>
Alle relevante figurer, herunder næstformand Kristian Jensen, bliver herefter 
orienteret om Venstres nye mand på holdet. Og så rammer nyheden 
offentligheden om fredagen, 1. maj, midt under rød bloks festdag. 
</p><p>
Den nu tidligere kandidat Mads Lindholm kalder beslutningen om at trække sig 
»en konklusion på baggrund af min fornemmelse af mine muligheder«. 
</p><p>
»Jeg har kigget på situationen og vurderet, at det vil være vanskeligt for mig 
at blive valgt. Jeg føler, at andre kandidater måske har større 
sandsynlighed«, siger Lindholm. 
</p><p>
Talrige kilder affejer imidlertid tanken om, at Gades markante comeback skulle 
være iværksat på rekordtid, efter at en ukendt kandidat kort før valget 
indser sit manglende potentiale. Den alternative version lyder, at ’Søren 
Gade-kortet’, som det benævnes, har været kørt i stilling over længere tid – 
og at Kristian Jensen ikke har spillet nogen rolle i den forbindelse. Han 
har ifølge udlægningen været placeret på et sidespor i en af partiets 
afgørende beslutninger. 
</p><p>
Partisekretær Claus Richter har ifølge kilder lagt pres på kredsen i Aalborg 
for at skaffe plads til den nye kandidat. Alt imens Troels Lund og Lars 
Christian Lilleholt har <i>groomet</i> Gade, der angiveligt har stået uden 
attraktive erhvervstilbud, efter at han i september sidste år forlod posten 
som direktør i Landbrug &amp; Fødevarer. 
</p><p>
Som udenrigsordfører Søren Pind på dagen for offentliggørelsen af Gades 
comeback bemærkede på Facebook: 
</p><p>
»Så kom kavaleriet!«. 
</p><h3>
Samarbejder med S-kandidat 
</h3><p>
Søren Gade har i sine første udtalelser betonet, at han nu træder ind på et 
hold, som han glæder sig til at arbejde sammen med. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00935/_____Intet_navn_____935522" data-id="935522" data-imgtype="jpg" data-caption="Søren Gade er en potentiel stemmesluger. Men han har også en række skandalesager med i bagagen. Tegning: Roald Als"/><p>
Men i de første dage som folketingskandidat har han angiveligt undladt at 
konferere med de tre mest prominente venstrefolk på stemmesedlen mod nord – 
Kristian Jensen-støtterne Karsten Lauritzen, Torsten Schack Pedersen og 
Preben Bang Henriksen, som nu kan se frem til et indhug i deres personlige 
stemmetal. 
</p><p>
Hørt fra Gade har til gengæld socialdemokraten Bjarne Laustsen, en anden 
nordjysk stemmemagnet, som efter eget udsagn allerede på Gades 
udnævnelsesdag 1. maj talte med venstremanden om at holde valgarrangementer 
sammen. To populære skikkelser, der eventuelt kan kaste glans over hinanden. 
Win-win. 
</p><p>
»Jeg kan bekræfte, at Søren har spurgt, om vi skal slå pjalterne sammen og 
lave noget. Og det kan vi da godt gøre, hvis vi bliver inviteret ud til 
noget sammen«, siger Bjarne Laustsen, der planlægger at bruge 
arrangementerne til at udfritte Søren Gade om dennes tidligere udtalelser 
om, at Nordjylland »synker«, hvis der flyttes mere forsvar til Nordjylland. 
</p><p>
Lars Løkke Rasmussen har kun kommenteret det opsigtsvækkende politiske 
comeback med en enkelt sætning på Facebook, hvor han »har glædet mig over, 
at Søren Gade har meldt sig klar til endnu en tørn for Venstre«. Da 
Politiken i midtugen spørger Løkke til en kommentar, ønsker han ikke at 
uddybe. 
</p><p>
For insidere i Venstre peger opstillingen i retning af, at Lars Løkke 
Rasmussen nu har kastet alt tilgængeligt mandskab ind i en kommende 
valgsejr. Venstre skal ikke to gange i træk stå og mangle godt 8.000 stemmer 
for at vinde magten i Danmark. Søren Gade kan i den sammenhæng være en 
afgørende brik, der skaber tryghed i vælgerkorpset. Han er med andre ord en 
slags redningsmand, hvis troværdighed og vælgertække gerne skulle smitte af 
på omgivelserne. 
</p><p>
Men politikere med den slags værdi tager sig ofte dyrt betalt. Partifæller 
gætter på, at der i processen er blevet stillet en attraktiv ministerpost i 
udsigt til Gade i tilfælde af en valgsejr. En formodning, som Gade over for 
Holstebro Dagblad har afvist med en formulering om, at »jeg har aldrig 
diskuteret ministerposter, overhovedet, med Lars Løkke«. Gade har ikke 
besvaret Politikens henvendelser. 
</p><h3>
Hvis nu Løkke taber ... 
</h3><p>
Nu kan Venstre jo også gå hen og tabe valget. Sker det, betragter selv folk 
tæt på Lars Løkke Rasmussen ham som en færdig mand i front for 
partiet. 
</p><p>
Indtil for 10 dage siden var Gade irrelevant i debatter om mulige 
efterfølgere, fordi han ikke var folketingskandidat. I måneder har det 
derfor været betragtet som en næsten given sag, at Løkkes efterfølger i 
tilfælde af et valgnederlag hedder næstformand Kristian Jensen. 
</p><p>
Sådan forholder det sig faktisk stadig, hvis man spørger folketingsmedlem og 
tidligere finansminister Claus Hjort Frederiksen, der forud for landsmødet i 
efteråret vakte opsigt ved at formulere det som en naturlig ting, at Jensen 
overtager, den dag Løkke ikke er høvding længere. 
</p><p><i class=" bl-elem">For et halvt år siden fastslog du meget klart, at den næste formand for 
Venstre er Kristian Jensen. Er det stadig sådan?</i></p><p>
»Det mener jeg helt klart, det er. Helt klart«. 
</p><p><i class=" bl-elem">Det har Søren Gades opstilling ikke ændret på?</i></p><p>
»Nej, det har den ikke«. 
</p><p><i class=" bl-elem">Kunne han ellers ikke være en udmærket formand?</i></p><p>
»Det var der mange, der kunne. Men nu er Kristian Jensen jo næstformand og har 
udfyldt rollen. Så det er det«. 
</p><p>
Hjort kalder Søren Gades genkomst en stor gevinst for Venstre. 
</p><p>
»Når man har været i politik og er blevet fascineret af arbejdet, er det 
ligesom cirkushestene, der lugter savsmuld i teltet. Så kan de ikke modstå 
det. Og det er vel også det, Søren har oplevet«. 
</p><p>
En mere udbredt opfattelse i partiet er, at Søren Gade med sin genkomst træder 
direkte ind i spillet om et kommende formandskab – eller at stærke kræfter i 
hans omgangskreds som minimum ønsker det. 
</p><h3>
Populær blandt V-vælgerne 
</h3><p>
Et direkte formandsopgør har Venstre ikke haft siden 1984, da Uffe Ellemann 
klart besejrede Ivar Hansen i en direkte duel. Og næstformandsposten har 
været ordnet i mindelighed siden 1998, da Lars Løkke Rasmussen erobrede den 
i konkurrence Peter Brixtofte og Eva Kjer Hansen. 
</p><p>
Når det gælder en eventuel fremtidig formandsduel mellem Gade og Jensen, er 
chancevurderingerne stærkt varierende. Formanden vælges af de delegerede på 
Venstres landsmøde. Det kan favorisere Kristian Jensen, der er notorisk 
kendt for at rejse landet tyndt, besøge forsamlingshuse og på den måde samle 
opbakning fra Venstres kernesoldater. 
</p><p>
Noget tyder på, at Søren Gade omvendt vil være bedre til at samle folkelig 
opbakning. Op til partiets landsmøde i oktober viste en Megafonmåling 
forbløffende lav tro på, at Kristian Jensen kan sikre Venstre det bedste 
valg. 
</p><p>
Blandt Venstres egne vælgere lød opbakningen til Lars Løkke Rasmussen i den 
sammenhæng på 39 procent. 36 procent pegede på Søren Gade, mens kun 8 
procent pegede på Kristian Jensen. 
</p><div class="art-quote article-box">
<p class="quote"/>
<blockquote>
<p class="quote-txt">
Der er kommet en markant spiller ind på banen
</p>
<p class="sender">
Anonym Venstre-figur 
</p>
</blockquote>
</div><p/><p/><p>
Men det er et åbent spørgsmål, om Søren Gade i tilfælde af Løkkes afgang 
overhovedet vil være interesseret i at overtage roret. Den tidligere 
forsvarsminister kender bedre end de fleste til politiske stormvejr og de 
personlige konsekvenser deraf. Og presset stiger kun, jo længere op i 
partisystemet, man kommer. Der er forskel på at være indianer med lidt fjer 
i hatten og så at være høvding. 
</p><p>
Allerede nu frygter mange også, at Søren Gades gamle nagende sager om blandt 
andet den såkaldte jægerbog og fejlagtige oplysninger om fangetallene i Irak 
vil komme op til overfladen igen og klæbe til Gade som gaffertape. 
</p><p>
Det forbliver spekulationer, hvordan partiets topfolk vil forholde sig til en 
situation, hvor Helle Thorning-Schmidt igen står med nøglerne til 
Statsministeriet. Alle kræfter i Venstre arbejder indædt på, at det ikke 
sker. Sikkert er det derimod, som en central venstrefigur formulerer det: 
</p><p>
»At der er kommet en markant spiller ind på banen«. 
</p><p class=" bl-elem"><i class=" bl-elem">Publiceret 12. maj 2015</i></p>	
</div>
</div></body></html>
