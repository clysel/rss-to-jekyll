---
layout:     post
title: 	    "Regeringen giver 100 millioner til avanceret produktion "
post_author:	    Anne Marie Lykkegaard
post_date:	    Tue, 12 May 2015 09:23:00 +0000
post_site:	    ing.dk 
post_link:	    http://ing.dk/artikel/regeringen-giver-100-millioner-til-avanceret-produktion-176038
---
<html><body><div><section class="body">
			<p>I <a href="http://www.fm.dk/temaer/vaekst-2015/bedre-vilkaar-for-investeringer-og-ivaerksaettere">et nyt vækstudspil</a> fra regeringen bliver der i 2016 givet 100 millioner kroner til forskere og virksomheder, der arbejder med en avanceret produktion.</p>
			<p>Tanken er, at virksomheder kan søge om penge til hurtigere at komme fra idé til produkt eller indgå i et samarbejde med forskere om at udvikle nye produktionssystemer eller vækstteknologier.</p>
			<p>Investeringen af pengene skal ifølge uddannelses- og forskningsminister Sofie Carsten Nielsen fastholde produktionsarbejdspladser.</p>
			<p>»Vi står midt i en ny industriel revolution. Nye materialetyper, intelligente robotter og digitaliseret produktion har ændret rammerne for produktion i Danmark og resten af verden. Produktionsarbejdspladser er ikke længere på vej væk fra Danmark, hvis vi griber mulighederne. Det vil vi – og derfor vil vi investere 100 millioner kroner i, at virksomhederne i Danmark får de bedste muligheder for avanceret produktion – og dermed fastholde produktionsarbejdspladserne,« siger uddannelses- og forskningsminister Sofie Carsten Nielsen <a href="http://ufm.dk/aktuelt/pressemeddelelser/2015/100-millioner-kroner-til-at-understotte-produktion-i-danmark">i en pressemeddelelse</a>.</p>
			<h2>Understøttelse af avanceret produktion mangler</h2>
			<p>Forslaget fokuserer særligt på tre initiativer, der handler om mere strategisk forskning, innovation og fremme af flere idéer, der bliver omsat til produkter til markedet. Og ifølge Anders Hof, der er chefkonsulent hos Udannelses- og forskningsministeriet, er det på tide, at avanceret produktion understøttes. Det gør man nemlig allerede syd for grænsen.</p>
			
			<p>»Hvis du kigger på Tyskland, har de fokus på at understøtte avanceret produktion, fordi der er et paradigmeskifte i, hvordan man producerer, og hvordan teknologi bliver integreret. Man går fra at producere et produkt til løsninger, som er mere helstøbte. Man integrerer i langt højere grad det, der foregår i produktionshallen med det, der sker hos forbrugeren,« siger han og kommer med et eksempel:</p>
			<p>»I biler kan man nu sikre sig, at den automatisk kommunikerer til producenten, når den skal bruge en reservedel. Det sker, inden forbrugeren henvender sig. På den måde kan man bedre lave en produktionskæde. Det kan også være en pumpe fra Danfoss, der kommunikerer til producenten, at den skal skiftes. Det er en helt anden måde at tænke produktion på,« afslutter han.</p>
			<p>Det samlede forslag om at styrke grundlaget for avanceret produktion er en del af et vækstudspil, der skal forhandles færdigt til efteråret.</p>
		</section>
		  </div></body></html>
