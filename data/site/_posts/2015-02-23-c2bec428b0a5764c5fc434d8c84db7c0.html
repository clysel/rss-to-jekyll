---
layout:     post
title: 	    "Tottenham kan bare det der med de døende minutter"
post_author:	    
post_date:	    Mon, 23 Feb 2015 08:56:30 +0100
post_site:	    politiken.dk 
post_link:	    http://politiken.dk/sport/fodbold/premierleague/ECE2558714/tottenham-kan-bare-det-der-med-de-doeende-minutter/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="clearfix w220 art-present-box fl-right">
<p class="cup-box-title">Premier League</p>
<p class="last-res">Seneste kampe</p>
<p class="period">Stillingen</p>





</div>
<p>
En sølle placering som nummer 12. Det er, hvad Christian Eriksen og Tottenham 
måtte tage til takke med, havde det ikke været for deres imponerende evne 
til at trylle mål frem under de afsluttende tik på dommerens ur. 
</p><p>
Det har ikke været nogen overbevisende første sæson for nytilkomne Mauricio 
Pochettino på trænerbænken i det nordlige London. Kampene har ofte været 
tætte, sejrende sjældent sikre, og spillet har i dele af sæsonen været 
ganske uinspireret. 
</p><p>
Alligevel befinder Tottenham sig stadig der, hvor det er sjovt i Premier 
League. Nemlig midt i en ophedet kamp om en plads i den eftertragtede top-4, 
der giver adgang til Champions League. Aktuelt på en 7.-plads, men kun 4 
point bag rivalerne fra Arsenal, der ligger nummer 3. 
</p><h3>
Mere end held 
</h3><p>
»De har været heldige«, var West Ham-træner Sam Allardyces første reaktion, da 
Tottenham i de absolut sidste sekunder af søndagens kamp havde frarøvet Allardyce 
og hans mandskab en sejr, de ellers havde haft halvvejs nede i sækken. 
</p><p>
Og et comeback fra 2-0 til 2-2 i kampens sidste kvarter har ganske vist krævet 
en portion marginaler i Tottenhams retning. Men deres evne til at skrabe 
point hjem til allersidst i kampene er efterhånden så gennemgående, at man 
må give Pochettino og hans mandskab kredit for nådesløst at opsøge det held, 
Allardyce omtaler. 
</p><p>
Hele 13 point har Tottenham efterhånden hevet i land på mål scoret i de sidst 
5 minutter af deres kampe – mere end dobbelt så mange som noget andet hold i &lt;DB&gt;Premier 
League. 
</p><h3>
Kane og Eriksen er nøglerne 
</h3><p>
Søndag var han faktisk lige ved at spilde det, Tottenhams ellers så brandvarme 
angrebskomet Harry Kane. Heldet, altså. Kampens udfald var på hans skuldre, 
da han i kampens 95. minut fik ansvaret for at konvertere det straffespark, 
han selv havde kæmpet sig til i jagten på en sen udligning mod West Ham. 
</p><p>
Men selv om målmand Adrián dykkede ned og parerede Kanes tamme afslutning, så 
var det næsten som skrevet i stjernerne, at returen skulle trille tilbage i 
fødderne på ham til en nem udligning og sæsonens 3. mål i slutfasen af en 
kamp. 
</p><p>
Christian Eriksen holder dog en endnu større andel i Tottenhams store succes i 
den 11. time end Harry Kane. Godt halvdelen af holdets 13 slutfasepoint er 
nemlig kommet efter mål fra danskerens fod. 
</p><p>
Søndag var Eriksen dog til manges forundring forvist til bænken. For første 
gang i 34 Premier League-kampe vel at mærke. Og det kunne ses på Tottenhams 
spil, der først for alvor blev farligt med Eriksen på banen i anden halvleg. 
</p><p>
»Vi har mange kampe og er nødt til at pleje spillernes fysik«, var Pochettinos 
kortfattede forklaring på Eriksens fravær. 
</p><h3>
Tæt felt i subtoppen 
</h3><p>
Tottenhams sene udligning mod West Ham var trods de forløsende omstændigheder 
lidt af en bet for Eriksen og hans holdkammerater. Der er ikke plads til 
mange fejltrin i et subtopfelt, der er større og mere jævnbyrdigt end længe 
set. 
</p><p>
Lørdag snublede Manchester United i Wales, hvor Swansea vandt med 2-1, mens 
Arsenal tog 3 point med fra deres kamp mod Crystal Palace, der også sluttede 
2-1. Og søndag var det så Liverpools tur til at tætne feltet med en 2-0-sejr 
mod endnu en top-4-rival, nemlig Southampton. 
</p><p class=" bl-elem">
Det har ført til en nervepirrende tæt stilling, hvor kun 4 point skiller 
rækkens nummer 3 og 7. Et subtopfelt større og tættere, end man nogensinde 
har set det i Premier Leagues 20 år lange historie. 
</p>	
</div>
</div></body></html>
