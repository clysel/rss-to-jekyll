---
layout:     post
title: 	    "Forskere finder skadelige blødgørere i nye vinylgulve, kabler og ledninger"
post_author:	    Ulrik Andersen
post_date:	    Tue, 10 Mar 2015 06:21:00 +0000
post_site:	    ing.dk 
post_link:	    http://ing.dk/artikel/forskere-finder-skadelige-bloedgoerere-i-nye-vinylgulve-kabler-og-ledninger-174641
---
<html><body><div><section class="body"><p>Selv om både danske og europæiske myndigheder i årevis har forsøgt at begrænse brugen af phthalattyper, der regnes som hormonforstyrrende, så kan blødgøretne stadig findes i støvet i vores bygninger og sågar i helt nye byggevarer. Det viser en undersøgelse fra Statens Byggeforskningsinstitut – Aalborg Universitet (SBi).</p>
			<p>»Vi kan (...) se, at nogle af de klassificerede phthalater stadig findes i indeluften og i støvet i danske boliger. De kommer typisk fra ældre byggevarer eller fra importerede byggevarer, der er produceret i lande uden for EU,« forklarer seniorforsker Barbara Kolarik fra SBi i en pressemeddelelse.</p>
			<p><figure class="plugin right"><img src="http://ing.dk/sites/ing/files/styles/w1120_media_right/public/images/1161.jpg?itok=tFiJqQVh" alt=""/><figcaption> Det har i flere år været forbudt at bruge phthalater i legetøj til børn under tre år, men ind til videre er det ikke lykkes for myndighederne at dæmme op for brugen af phthalater i byggematerialer. </figcaption></figure></p>
			<p><aside class="plugin right box"><strong>Phthalater</strong></aside></p>
			<p><strong>Phthalater er</strong> en fællesbetegnelse for en gruppe organiske stoffer. Phthalater bruges hovedsagelig til at blødgøre produkter fremstillet af plast, men anvendes også i kosmetik og andre forbrugerprodukter såsom regntøj, sko og medicinsk udstyr.</p>
			<p><strong>I byggevarer</strong> bruges phthalater f.eks. i gulv-, loft og vægvinyler, lim, maling, spartelmasse, kabler, ledninger osv.</p>
			<p><strong>Phthalater kan opdeles</strong> i to grupper: højmolekylære og lavmolekylære. DEHP, BBP, DBP og DIBP er eksempler på lavmolekylære phthalater. De lavmolekylære er klassificeret som skadelige for reproduktionen.<br/></p>
			<p>EU har klassificeret fire phthalattyper som sundhedsskadelige og sat dem på en såkaldt autorisationsliste, så virksomheder skal søge om tilladelse, hvis de vil bruge dem i deres produkter. Og det forbud ser ud til at have virket i nogen grad.</p>
			<p>»Generelt er der en tendens til, at phthalater erstattes med alternative phthalater, der ikke er klassificeret som sundhedsskadelige, eller helt andre typer stoffer,« siger Barbara Kolarik fra SBi.</p>
			<p>Men forskerne kan stadig finde både bygninger og produkter, hvor de kan måle forekomster af klassificerede phthalater. Især vinylgulve og kabler giver anledning til afdampning af phthalater.</p>
			<p>»Vores undersøgelser viser, at vinylgulvbelægninger og kabler er de største phthalatkilder. Målingerne viser, at de kan bidrage væsentligt til phthalatkoncentrationer i indeklimaet i vores bygninger. Det gælder også nogle af de klassificerede phthalater,« fortæller Barbara Kolarik</p>
			<p>Problemet er blandt andet, at der ikke findes regler for phthalatindholdet i produkter, der importeres fra lande uden for EU.</p>
			<p>Selv om der findes velfungerende alternativer til phthalater – et af dem opfundet af Danisco – er de som regel dyrere end phthalater, og derfor har de stort set kun fundet anvendelse i produktgrupper som legetøj og medicinsk udstyr, hvor brugen af phthalater er forbudt. Der er dog også eksempler på, at større bygherrer dikterer, at de kun vil have phthalatfrie byggematerialer. Det var eksempelvis tilfældet under OL i London i 2012.</p>
			<p>Almindelige forbrugere og mindre bygherrer har ikke de samme muligheder, og derfor er forskernes bedste råd at købe byggematerialer, der er certificeret af mærkningsordninger som Svanen, eller som i hvert fald er produceret inden for EU.</p>
		</section></div></body></html>
