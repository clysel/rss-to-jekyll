---
layout:     post
title: 	    "Kyskhedstræet skal afhjælpe PMS"
post_author:	    Mie Stage
post_date:	    Mon, 11 May 2015 13:35:10 +0000
post_site:	    ing.dk 
post_link:	    http://ing.dk/artikel/kyskhedstraeet-skal-afhjaelpe-pms-176020
---
<html><body><div><section class="body">
			<p>Gener fra kyskhedstræet, en tobaksplante og en australsk forsker kan blive en heldig kombination for alle kvinder – og måske også for deres mænd.</p>
			<p>Naturstoffer, der kaldes diterpenoider fra træets – eller snarere buskens - frugter har nemlig vist sig gavnlige mod præmenstruelt syndrom (PMS), og bruges i dag i kosttilskud, fordi den både kan lindre smerter og humørsvingninger. Desuden bliver det hormonregulerende middel brugt til at fremme fertiliteten og forhindre cyster.</p>
			<p>Problemet er blot, at det er svært at udtrække det ønskede stof fra frugterne i sin rene form og dermed masseproducere det. Men det vil en australsk forsker fra Københavns Universitets sektion for plantebiokemi gerne være med til at lave om på.<br/>
			<figure class="plugin right zoomable"><img data-original-image="http://ing.dk/sites/ing/files/kysk.jpg" src="http://ing.dk/sites/ing/files/styles/w1120_media_right/public/kysk.jpg?itok=zwKxAFuu" alt=""/><figcaption> Kyskhedstræets frugter kan blive et effektivt våben i kampen mod PMS. <cite>Foto: Københavns Universitet</cite></figcaption></figure><br/>
			Post.doc. Allison Heskes har nemlig fået tildelt en bevilling på 1,4 mio. kroner fra EU, så hun over de næste to år kan kortlægge plantens biosyntesevej, så den kan introduceres ind i gær, der vil fungere som fabrikker.</p>
			<p>»Vi skal finde de rette enzymer og dirigere dem over i en anden organisme, der kan optimeres til produktionen. Det giver os mulighed for at simplificere produktionen af de kemiske forbindelser i planten,« siger hun.</p>
			
			<p>I første omgang er Allison Heskes job at analysere buskens frugter fra alle vinkler for at kunne udpege de retter diterpenoider mellem de hundredvis af andre naturstoffer i planten, samt hvor i frugten, biosyntesen finder sted.</p>
			<p>Det foregår ved brug af massespektrometri, hvor hun ioniserer metabolitter i tynde frugtskiver ved hjælp af en laser, så det bliver muligt at bestemme de forskellige molekylers masse og dermed lokalisere det aktive stof.</p>
			<p>Ved at sammenholde de mange tusinde billeddata fra spektrometret med viden om kyskhedstræets aktive stof vil Allison Heskes nu kunne tydeliggøre, præcis hvor i frugten naturstoffet og biosyntesen findes.</p>
			<p>Biosyntesevejen består af enzymer, og informationen om disse findes i den genetiske kode. Der findes mange tusinde forskellige enzymer i alle levende organismer, så for at finde de rigtige i kyskhedstræet isoleres genetisk materiale fra områderne, hvor biosyntesen finder sted.</p>
			
			<p>Efterfølgende identificeres enzymkandidater, der muligvis indgår i den rigtige biosyntese. Enzymkandidaterne bliver testet ved at introducere dem i tobaksplanter, hvor de er nemme at have med at gøre.</p>
			<p>Desuden er planter som udgangspunkt den bedste organisme at introducere for andre planters enzymer, fortæller Allison Heskes.</p>
			<p>»Senere kan vi så eventuelt introducere enzymerne i gær, således at man kan producere det aktive stof mod PMS – på samme måde som man brygger øl,« siger Allison Maree Heskes.</p>
			<p>Hun understreger, at stoffet formentlig har en del andre perspektiver end PMS-medicin. Muligvis vil stoffet kunne kombineres med andre stoffer og vise sig effektivt mod Parkinsons sygdom og andre neurologiske sygdomme.</p>
		</section>
		  </div></body></html>
