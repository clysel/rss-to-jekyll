---
layout:     post
title: 	    "Opladning via USB type C giver større angrebsflade for virus"
post_author:	    Martin Bernth
post_date:	    Tue, 17 Mar 2015 07:35:48 +0000
post_site:	    www.version2.dk 
post_link:	    http://www.version2.dk/artikel/opladning-usb-type-c-giver-stoerre-angrebsflade-virus-104552?utm_medium=feed&utm_source=version2.dk&utm_campaign=it_nyheder
---
<html><body><div><section class="body"><p>Selvom USB type C-stikket kun lige har fået sit gennembrud som den nære fremtids fællesnævner for dataoverførsel og opladning, vækker pc-verdenens nye dille allerede bekymring hos sikkerhedseksperter, <a href="http://www.theverge.com/2015/3/16/8226193/new-apple-macbook-usb-type-c-security-risk-badusb">skriver The Verge.</a></p>

<p>Bekymringerne går overordnet på, at det kombinerede data- og strømkabel åbner for en ny indgang for ondsindet software, der fremover vil kunne indlejres i opladerens firmware og sprede sig til en computer, hver gang opladeren tilsluttes.</p>

<p>Den største bekymring i denne sammenhæng er sikkerhedshullet ‘BadUSB’, der blev kendt sidste efterår, og som ikke er blevet lukket i forbindelse med den nye standard, da den i vanlig standard-ånd er gjort bagudkompatibel.</p>



<p>BadUSB er en svaghed i netop firmwaren, hvor controller-chipsene ved USB-enheder kan omkodes og dermed have malware indlejret, som kan kopiere sig selv over på computeren længe inden brugeren eller operativsystemet vil kunne nå at reagere.</p>

<p>»Den ekstra åbenhed og fleksibilitet ved USB type C kommer desværre også med en større angrebsflade,« siger Karsten Nohl, der var blandt de sikkerhedseksperter, der først opdagede svagheden.</p>
  </section></div></body></html>
