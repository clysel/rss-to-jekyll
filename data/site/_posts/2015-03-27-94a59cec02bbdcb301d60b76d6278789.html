---
layout:     post
title: 	    "Leder: Medikoteknisk hacking rusker i systemet"
post_author:	    Arne R. Steinmark
post_date:	    Fri, 27 Mar 2015 06:02:10 +0000
post_site:	    ing.dk 
post_link:	    http://ing.dk/artikel/leder-medikoteknisk-hacking-rusker-i-systemet-175054
---
<html><body><div><section class="body"><p><strong>En skribent</strong> på tidsskriftet New Scientist har hacket sit Bluetooth-høreapparat og via sin iPhone <a href="https://soundcloud.com/ideoforms/phantom-terrains-broadcasting-house">lagt et virtuelt lag af lyd oven på den vante virkelighed</a>. Når han vandrer rundt i sin by, hører han ikke kun trafik og legende børn, men også wifi-signaler. En knitrende lyd afslører tætheden af trådløse netværk i nabolaget, lidt i stil med en geigertæller, og frekvensen ændres i forhold til afstanden. Hvert netværks unikke identifikation oversættes til toner, der spiller som drømmeagtige melodier i baghovedet og blander sig med støjen fra et passerende fly. Skribenten med hørehandicappet sanser en verden, vi andre er døve over for. I fiktionens verden ville han være en superhelt.</p>
			<p><strong>Den moderne borgers</strong> forventning til udviklingen af elektronik fra sundhedsvæsenet følger de lynskridt, der sker inden for forbrugerelektronikken. Her skaber tekniske standarder bro mellem apparattyper, der for få år siden fungerede fuldkommen adskilt. Men hvor forbrugerelektronik vedrører magelighed, er innovation i medikoindustrien fundamentalt set et spørgsmål om liv eller død, som Ingeniørens historie i dag om hackerforældre, der radikalt forbedrer insulinpumper og monitering af blodsukker, bevidner.</p>
			
			<p><strong>Dramatiske forandringer</strong> er på vej i en konservativ medicinal­industri, hvor brugere og patienter utålmodigt forventer meget hurtigere levering, end den regulerede branche er i stand til. En flodbølge af transparent digitalisering har allerede endevendt andre brancher, open source har gennemrystet it- industrien, og turen er nu kommet mere anarkistisk til den medikotekniske verden. Data inde i apparater skal sættes fri fra det proprietære og kunne udnyttes i andre sammenhænge, apparaterne skal åbnes og gøres klogere i samspil med de computere, som enhver verdensborger i dag har adgang til.</p>
			<p><strong>Svært er det derfor</strong> at se den såkaldte Nightscout-bevægelse med dansk deltagelse som en enlig svale. Der er mere på spil. Når forældre selv kan forbedre livet for deres børn, så gør de det selvfølgelig og lever afklaret med den risiko for fejl, folkeinnovationen også indebærer.</p>
			<p><strong>Der er en grund til,</strong> at vores samfund er indrettet med sendrægtig kontrol, procedurer og årelang udvikling for at få godkendt apparater til medicinsk brug. Vi skal kunne stole på, at de er trygge at bruge – og især i USA frygter producenter til stadighed at blive revet økonomisk omkuld af sagsanlæg, hvis det alligevel mod alle odds skulle gå galt.</p>
			<p><strong>Systemet er i dag</strong> ikke indrettet, så vi selv kan påtage os ansvaret. Men det er en opgave, hvor der må findes en løsning. De sukkersyge børns forældre dokumenterer den livsværdi og det enorme potentiale, der kan forløses i teknologi, vi allerede har, og som ud over medgørlige myndigheder kræver vilje og ny orientering hos medikoproducenterne. Formelt set er den nye tværfaglighed allerede skudt i gang, hvor virksomheder, interessenter og forskere bedriver koncentreret innovation. Universitetet MIT kalder initiativet <a href="http://hackingmedicine.mit.edu/">Hacking Medicine</a>. Det ligner et vinderprojekt.</p>
		</section></div></body></html>
