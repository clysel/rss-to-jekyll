---
layout:     post
title: 	    "Baggrund: 'Svanesøen' er mesterværket inden for hvid magi "
post_author:	    
post_date:	    Sun, 15 Mar 2015 13:49:42 +0100
post_site:	    politiken.dk 
post_link:	    http://politiken.dk/kultur/scene/ECE2586630/baggrund-svanesoeen-er-mestervaerket-inden-for-hvid-magi/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Er man vild med dans, er ’Svanesøen’ et must. Intet mindre. 
</p><p>
Det er essensen af den klassiske ballet: magiske månehvide akter med fjerlette 
svaneballerinaer og et kærlighedsdrama på liv og død til Tjajkovskijs 
storladne sus af længsel. 
</p><p>
Prins Siegfried skal vælge sig en passende mage men taber sit hjerte til 
svaneprinsessen Odette, der kun ved nattetide kommer fri af den fugleham, 
hun holdes fanget i af magikeren Von Rothbart. Denne lader den sorte 
svaneprinsesse Odile forføre prinsen til at bryde sit kærlighedsløfte, der 
ville udfri Odette – og det hele ender med et højdramatisk opgør: kan 
prinsen og den hvide svaneprinsesse få hinanden? 
</p><p>
Slutningen har altid været et stridspunk, lige siden koreograferne Petipa og 
Ivanov skabte deres skelsættende værk i 1895 til den kejserlige Marinskij 
Ballet i Sankt Petersborg (efter Julius Reisingers oprindelige ikke videre 
succesfulde forsøg på Bolsjoj i 1877 ). 
</p><p>
Her lod de kærlighedsparret gå tragisk under i søen, for dog til slut at blive 
forenet i det hinsides. Senere versioner er udmundet i en klar happy end, 
mens andre har ladet de to elskende forblive tragisk adskilte fra hinanden. 
</p><h3>
En mand og en fugl forelsker sig
</h3><p>
Det kan synes grotesk, at mesterværket inden for klassisk ballet handler om en 
mand og en fugl, der forelsker sig i hinanden! Men det er hele den vestlige 
metafysik, der er i spil, med svaneprinsessen som billedet på menneskets 
spaltning mellem det dyriske og den rene sjæl. Det handler om den kristne 
transformation af krop til ånd, kødets opstandelse i den overjordiske, 
åndelige dimension. Deraf dansernes overmenneskelige tåspids-gratie og 
himmelstormende spring. De hæver sig over de dødelige, som et åndepust fra 
en anden verden. 
</p><p>
For dem, der mest kender ’Svanesøen’ fra psykogyserfilmen ’Black Swan’ (2010) 
, hvor ballerinaen, der danser svaneprinsessen, gradvis bliver overtaget af 
den dyrisk dæmoniske sorte svane, er det klart, at kernen i det hele er 
svaneprinsessens spaltning i en hvid og en sort udgave – om det så bliver 
udlagt som et psykologisk eller eksistentielt-metafysisk drama. Siden 
1960’erne har en del nytolkende versioner imidlertid lagt vægten på prinsens 
splittelsesdrama overfor den forførende sort-hvide skabning. 
</p><p>
’Svanesøen’ eksisterer ikke som et fastlagt partitur ligesom Tjajkovskijs men 
har ændret form på mere eller mindre omfattende vis i løbet af de sidste 120 
år. Kun den hvide andenakt kan siges at ligge tæt op ad originalversionen. 
</p><p>
Den strøm af inspiration, der gemmer sig på bunden af ’Svanesøen’, vil 
fortsætte med at give liv til nye tolkninger og afarter af svaner. 
</p><p>
Her er fire versioner forskellige versioner af Svanesøen: 
</p><p><b>Den rendyrket klassiske Svanesø (Marinskij Balletten, 1950) </b></p><p>
Det var frygtindgydende at møde Marinskij Ballettens 32 svaner for fuld 
poetisk kraft, da de <a class="embeddedlink" href="http://politiken.dk/kultur/scene/ECE2179266/verdensberoemt-kompagni-indtager-koebenhavn-med-svanesoeen/">invaderede Det Kgl. på gæstespil 
i 2014</a>. Knejsende dansede de frem i hvide tutuer (balletskørter), 
på rad og række, med skarp præcision og dunblid gratie. Så uhyrligt skønne, 
mageløst synkrone og statuarisk urørlige, som var de indbegrebet af en anden 
verden. ’Svanesøen’ er da også Marinskij Balletens (før Kirov Ballettens) 
guldrandede internationale visitkort, i Konstantin Sergejevs berømmede 
iscenesættelse fra 1950, der fortæller historien med virtu os dans i god 
gammel eventyrstil. Her med happy end, hvor svaneprinsessen og prinsen til 
sidst står frem i kærlig forening. 
</p><p><b>Den dyrisk- groteske Svanesø - (Cullbergballetten 1987) </b></p><p>
Svaner er da nogle dyrisk groteske skabninger. Midt i al den skønhedsdyrkende 
balletæstetik overraskede den ekspressivt moderne svenske koreograf Mats Ek 
i 1987 med Cullberg Ballettens ’Svanesø’, hvor et hold uhørt fysiske, 
skaldede han- og hunsvaner i hvide tutu’er stampede og vadede rundt på flade 
fødder, som var de en flok ugly ducklings. Befriende skægt, men samtidig 
mere end en kontroversiel parodi. Prinsen, der havde snuppet rollen som 
ballettens hovedkarakter, var af den psykologisk tvistede slags, en veg mand 
over for sin udkårne, besnærende sanselige svane. 
</p><p><b>Homo Svanesøen (1995) – (Sadlers Wells, 1995) </b></p><p>
Det var ret provokerende, da den engelske koreograf Matthew Bourne lancerede 
sin homoversion af ’Svanesøen’ på Sadlers Wells i London i 1995. Prinsen 
stjæler rollen som ballettens hovedkarakter, og alle svanerne, med den 
begærede hvide svane i spidsen, er mænd – forførende fysiske og sensuelle 
med bar overkrop og hvide skørter. Oveni gav det et ekstra kick, at 
historien var placeret i et samtidigt britisk kongehus, styret af en kold 
dronning og præget af en småfordærvet royal kultur. Den blev et kæmpe hit og 
opnåede at blive den længst spillende ballet i Westend og på Broadway og er 
fortsat på turné rundt i verden. 
</p><p><b>Den akrobatiske Svanesø (Guangdong Acrobatic Troupe, 2005) </b></p><p class=" bl-elem">
Det vildeste bud på ’Svanesøen’ som overmenneskelig fysisk præstation. 
Sædvanligvis regnes Svaneprinsessens klassiske 32 fouettéer 
(piskeris-piruetter) for en virtuos bedrift. Men det blegner i forholdt til 
de akrobatiske stunts, som The Guangdong Acrobatic Troupe (The Great Chinese 
State Circus), kan præstere. Med den forestilling, der blev skabt i 2005 af 
koreografen Zhao Ming er vi ovre i cirkus-æstetikken med en mere udvendig 
form for virtuositet. Men det er den ’Svanesø’, der har slået rekorden på 
You Tube, i form af det 27 millioner gange viste klip, hvor en über-cool 
Svaneprinsesse udfører svimlende balanceakter, dansende på tå, på hovedet af 
sin prins! 
</p>	
</div>
</div></body></html>
