---
layout:     post
title: 	    "Fyret tilsynschef skeptisk over for ny sundhedsaftale: »En Skoda, ikke en Volvo«"
post_author:	    
post_date:	    Thu, 07 May 2015 19:31:25 +0200
post_site:	    politiken.dk 
post_link:	    http://politiken.dk/forbrugogliv/sundhedogmotion/ECE2660020/fyret-tilsynschef-skeptisk-over-for-ny-sundhedsaftale-en-skoda-ikke-en-volvo/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
46 millioner kroner får Sundhedsstyrelsen over de næste fire år tilført som 
resultat af den aftale, som regeringen netop har trykket hånd på med 
samtlige partier i Folketinget. Og det er en aftale, der glæder tidligere 
tilsynschef i Sundhedsministeriet, Anne Mette Dons. 
</p><p>
Som hun siger, »er det jo altid rart at få ret«. 
</p><p><b class="ext-link">AFTALE </b><a class="embeddedlink" href="http://politiken.dk/forbrugogliv/sundhedogmotion/ECE2659613/sundhedsstyrelsen-faar-46-millioner-til-tilsyn-med-laeger/">Sundhedsstyrelsen får 46 millioner til 
tilsyn med læger</a></p><p>
Da sundhedsminister Nick Hekkerup kort efter hendes fyring som tilsynschef i 
september sidste år søsatte en handlingsplan for at forbedre Danmarks 
sundhedstilsyn, var det uden ekstra penge til at forbedre tingenes tilstand. 
</p><p>
Ifølge Nick Hekkerup var det muligt at »styrke tilsynet inden for 
Sundhedsstyrelsens økonomiske ramme«. En vurdering, Anne Mette Dons bestemt 
ikke var enig i. 
</p><p>
»Det, jeg har været mest kritisk over for, er manglen på ressourcer, men nu 
har man tydeligvis indset, at det ikke kan lade sig gøre uden«, siger hun. 
</p><p>
Pengene skal gå til at styrke myndighedens tilsyn med læger og andre 
sundhedsprofessionelle. Et tilsyn, der har været udsat for så stor kritik, 
at det for nylig kostede direktør Else Smidt sit job. 
</p><p><b>Dobbelt op i jagten på Sverige og Norge</b></p><p>
Flere ressourcer er ifølge Anne Mette Dons det rigtige skridt i retning af et 
stærkere tilsyn, men 46 millioner er ikke nok i sig selv. 
</p><p>
»Alt kan gøre en forskel, men det kommer an på, hvad man får for pengene. Man 
kan være bekymret for, hvor mange penge der nu også er øremærket til konkret 
tilsyn, og hvor mange der ender med at forsvinde andre steder hen«, siger 
hun og understreger, at bemanding er det vigtigste område at sætte ind på. 
</p><p>
»Når der er for mange opgaver og for få til at lave dem, så kommer tingene til 
at vente, og det kan få nogle ret grimme konsekvenser. Jeg vil sige, at vi 
skal dobbelt op i personale for at få et tilsyn, der minder om det, de har i 
Sverige og Norge«, siger Anne Mette Dons med reference til de danske 
nabolande, der ifølge hendes vurdering har henholdsvis 400 og 200 ansat til 
tilsyn, mens Danmark har cirka 130. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/forbrugogliv/sundhedogmotion/ECE2644815/laege-uden-autorisation-er-meldt-til-politiet-for-sjusk/">Læge uden autorisation er 
meldt til politiet for sjusk</a></p><p>
De 46 millioner kroner lyder umiddelbart af meget, men det rækker ikke langt, 
hvis pengene også skal dække andet end personale. Anne Mette Dons er 
bekymret for, hvor mange af millionerne, andre omkostninger som for eksempel 
IT-løsninger kommer til at suge til sig. 
</p><p class=" bl-elem">
»Hvis pengene går til ren bemanding, så vil det være et løft, men hvis der 
skal noget som helst andet ind over, så er det ikke en Volvo, vi får. Så er 
det en Skoda«, advarer hun. 
</p>	
</div>

</div></body></html>
