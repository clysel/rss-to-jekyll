---
layout:     post
title: 	    "Bjarne Riis' arvtager spændt på debuten i det fineste selskab"
post_author:	    
post_date:	    Sat, 18 Apr 2015 18:32:33 +0200
post_site:	    politiken.dk 
post_link:	    http://politiken.dk/sport/cykling/ECE2633917/bjarne-riis-arvtager-spaendt-paa-debuten-i-det-fineste-selskab/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Efter at Tinkoff-Saxo Bank under tidligere forskellige navne og med Bjarne 
Riis som den ledende skikkelse var fast dansk deltager i begivenhederne på 
den internationale scenes fornemste niveau, skrives i dag i Amstel Gold Race 
et nyt kapitel i den hjemlige cykelsports historie.
</p><p>
I den 258 km lange hollandske styrkeprøve får 2. divisionsholdet Cult Energy 
Pro Cycling med base i Horsens nemlig sin WorldTour-debut, og sportschef 
Michael Skelde strålede da også af både stolthed, spænding og forventninger 
med udsigt til den krævende opgave, da han her i eftermiddag mødte op på det 
gamle rådhus i Maastricht for officielt at indskrive sine ryttere.
</p><h3>
Har en af de mest rutinerede deltagere
</h3><p>
»Det er virkelig et stort øjeblik for os, at vi nu skal prøve kræfter med alle 
verdens bedste mandskaber på én gang. Og så sker det endda allerede igen på 
næste søndag i Liège-Bastogne-Liège. Jeg skal love for, at der er kommet 
fart på siden dengang i begyndelsen af januar, da jeg endnu ikke anede, om 
der var tilstrækkeligt mange arrangører, der ovwerhovedet var interesserede 
i at få os med i deres løb. Men de bekymringer kunne jeg have sparet mig«, 
lyder det fra en glad smilende Michael Skelde.
</p><p>
»Det er svært at have nogen klar forestilling om, hvordan vi vil kunne klare 
os i dette selskab. Men jeg har da en tro på, at vi kan være med fremme, når 
afgørelsen træffes«.
</p><p>
»I tyske Fabian Wegmann har vi en af de absolut mest erfarne Amstel-deltagere. 
Desværre har han været syg i perioden op til løbet, så hverken han selv 
eller vi aner, hvordan hans form er lige nu. Men vi krydser fingre for, at 
han er kommet oven på igen«.
</p><h3>
Amstel Gold Race er et løb for Guldhammer
</h3><p>
»Desuden har hans landsmand Linus Gerdemann ligeledes erfaringen fra de helt 
store løb. Og så er jeg meget spændt på at se Rasmus Guldhammer i aktion. 
Han har efter min vurdering aldrig været bedre end lige nu, og jeg føler mig 
overbevist om, at det er en meget spændende ny udvikling i hans 
cykeltilværelse, der har taget sin begyndelse her i denne sæson«.
</p><p>
»Jeg siger ikke, at han kan hente en topplacering i morgen, men jeg vil heller 
ikke udelukke det. Og jeg er sikker på, at, hvis han fortsætter de takter, 
som han har vist hos os, er netop Amstel Gold Race et løb, hvor han inden 
for de nærmeste år vil kunne slutte blandt de bedste«.
</p><h3>
Pausen hjemme kan vise sig at blive en fordel
</h3><p>
Rasmus Guldhammer forsøgte sig i 2010 som professionel på HTC-Columbia, men 
sprang fra, inden året var omme, fordi han ikke var moden til den barske 
branche. 
</p><p>
»De år, han har haft hjemme uden så meget pres, kan vise sig at blive en 
fordel på længere sigt. Nu har han mulighed for at holde endnu længere på 
det topplan, jeg mener, han er på vej op på«, konstaterer Michael Skelde.
</p><p>
»Under alle omstændigheder har han fra dag et været parat til at tage den 
chance, han hare fået, og jeg har en klar fornemmelse af, at han også selv 
er yderst tilfreds med den måde, sæsonen hidtil er forløbet på«.
</p><h3>
Venter udskiling 30 km fra mål
</h3><p>
Foruden de tre nævnte stiller Cult Energy med Michael Reihs, Troels Vinther, 
englænderen Russell Downing, luxembourgeren Alex Kirsch og tyskeren 
Christian Mager.
</p><p>
»Mens Fabian og Linus kender ruten og ikke mindst Cauberg-stigningen, hvor 
meget sandsynligvis afgøres, er det hele nyt for Rasmus, og derfor var de 
også i går alle tre ude at træne på den sidste del af ruten. Jeg ville gerne 
have, at Rasmus får et grundigt indtryk af, hvad der venter ham, og ingen er 
bedre end Fabian til at sætte ham ind i det«.
</p><p>
»Jeg forventer, at den afgørende fase i løbet indtræffer på 
Keutenberg-stigningen cirka 30 km fra mål. Den er stejl, og der følger ikke 
nogen nedkørsel umiddelbart efter, så det kunne meget vel være dér, der sker 
en udskilning. Forhåbentlig har vi så to af de tre med i front efter det 
punkt. Hvem tør jeg ikke tippe på, det afhænger helt af benene, men jeg er 
ikke i tvivl om, at de får snakket sammen, så de sørger for at hjælpe 
hinanden optimalt«.
</p><h3>
Kan nok kun hjælpe i omkring 200 km
</h3><p>
»Det er i hvert fald de tre, jeg sætter min lid til, og så gælder det for de 
andre om at hjælpe dem længst muligt. Realistisk set kan det nok kun lade 
sig gøre til omkring de 200 km. Så er det sandsynligvis slut med kræfterne«.
</p><p>
»Selvfølgelig er det også et spørgsmål, hvordan Rasmus klarer distancen. Så 
vidt jeg ved, har han kun prøvet noget tilsvarende en enkelt gang før, da 
han i sit første forsøg som professionel kørte Liège-Bastogne-Liège«.
</p><p class=" bl-elem">
Til dette er så blot at sige, at Guldhammer ikke fuldførte dengang, så det vil 
være nyt for ham, hvis han når til vejs ende. 
</p>	
</div>

</div></body></html>
