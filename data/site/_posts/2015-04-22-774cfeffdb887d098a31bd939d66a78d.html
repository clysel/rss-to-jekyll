---
layout:     post
title: 	    "Scientologys vilde hjernevask"
post_author:	    
post_date:	    Wed, 22 Apr 2015 15:44:44 +0200
post_site:	    politiken.dk 
post_link:	    http://politiken.dk/kultur/filmogtv/ECE2637968/scientologys-vilde-hjernevask/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4 class="fallback">fakta</h4>
<div class="fakta-body" data-buildingblock="embedded_factboxlink">
<div class="clearfix m-top5 m-bottom5">
<img class="pol-rating-img" src="http://politiken.dk/graphics/ratings/5_hjerter_red.png" alt="Politiken synes"/>
</div>
<b>Going Clear: Scientology and the Prison of Belief</b><p>. Instr.: Alex Gibney. 
USA, 2015. 119 min. Kan ses på HBO. Blev vist på DR 2 i aftes.
</p></div>
</div><p>
Allerede før premieren på Alex Gibneys dokumentar om Scientology i januar 
protesterede organisationen. 
</p><p>
Her tre måneder senere, hvor filmen kan ses på HBO, har Scientology viet en 
hjemmeside til tilbagevisning af udtalelser i filmen. ’Going Clear: 
Scientology and the Prison of Belief’, som Gibneys meget omtalte værk 
hedder, er da også fra begyndelse til ende kritisk over for organisationen. 
Alex Gibney får vist, at grundlæggeren L. Ron Hubbard i bedste fald var en 
fantast, i værste fald en pengegrisk løgner. Instruktøren dokumenterer 
ligeledes, hvordan medlemmer af Scientology udspioneres og pines, hvis de 
ikke makker ret. Og hvordan frafaldne chikaneres. 
</p><h3>
Skabt for at slippe for skat 
</h3><p>
Men det værste – for Scientology – må næsten være, at især den sidste halvdel 
af filmen viser, hvordan organisationen hjernevasker medlemmer til at tro, 
at de kan opnå mental balance ved at følge et pseudoterapeutisk program. Og 
det formidles måske endda endnu mere effektivt og tankevækkende, fordi Alex 
Gibneys tone hele vejen er lavmælt og nøgtern. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/ECE2542455/i-scientology-er-rige-og-beroemte-aandelige-fyrtaarne/">I Scientology er rige og 
berømte åndelige fyrtårne</a></p><p>
’Going Clear: Scientology and the Prison of Belief’ er ikke sensationspræget. 
Alex Gibney kunne have råbt sin kritik af Scientology som manipulerende, 
nedbrydende og pengeakkumulerende meget højere, end han gør. Men netop ved 
at tale sobert, skrælle sladderen om de kendte fra og også gennemgå L. Ron 
Hubbards ideer seriøst bliver filmen mere uangribelig, end en mere skinger 
dokumentar ville have været. 
</p><p>
Gibney har skrevet manuskriptet sammen med Lawrence Wright, der har en 
betragtelig del af æren for researchen. Grundlaget for ’Going Clear ...’ er 
nemlig Wrights Scientology-kritiske bog fra 2013. I begyndelsen gennemgås 
Scientologys historie kronologisk ved hjælp af arkivmateriale. Før Hubbard 
fik udgivet sit hovedværk, ’Dianetik’, i 1950, havde den science 
fiction-fascinerede amerikaner skrevet op imod 1.000 titler inden for genren 
kiosklitteratur. I filmen citeres hans ekskone for at afsløre flere af 
eksmandens besynderlige løgne og adfærdsmønstre. 
</p><p>
Ifølge hende grundlagde Hubbard Scientology som en religion – for at slippe 
for at betale skat. 
</p><h3>
En perlerække af stjerner 
</h3><p>
Da filmen når frem til nutiden, består den dels af interviews med mennesker, 
der er gået ud af Scientology, dels arkivmateriale, hvori scientologer 
interviewes eller holder forsamlinger. Det fremgår, at Alex Gibney har 
forsøgt at få interview med nogle af Scientologys mest kendte medlemmer. Men 
både den nuværende leder, David Miscavige, John Travolta, Tom Cruise og 
andre optræder kun i arkivoptagelser. 
</p><p>
Billederne af velklædte smilende Miscavige og Cruise står i kontrast til de 
frafaldnes brugte ansigter. Det har tydeligvis omkostninger at forlade 
Scientology. At de har indvilget i at deltage, skyldes måske Gibneys gode 
rygte som dokumentarist. Alene i de senere år har instruktøren lavet 
opsigtsvækkende film om WikiLeaks og Lance Armstrong. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/magasinet/feature/ECE2542138/velkommen-til-superstjernernes-kirke/">Velkommen til superstjernernes 
kirke</a></p><p>
Blandt de frafaldne er Marty Rathbun, der tidligere har haft en høj position i 
Scientology og kan fortælle om illegale aflytninger og både fysisk og 
psykisk vold inden for organisationen. Andre beretter, hvordan selv deres 
børn har taget afstand fra dem, efter at de har forladt Scientology, og 
børnene er forblevet troende. 
</p><h3>
Vænner sig til ydmygelser 
</h3><p>
Et af de mest rystende interviews er med skuespilleren Jason Beghe, der bl.a. 
siger om Scientology: 
</p><p>
»Man ifører sig en støbeform af tanker, der ikke er ens egne«. 
</p><p>
Ligesom Beghe kan også instruktøren og manuskriptforfatteren Paul Haggis 
(’Crash’, ’Million Dollar Baby’) fortælle, at Scientology forfølger 
frafaldne medlemmer i årevis. Og ligesom mange andre er Haggis i øvrigt et 
eksempel på et menneske, der i sin tid blev opslugt af Scientology på et 
tidspunkt, hvor hans sind var skrøbeligt, og hvor han søgte at komme i bedre 
balance. 
</p><p>
LÆS OGSÅ <a class="embeddedlink" href="http://politiken.dk/kultur/fakta_kultur/ECE2541636/seks-kendte-scientology-medlemmer---og-to-der-faldt-fra/">Seks kendte Scientology-medlemmer - 
og to, der faldt fra</a></p><p>
Typisk er det modsatte sket for eksmedlemmerne. Gennem Scientologys program 
har de lært at vænne sig til hierarkiet, til den fysiske og psykiske 
ydmygelse og til tilbedelsen af en mystisk form for gud. Indtil de blev klar 
over, hvor langt ude de var. 
</p><p class=" bl-elem">
Ingen af de tidligere medlemmer skåner sig selv, når de fortæller, hvor 
opslugt de var af Scientology, og hvor meget de nu har brug for at fortælle 
deres sandhed om organisationen. Deres kritiske udsagn er både personlige og 
konkrete nok til at virke troværdige, og ’Going Clear’ er endnu en væsentlig 
film signeret Alex Gibney. 
</p>	
</div>

</div></body></html>
