---
layout:     post
title: 	    "En håndfuld kommuner skylder stadig klimaplan"
post_author:	    
post_date:	    Sun, 29 Mar 2015 09:09:40 +0200
post_site:	    politiken.dk 
post_link:	    http://politiken.dk/klima/ECE2608851/en-haandfuld-kommuner-skylder-stadig-klimaplan/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Stadig fem af landets kommuner mangler at lave den plan for klimatilpasning, 
som ifølge en aftale med regeringen skulle være færdig i 2013.
</p><p>
De øvrige 93 kommuner har udarbejdet en plan, der kortlægger risikoen for 
oversvømmelse fra havet, fra vandløb, opstigende grundvand, længerevarende 
regnskyl eller skybrud.
</p><p>
Det oplyser projektleder Mads Leerbech fra brancheforeningen Dansk 
Miljøteknologi, som har gennemgået de planer, der er afleveret til 
Naturstyrelsen. Der er dog stor forskel på ambitionsniveauet.
</p><p>
»Størstedelen af kommunerne ved, hvor de vil sætte ind, hvad de vil gøre, og i 
hvilken rækkefølge de vil gøre det«, siger Mads Leerbech.
</p><p>
Med få undtagelser mangler kommunerne dog at omsætte deres prioriteringer til 
en egentlig handlingsplan, inklusiv tidshorisont og med økonomi. Kommunerne 
er nået et godt stykke, men er ikke i mål endnu, siger han.
</p><p>
Det er især vigtigt, at kommunerne tager stilling til, hvor ofte der må ske 
oversvømmelser for hele deres afløbssystem, tilføjer Mads Leerbech.
</p><p>
50 kommuner har udarbejdet en handlingsplan, hvori prioriteringerne er nærmere 
beskrevet. Men uden at de økonomiske konsekvenser er kortlagt.
</p><h3>
Kommuner på vej
</h3><p>
Kun i 13 kommuner har man lavet handlingsplan med en tidsramme og et budget.
</p><p>
En af dem er Greve syd for København, som i 2007 oplevede voldsomme 
oversvømmelser efter regn, der satte såvel rådhuset som boligområdet 
Godsparken under vand. Det bragte kommunen i mediernes søgelys og satte gang 
i arbejdet, fortæller biolog Ivan Hrubenja.
</p><p>
»Greve havde tidligere været ramt af oversvømmelser, men den i 2007 var 
dråben, der udløste den politiske vilje til at prioritere det højere og 
skabte enighed om at sørge for finansieringen«, siger han.
</p><p>
En af de fem kommuner, som er bagud, er Nyborg. Kommunen er dog på vej, 
oplyser ingeniør og miljøsagsbehandler Lotte Krog Iversen.
</p><p>
»Vi er nogle, der halter lidt bagefter, men efter behandling i byrådet og 
høringsperiode venter vi at fremlægge vores klimatilpasningsplan midt i 
august sammen med et risikokort og en handlingsplan«.
</p><p>
»Det er et ressourcespørgsmål, at vi ikke er længere fremme. Der har ikke 
rigtig været noget politisk pres på, heller ikke udefra«, siger hun og 
tilføjer.
</p><p class=" bl-elem">
En forhøring for et års tid siden medførte kun tre reaktioner - to om skybrud 
og én om stormflod.
</p>	
</div>
</div></body></html>
