---
layout:     post
title: 	    "Flydende a-kraftværk skal sætte strøm på Arktis"
post_author:	    Magnus Boye
post_date:	    Sat, 02 May 2015 10:00:11 +0000
post_site:	    ing.dk 
post_link:	    http://ing.dk/artikel/flydende-kraftvaerk-skal-saette-stroem-paa-arktis-175767
---
<html><body><div><section class="body">
			<p>Et årelangt byggeprojekt i Skt. Petersborgs havn nærmer sig sin afslutning. Siden 2007 har Rusland arbejdet på landets første atomkraftværk, der ikke har sit betonfundament solidt plantet i jorden. I stedet er kraftværket bygget ind i en pram, der skal bringe strøm til de fjerneste egne af det russiske rige – og det skal det gøre fra næste år, meddelte den russiske vicepremierminister, Dimitrij Rogozin, for nylig.</p>
			<p>»Det er en atomreaktor, der kan sluttes til infrastruktur på kysten og bringe energi gennem et kabel til en hvilken som helst arktisk by,« lover ministeren, der har ansvar for Ruslands aktiviteter i Arktis.</p>
			<p>Det flydende atomkraftværk bliver et stort aktiv i den russiske udforskning af Arktis, vurderer Dimitrij Rogozin. Værket er udstyret med to reaktorer, der tilsammen skal kunne give nok strøm til 22.000 husstande – eller til at drive arktiske olie- og gasboringer.</p>
			<p><figure class="plugin right zoomable"><img data-original-image="http://ing.dk/sites/ing/files/atompram-1.png" src="http://ing.dk/sites/ing/files/styles/w1120_media_right/public/atompram-1.png?itok=Rtxc4guG" alt=""/></figure></p>
			<h2>Skal erstatte udtømt Sibirien</h2>
			<p>Og netop Arktis bliver en væsentlig brik i den globale positioneringskrig over fremtidens energikilder. Det er Ruslands håb, at energireserverne i området omkring Nordpolen kan sikre, at landet ikke mister tempo, fortæller ph.d. og adjunkt i international politik ved Forsvars­akademiet Jørgen Staun.</p>
			<p>»Ruslands fremmeste interesse i Arktis er at sikre adgang til de store energiressourcer, som man håber gemmer sig deroppe,« fastslår han.</p>
			<p>Siden 2008 har Rusland haft en national sikkerhedsstrategi angående Arktis, som er et fast element i landets udenrigspolitik. Tidligere på året kom den officielle lancering af en flydende forskningsstation, der skal drive rundt i verdens nordligste farvande, mens den russiske flåde har genindtaget de Nysibiriske Øer, en gold øgruppe i Ishavet.</p>
			<p><figure class="plugin right zoomable"><img data-original-image="http://ing.dk/sites/ing/files/atompram-3.png" src="http://ing.dk/sites/ing/files/styles/w1120_media_right/public/atompram-3.png?itok=6eAolbZc" alt=""/></figure></p>
			<p>Indsatsen skal hjælpe med at sikre, at Arktis kan overtage rollen som Ruslands energikilde, når de russiske olie- og gaskilder i Sibirien tømmes inden for de næste 15 år.</p>
			<p>»Det er helt klart, at man betragter Arktis som fremtidens ressource­base for den russiske stormagts­ambition,« siger Jørgen Staun, som mener, at en flåde af  flydende kraftværker kan være et værdifuldt bidrag til den ambition.</p>
			<p>»Det er øde beliggende egne, og det er en stor logistisk udfordring at få bragt energi derud. Der vil de flydende kraftværker helt klart kunne hjælpe dem,« vurderer han.</p>
			<p>Akademik Lomonosov, som kraftværket er blevet døbt, bliver ikke verdens første af sin slags. I 1960’erne byggede USA en kernereaktor ind i skibet Sturgis, som leverede strøm til konstruktionen af Panamakanalen i otte år, inden den igen blev taget ud af drift.</p>
			<p>Til en pris på omkring tre en halv milliarder kroner bliver den russiske efterfølger til gengæld det første masseproducerede sødygtige atomkraftværk. Når Akademik Lomonosov er blevet bugseret ud af Skt. Petersborgs havn, skal der efter planen bygges mindst seks mere over samme læst. Hver pram skal kunne producere 70 MW strøm – syv gange mere end pioner-skibet Sturgis.</p>
			<p>Men selvom det flydende kraftværk skal kunne køre uafbrudt i 12 år og drive en mindre by, er det misvisende at tænke på prammen som et sejlende Barsebäck, forklarer Erik Nonbøl, der er seniorforsker ved DTU Nutech.</p>
			<p><figure class="plugin right zoomable"><img data-original-image="http://ing.dk/sites/ing/files/atompram-2.png" src="http://ing.dk/sites/ing/files/styles/w1120_media_right/public/atompram-2.png?itok=19rutsAm" alt=""/></figure></p>
			<p>»Den her teknologi minder langt mere om de reaktorer, vi kender fra atomdrevne ubåde og isbrydere, end om dem, der er installeret i store atomkraftværker,« forklarer han.</p>
			<h2>Atomkraft til leje</h2>
			<p>Rusland er ikke ene om at se potentialet i atomflåden. Ifølge det statsejede Rosatom har 15 lande udtrykt interesse i at leje et flydende kraftværk til egne projekter. De interesserede lande tæller blandt andre Kina, Argentina og Indonesien.</p>
			<p>Her mener Erik Nonbøl dog, at internationale reguleringer kan  volde problemer:</p>
			<p>»Der er jo ingen præcedens i reguleringen for at leje et atomkraftværk ud til et andet land,« forklarer seniorforskeren og tilføjer, at han ikke kan se, hvordan kraftværket, hvis design er forelagt Det Internationale Atomenergiagentur (IAEA), skal blive sikkerhedsgodkendt til det.</p>
			<p>Men inden for Ruslands egne grænser kan russerne snart vise verden, hvad et flydende kernekraftværk kan udrette i verdens koldeste områder.</p>
		</section>
		  </div></body></html>
