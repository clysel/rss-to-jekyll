---
layout:     post
title: 	    "Netanyahu klarer sig bedre end ventet i israelsk valg"
post_author:	    
post_date:	    Tue, 17 Mar 2015 23:56:08 +0100
post_site:	    politiken.dk 
post_link:	    http://politiken.dk/udland/ECE2592416/netanyahu-klarer-sig-bedre-end-ventet-i-israelsk-valg/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Den israelske ministerpræsident Benjamin Netanyahus Likud-parti klarer sig 
bedre end ventet ved tirsdagens parlamentsvalg og står til 27 eller 28 
pladser i parlamentet, Knesset. 
</p><p>
Den Zionistiske Union under ledelse af Isaac Herzog får ifølge målingerne 27 
pladser, så dermed er der dødt løb mellem Israels to store partier, hvis den 
endelige optælling bekræfter dette resultat. 
</p><p>
Det viser tre valgstedsmålinger, som tre israelske tv-stationer har 
offentliggjort umiddelbart efter de israelske valgsteder lukkede klokken 21 
dansk tid. 
</p><h3>
Den Arabiske Liste bliver valgets tredjestørste
</h3><p>
I alle tre målinger står Den Zionistiske Union til 27 pladser, mens to af 
målingerne giver Likud 27 pladser og den tredje spår, at Netanyahus parti 
vil få 28 pladser. 
</p><p>
Valgstedsmålingerne viser også, at Den Arabiske Liste bliver valgets 
tredjestørste med 13 pladser. 
</p><p>
Midterpartiet Yesh Atid ser ud til at blive fjerdestørst, men det er usikkert, 
om partiet kan sætte sig på 11 eller 12 af Knessets pladser, viser 
målingerne ifølge AFP. 
</p><p>
De sidste meningsmålinger, der blev offentliggjort inden valgdagen, viste, at 
Den Zionistiske Union ville bliver valgets vinder med omkring 26 mandater, 
mens Likud stod til 22. 
</p><p>
Med stort set dødt løb mellem de to store partier kan det blive en udfordring 
for såvel Netanyahu som Herzog at danne Israels næste regering. 
</p><h3>
Netanyahu har flere muligheder end Herzog
</h3><p>
Politiske iagttagere giver dog Netanyahu flere muligheder end Herzog for at 
sammensætte en koalition, der kan sikre, at han beholder posten som 
premierminister. 
</p><p>
For mange israelske vælgere var tirsdagens valg en afstemning for eller imod 
den 65-årige ministerpræsident, der har været ved magten i de seneste seks 
år. 
</p><p>
»Jeg vil gerne se Netanyahu forsvinde i mange, mange år. Det vigtigste er 
forholdet til palæstinenserne«, sagde en israelsk vælger, Shulamit Laron, 
tidligere på dagen til nyhedsbureauet AFP. 
</p><h3>
Valgdeltagelsen helt oppe på 71,8 procent
</h3><p>
Valgstederne åbnede klokken 7.00 lokal tid (6.00 dansk tid) og lukkede klokken 
22.00 (21.00 dansk tid). 
</p><p>
Omkring 5,8 millioner vælgere kunne stemme ved tirsdagens valg, hvor 25 
partier stillede op for at kæmpe om de 120 pladser i Knesset. 
</p><p>
Valgdeltagelsen var tirsdag helt oppe på 71,8 procent, skriver avisen Haaretz. 
Blandt de arabiske vælgere har mere end 65 procent stemt. 
</p><p>
Valgdeltagelsen har været støt stigende gennem de seneste år. Ved valget for 
to år siden stemte 66,6 procent, skriver Haaretz. 
</p><p class=" bl-elem">
Det endelige valgresultat ventes klar onsdag morgen. 
</p>	
</div>
</div></body></html>
