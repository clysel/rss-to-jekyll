---
layout:     post
title: 	    "A-kasserne bør hjælpe selvmordstruede mænd"
post_author:	    
post_date:	    Sat, 28 Feb 2015 10:55:10 +0100
post_site:	    politiken.dk 
post_link:	    http://politiken.dk/oekonomi/arbejdsmarked/ECE2567451/a-kasserne-boer-hjaelpe-selvmordstruede-maend/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-quote article-box">
<p class="quote"/>
<blockquote>
<p class="quote-txt">
Mænd åbner sig meget få gange, og hvis de ikke mødes med hjælp, når de endelig 
gør, lukker de i igen som en østers
</p>
<p class="sender">
Morten Thomsen, Livslinien 
</p>
</blockquote>
</div><p>
Martin Dam Hansen, 58 år, er uddannet akademiker, men har været arbejdsløs i 
et år. En status, der har givet givet ham »problemer med at sove om natten«, 
som han selv udtrykker det. Så da han modtog den såkaldte ’Min plan’ fra 
Akademikernes A-kasse og fik spørgsmålet »Har du aktuelt nogle personlige 
problemer«, satte han kryds ved ja. Men der kom aldrig noget svar.
</p><p>
»Jeg troede, at de ville vende tilbage med tilbud om hjælp, men der skete 
ingenting. Absolut ingenting«, fortæller han.
</p><p>
Hans 57-årige ven begik selvmord, da han var ledig, og en sådan reaktion er 
ikke ualmindelig. Særligt mænd rammes hårdt af ledighed. Derfor skal 
a-kasserne sætte alarmklokker i gang, når mænd fortæller, at de har det 
dårligt, mener organisationen Livslinien:
</p><p>
»Arbejdsløse mænd har utroligt svært ved at tale om deres følelser. Et af de 
steder, hvor de bliver lokket ud af deres skal, er netop i a-kassen, for der 
er de nødt til at møde op for at få dagpenge«, siger Morten Thomsen, 
bestyrelsesformand i Livslinien, og fortsætter:
</p><p>
»Vi har hørt om tilfælde, hvor mænd har foregivet at tage på arbejde op til et 
halvt år, efter at de mistede jobbet, fordi de ikke engang kunne fortælle 
det til konen«. Så når de giver tegn til omverdenen, gælder det om at slå 
til, mener han:
</p><p>
»Mænd åbner sig meget få gange, og hvis de ikke mødes med hjælp, når de 
endelig gør, lukker de i igen som en østers«.
</p><h3>
Mangler forskning
</h3><p>
Ifølge et studie af AKF, Anvendt Kommunal Forskning, steg dødeligheden – 
blandt andet som følge af selvmord – for 30-58-årige mænd med 20-37 procent 
op til 13 år efter, de blev arbejdsløse. For kvinder i samme alder skete der 
ingen synlig stigning. Men der mangler stadig forskning, som undersøger den 
direkte sammenhæng mellem arbejdsløshed og selvmord fordelt på køn og alder, 
mener Lilian Zøllner, centerleder på Center for Selvmordsforskning:
</p><p><b class="ext-link">LÆS OGSÅ</b><a class="embeddedlink" href="http://politiken.dk/forbrugogliv/sundhedogmotion/ECE2180624/antallet-af-selvmord-er-steget-markant/">Antallet af selvmord er steget 
markant</a></p><p>
»Det kan godt være, at nogle mænd har alvorlige tanker om selvmord efter en 
fyring, men der er sikkert en hel del andre arbejdsløse mænd, der aldrig har 
tænkt den tanke. Derfor er vi meget optaget af at undersøge, hvad der gør, 
at nogle overvejer selvmord, og andre aldrig kunne finde på at tænke tanken 
– så vi kan finde ud af, hvordan vi bedst kan beskytte arbejdsløse mænd mod 
selvmord«.
</p><p>
Kenneth Reinicke er mandeforsker ved Roskilde Universitet (RUC). Ifølge ham er 
der en god grund til, at ledighed rammer mænd hårdere end kvinder:
</p><p>
»Det hænger sammen med, at mænd historisk set er socialiseret til at finde en 
rigtig stor, hvis ikke den største, del af deres identitet i arbejdet. Det 
betyder, at de kan føle, at det hele ramler, når de mister arbejdet. Og så 
er der en utroligt vigtig pointe i, at mænd bare har sværere ved at række 
hånden ud efter hjælp. De er bange for at blive stigmatiseret, så de 
begynder i stedet at selvmedicinere sig med sprut og piller – eller begår 
selvmord«.
</p><p>
Martin Dam Hansen og hans kone lider ikke økonomisk under Martins 
arbejdsløshed, men han kan alligevel mærke, at den manglende beskæftigelse 
tærer på ham psykisk. Derfor går han i træningscentret 6-7 gange om ugen, 
for træningen virker som en »sutteklud«, fortæller han.
</p><h3>
Mænd begår, kvinder forsøger
</h3><p>
Det er ikke kun arbejdsløshed, der kan ramme mænd så hårdt, at de tager deres 
eget liv. Faktisk begår dobbelt så mange mænd som kvinder selvmord. Det er 
der ifølge Lilian Zøllner fra Center for Selvmordsforskning en god 
forklaring på:
</p><p>
»Mænd hænger sig eller skyder sig, mens kvinder tager en overdosis piller 
eller skærer i sig selv – metoder, der gør, at de kan nå at blive bragt på 
hospitalet og reddet«, forklarer hun.
</p><p>
I regeringen er man positive over for Livsliniens idé:
</p><p>
»Det er helt naturligt, at man spørger, om en mand som Martin har brug for 
hjælp, når han krydser ja til, at han har psykiske problemer«, siger Lennart 
Damsbo-Andersen fra Socialdemokraterne. Men spillerummet er der allerede, 
mener arbejdsmarkedsordføreren, og han spiller derfor bolden videre til 
a-kasserne.
</p><p>
I FTF’s a-kasse er de opmærksomme på, at det kan være stressende at være 
ledig, og de tilbyder derfor kurser, som kan være med til at forebygge 
psykiske problemer. Men direktør Michael Darmer mener ikke, at a-kasserne er 
de rette til at forebygge selvmord:
</p><p>
»Jeg kan sagtens forstå situationen, men jeg har aldrig været ude for, at der 
var en arbejdsløs hos os, der var selvmordstruet. Så jeg tror ikke, vi vil 
være de rigtige til at opdage det«.
</p><h3>
Spørgsmål fjernet
</h3><p>
Det spørgsmål, som Martin Dam Hansen i sin tid fik af Akademikernes A-kasse, 
bliver ikke længere stillet. Spørgsmålet var aldrig ment som en hjælpende 
hånd, men som en undersøgelse af, om personlige problemer gjorde ledige 
mindre arbejdsdygtige. Det gjorde de ikke.
</p><p>
»Vi oplever, at vores medlemmer er rimelig stærke og heller ikke har en 
forventning om, at a-kassen tager sig af deres personlige problemer. Det er 
vi enige med dem i. Men opdager vi det under en samtale, vil vi selvfølgelig 
tage fat i kommunen, så den ledige kan blive hjulpet«, siger Maja Kaspersen, 
chefkonsulent i Akademikernes A-kasse.
</p><p>
Martin Dam Hansen hjælper i dag som frivillig Livslinien med en kampagne, som 
skal få jobcentrene til at hjælpe ledige over 50 – et projekt, som 
Livslinien vil søge om bevilling til fra den pulje på 10 millioner kroner, 
som blev afsat i forbindelse med den seneste beskæftigelsesreform.
</p><p>
Martin Dam Hansen har generelt ikke svært ved at tale om sin arbejdsløshed, 
men han kan mærke, at andre har det. Så når han er ude, er han ikke 
arbejdsløs - så passer han sine investeringer:
</p><p class=" bl-elem">
»Hvis jeg bare siger, jeg er ledig, lukker det fuldstændig af for samtalen«.
</p>	
</div>
</div></body></html>
