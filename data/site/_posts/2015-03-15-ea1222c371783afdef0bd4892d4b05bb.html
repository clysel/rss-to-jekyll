---
layout:     post
title: 	    "Nu kommer de første menneskefostre med redigerede gener"
post_author:	    Thomas Djursing
post_date:	    Sun, 15 Mar 2015 09:00:09 +0000
post_site:	    ing.dk 
post_link:	    http://ing.dk/artikel/nu-kommer-de-foerste-menneskefostre-med-redigerede-gener-174762
---
<html><body><div><section class="body"><p>»Det menneskelige genom er ikke perfekt.«</p>
			<p>Sådan lyder det fra bioetiker John Harris fra Manchester University i Storbritannien. Hans ord falder i en nyligt udgivet artikel i <a href="http://www.technologyreview.com/featuredstory/535661/engineering-the-perfect-baby/">Technology Review</a>, hvor han forsvarer arbejdet med at ændre dna'et i menneskefostre før den første celledeling – fordi det kan fjerne et hav af sygdomme og øge menneskets evner.</p>
			<p>Ja, det er designerbabyer i yderste konsekvens, og ja, det lyder som science fiction, men faktum er, at det formentlig er virkelighed. Bioteknikere over hele kloden venter i øjeblikket – og med stor spænding – på udgivelsen af de første resultater af arbejdet med at skabe menneskefostre, hvis gener er redigeret allerede inden første celledeling. Det er dog ikke forventningen, at nogen vil lade sådanne fostre udvikle sig til mennesker.</p>
			<p>Og uanset, om man som forsker er stærk tilhænger af eller fortaler for forskningen, så er alle enige om én ting: Det er dybt overraskende, at vi allerede er i stand til at klippe og klistre i kimcellerne/kønscellerne med en præcision ned til sekvenser på kun ét bogstav. Derfor er det tvingende nødvendigt, at vi tager stilling til de etiske dilemmaer og mulige bivirkninger, lyder det blandt andet i en kommentar i <a href="http://www.nature.com/news/don-t-edit-the-human-germ-line-1.17111#/b1">Nature</a>.</p>
			<h2>Værktøjer klipper uønskede gener ud</h2>
			<p>Få forskere tør dog stå frem i de videnskabelige tidsskrifter og fortælle om deres arbejde, da de er klar over, at deres forskning er yderst kontroversiel, men enkelte forskningsprojekter er dog kendte.</p>
			<p>Forskere på Harvard Medical School arbejder f.eks på at fjerne mutationer i det såkaldte BRCA1 gen i ægceller, fordi det giver kræft senere i livet. Lignende forsøg bliver udført på Northeastern University i Boston, og i Kina skabte man allerede sidste år verdens første abe efter ændringer af generne i fostret. Netop i Kina ventes en række forsøg at blive publiceret i den nærmeste fremtid.</p>
			<p>Drivende for udviklingen er især de to teknikker ZFN (Zinch Finger Nuclease) og CRISPR, hvor især CRISPR har spredt sig hastigt de seneste år. CRISPR/Cas9 så dagens lys for tre år siden og bygger på bakteriers evner til at klippe i dna, når de angriber virus. CRISPR bruger RNA molekyler som guider til at identificere det område, hvor et dna skal splittes op. De guidende RNA molekyler samarbejder med enzymet CAS9 og gør det muligt at fjerne eller tilføje dna-stumper helt ned til et enkelt bogstav.</p>
			
			<p>Gen-redigeringsteknikker bliver i dag også brugt i forsøg på at kurere folk for sygdomme som HIV/AIDS, kræft, seglcelleanæmi og hæmofili. Amerikanere og briter er også på vej med behandlingstilbud, hvor mutationer i fostrets mitokondrier kan fjernes, så man undgår mitokondrie-sygdomme som blindhed og epileptiske anfald hos børn.</p>
			<p>Men kritikerne trækker en meget klar linje mellem at bruge gen-redigeringsværktøjerne på somatiske celler (kropsceller) og kønsceller (kimcellerne). Redigering af kønscellerne vil nemlig føre til, at ændringerne nedarves gennem de kommende generationer. Og kritikernes har to argumenter mod denne forskning:</p>
			<p>Det ene argument handler om utilsigtede bivirkninger, og i en <a href="http://www.nature.com/news/don-t-edit-the-human-germ-line-1.17111#/b1">kommentar</a> i Nature advarer en række forskere – herunder en af medudviklerne af ZFN-værktøjet – om, at gen-redigeringsværktøjerne er for usikre at bruge.</p>
			<p>Ønsker forskerne f.eks. at fjerne mutationer i BRCA1 genet – som forårsager kræft – så består CRISPR-teknologien blandt andet i injektion af nukleotider, og det er svært at finde præcis den dosis af injicerede nukleotider, som sikrer, at mutationer i alle celler forsvinder. Forskerne kan øge dosis af nukleotider for at øge sandsynligheden for at ramme alle mutationer. Men flere nukleotider betyder også øget risiko for, at CRISPR-teknikken vil skære generne over forkerte steder.</p>
			<p>Skrækscenariet er at skabe en øjensynligt sund baby, der senere i livet vil få uventede sygdomme, fordi der blev rodet med generne. Og i værste fald vil de genetiske skader blive overført til nye generationer.</p>
			<h2>Enkelt, magtfuldt og farligt værktøj</h2>
			<p>I Nature opfordrer forskerne til et totalt forbud mod enhver form for redigering af menneskelige kønsceller, også i forskningsøjemed. Og i en artikel i Technology Review udtrykker en af medudviklerne af CRISPR, Jennifer Doudna fra University of California, også bekymring for udviklingen, og gør opmærksom på, at CRISPR faktisk er et enkelt og meget magtfuldt værktøj, som nu er frit tilgængeligt.</p>
			<p>Ifølge hende bør vi først og fremmest forske i at bruge gen-redigeringsværktøjerne sikkert.</p>
			<p>»De eksperimenter kan vi gøre uden mennesker, og jeg vil jeg ville gerne se en del mere arbejde på det område, før vi begynder at redigere menneskelige kønsceller. Jeg er fortaler for en meget forsigtig tilgang,« lyder det.</p>
			<p>Men udviklingen ruller flere steder i verden, selvom en lang række lande, som f.eks i Europa, har forbud mod den slags eksperimenter. F.eks. er det amerikanske fertilitetsfirma OvaScience i gang med et samarbejde med firmaet Intrexon, der forsker i syntetisk biologi. Deres erklærede mål er at fjerne nedarvede sygdomme ved gen-redigering af celler i ægget.</p>
			<p>Det fører til det andet hovedargument, som kritikerne har mod forskningen, nemlig skabelsen af designerbabyer og problemstillingen omkring eugenik eller arvehygiejne, hvor man decideret stræber efter at skabe mennesker med særlige evner.</p>
			<h2>Ikke anderledes end vaccinationer</h2>
			<p>Men spørger man fortalerne, så lyder argumentet, at vi bør se mulighederne i teknologien, der i fremtiden vil være en naturlig måde at forlænge livet og undgå sygdomme på. En af fortalerne er den verdenskendte professor George Church fra afdelingen for genetik på Harvard Medical School, hvor forskerne giver bakterier helt nye dna-koder og arbejder på at genoplive mammutten.</p>
			<p>George Church har lavet sin egen liste over naturlige mutationer i 10 gener, som er kendt for at føre til ekstraordinære egenskaber hos mennesker eller modstandsdygtighed over for sygdomme. Og CRISPR kan gøre det muligt:</p>
			<p>Knogler kan bliver så hårde, at kirurgiske bor knækker, når de borer i dem. En anden mutation beskytter mod Alzheimers, og en tredje sænker risikoen for hjertetilfælde markant. George Church ser på ændringerne i generne på samme måde som på vacciner: De kan bruges til at forhindre sygdomme. Og hans synspunkt støttes af bioetiker John Harris:</p>
			<p>»Det er etisk nødvendigt at positivt støtte denne teknologi ... Det menneskelige genom er ikke perfekt,« lyder det i Technologi Review.</p>
		</section></div></body></html>
