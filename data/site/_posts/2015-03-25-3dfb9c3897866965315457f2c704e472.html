---
layout:     post
title: 	    "Bilkøberne fik 8 milliarder kr. i fradrag for almindeligt udstyr"
post_author:	    Mathias Skov Johansen
post_date:	    Wed, 25 Mar 2015 05:12:00 +0000
post_site:	    ing.dk 
post_link:	    http://ing.dk/artikel/bilkoeberne-fik-8-milliarder-kr-i-fradrag-almindeligt-udstyr-174920
---
<html><body><div><section class="body"><p>Danske bil- og motorcykelkøbere fik i 2014 8 milliarder kroner i forskellige fradragsordninger. Det fremgår af en ny opgørelse, som Skat har udarbejdet til skatteminister Benny Engelbrecht.</p>
			<p>Opgørelsen er en del af et <a href="http://www.ft.dk/samling/20141/almdel/sau/spm/107/svar/1236863/1510045.pdf">udvalgssvar til Enhedslisten</a>, som dermed har skabt overblik over alle fradrag i registreringsafgiften og deres betydning for statskassen.</p>
			<p>På skatteministerens liste står blandt andet ABS-bremser, anti-udskridningssystemet ESP, selealarmer og bilradioer, hvoraf en stor del i dag er standardudstyr i alle biler.</p>
			<p>»Det betyder, at staten mister milliarder ved at give fradrag til udstyr, som alle skal have – og som andre skatteborgere ender med at betale. Modellen bør følge udviklingen og ophøre, når det bliver gældende lovgivning eller standardudstyr. At bruge 8 milliarder kroner årligt i fradrag på bilkøb er simpelthen for meget,« siger Karl Vogt-Nielsen, Enhedslistens fagsekretær for energi-, klima- og miljøpolitik.</p>
			<p>Afgiften for brændstofforbrug blev i 2007 omlagt for at motivere til mere miljøvenlige bilkøb. Kører benzinbiler længere end 16 km på literen, får de afgiftsrabat, og kører de kortere, skal de betale ekstra.</p>
			
			<p>Hvor 26 procent af de nye benzinbiler i 2007 lå over grænsen og derfor nød godt af fradraget, er samme tal i dag steget til hele 92 procent. Det har medført lavere provenu til staten og gradvist udhulet den oprindelige tilskyndelse til miljørigtige bilkøb. I 2014 lå provenutabet for brændstofeffektivitet således på over fire milliarder kroner.</p>
			<p>Fradrag for brændstof bør derfor justeres efter teknologiens udvikling og ikke som dag følge de fastlagte grænseværdier fra 2007, mener Enhedslisten.</p>
			<p>»En omlægning bør baseres på CO2-udledningen for bilerne. Det var tåbeligt at indføre faste grænser i 2007 for benzinforbruget. Sådan et fradrag skal justeres efter den teknologiske udvikling, ellers stiger det årlige tab for staten bare år for år,« siger Karl Vogt-Nielsen.</p>
			<p>Samme holdning deles af den grønne tænketank Concito, der før har kritiseret politikerne for at lægge sig fast på værdierne fra 2007. De bør snares ændres for at følge med tiden, mener chefkonsulent Susanne Krawack.</p>
			<p>»Det er fejlagtigt at fastholde at alle biler, der kører længere på literen end 16 km, får større fradrag. Det er jo langt fra, hvad der i dag er de mest benzinøkonomiske biler. På den måde giver vi efterhånden tilskud til alle biler. Man burde fastholde det, så det f.eks. kun var omkring 25 procent af de mest driftøkonomiske biler, der fik fradraget, så der hele tiden var et incitament til at købe de mest energieffektive biler. Så fik man både flere penge i kassen og en mere økonomisk bilpark«, siger Susanne Krawack.</p>
			<p>Fradraget på bilradioen blev oprindelig indført i 1971 og står i dag som et tydeligt eksempel på et fradrag, der ifølge Enhedslisten ikke har fulgt med tiden.</p>
			<p>»Det blev indført for 45 år siden ud fra motiver om, at det var fornuftigt at advare chaufføren via trafikradioen. Generelt burde man sætte automatisk udløbsdato på sådanne typer af fradrag og så overveje, om det stadig har relevans«, siger Karl Vogt-Nielsen.</p>
			<p>Bilistorganisationen FDM finder det logisk at opdatere listen over fradrag, i takt med at nyt udstyr kommer til. Skal bilkøbere motiveres til bedre brændstoføkonomi, mener foreningen dog ikke, at den nuværende afgiftsmodel med dertilhørende fradrag er smart.</p>
			<p>»Så længe vi har værdibaseret afgift, bliver det lidt en lappeløsning med de her fradrag,« siger afdelingschef Torben Lund Kudsk.</p>
			<p>Det var en del af regeringsgrundlaget at ændre bilafgifterne i mere grøn retning, men planen er aldrig blevet til noget. I mellemtiden er biltrafikken igen begyndt at stige, og togene kan ikke opretholde deres markedsandel. Samlet set er statens indtægter fra registreringsafgiften faldet fra 24,3 milliarder kroner i 2007 til 16,5 milliarder kroner i 2014. Ifølge Skatteministeriet skyldes tabet dels, at vi køber mindre biler, som har bedre brændstoføkonomi, dels den økonomiske krise.</p>
			
			<p>FDM vil helst erstatte den nuværende registreringsafgift, der tager udgangspunkt i bilens værdi, med en teknisk afgift.</p>
			<p>»I Norge har en man en afgift, der baserer sig på udledning, egenvægt og et par andre parametre, og det har rykket enormt på bilsalget. Før blev de store Volvoer solgt med de mest forbrugende motorer, men efter afgiftsomlægningen er den mest udbredte motor også den mindst miljøpåvirkende«, siger Torben Lund Kudsk.</p>
			<p>I sit svar til Frank Aaen fremhæver skatteminister Benny Engelbrecht, at en eventuel omlægning risikerer at bide sig selv i halen, da afskaffelse af fradrag giver højere bilpriser, som igen må forventes at føre til lavere bilsalg.</p>
			<p>‘En afskaffelse af et fradrag vil f.eks. betyde, at registreringsafgiften stiger. Det må forventes at føre til et lavere bilsalg, hvilket isoleret set vil reducere provenuet fra registreringsafgiften samt fra de øvrige bilafgifter og brændstofafgifterne’, skriver ministeren i sit svar.</p>
			<p>Hos Enhedslisten mener Karl Vogt-Nielsen dog ikke, at der findes belæg for den sammenhæng.</p>
			<p>»I praksis er indkøb af bil ikke påvirket af justeringer i registreringsafgiften, og der kan ikke ses nogen sammenhæng de seneste 20 år mellem ændringer i afgiften og bilsalget. Det er helt andre faktorer, der påvirker bilsalget«, siger han.</p>
		</section></div></body></html>
