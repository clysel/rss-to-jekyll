---
layout:     post
title: 	    "Den grå stemme forstummer ikke"
post_author:	    
post_date:	    Sat, 28 Mar 2015 16:32:07 +0100
post_site:	    politiken.dk 
post_link:	    http://politiken.dk/kultur/ECE2608582/den-graa-stemme-forstummer-ikke/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
I sin digtning forholdt Tomas Tranströmer sig til to store gråzoner. Den ene 
var konkret med geografiske grænser og bevæbnede vagter. Den anden var af 
mere tåget om end endnu mere kompromisløs karakter. Her var grænseovergangen 
hverken betjent med våben eller paskontrol. 
</p><p>
Den første gråzone var Østblokken, hvor en stor del af Europas befolkning i 
mange år levede under stærkt indskrænket frihed. Dette bureaukratisk 
tilknappede og autoritære univers lige på den anden side af Østersøen, hvor 
de menneskelige ytringer var underlagt skrap kontrol, gav Tranströmer 
anledning til at skrive mange af sine mest knugende digte. I langt de fleste 
af hans aktive digterår stod Muren som en massiv barriere, der delte Europa 
i to. 
</p><p>
Men den anden zonegrænse optog ham mere. »Der er en lydløs verden / der er en 
sprække / hvor døde / smugles over grænsen«, skrev Tranströmer i ’Midvinter’ 
fra samlingen ’Sørgegondolen’(1996). Denne form for smuglervirksomhed blev 
konstant bedrevet i hans digtning. Digte er præget af en semipermeabel hinde 
mellem de levende og de døde. Grænsen er diffus. 
</p><p><b class="ext-link">NYHED</b><a class="embeddedlink" href="http://politiken.dk/kultur/ECE2607922/verdenskendt-svensk-lyriker-og-nobelpristager-er-doed/">Verdenskendt svensk lyriker og 
nobelpristager er død</a></p><p>
’Minnena ser mig’ kaldte han sin erindringsbog fra 1993, der med sine blot 51 
sider må regnes for en af litteraturhistoriens mindre omfangsrige! ?? På 
dansk er det først blevet til ’Minderne ser mig’ og i anden omgang 
’Erindringerne ser mig’. Den lille selvbiografi udtrykker det samme som 
digtene. Nemlig at erindringen og minderne om de levende og de døde blander 
sig og taler med i vores liv. Levende og døde krydser hele tiden grænser i 
vores bevidsthed. 
</p><div class="art-quote article-box">
<p class="quote"/>
<blockquote>
<p class="quote-txt">
Den vinter jeg var 15 år blev jeg ramt af en stor angst. Jeg blev fanget ind 
af en projektør der sendte mørke i stedet for lys. Jeg blev fanget ind hver 
eftermiddag når det begyndte at skumre og angsten slap ikke sit greb før det 
dagedes næste morgen.
</p>
<p class="sender">
Tomas Tranströmer i ?Minderne ser mig? 
</p>
</blockquote>
</div><p/><p>
Tomas Tranströmer er som 83-årig næppe blevet taget på sengen af døden i andet 
end den absolut mest konkrete forstand. I sin digtning har han hele tiden 
levet med døden tæt inde på livet. Som digter bevægede Tranströmer sig i et 
rum, hvor der ikke var plads til en erklæret Gud, men hvor musikken, naturen 
og katedralerne alle fornemmes som portaler til en verden, hvor kunstens og 
naturens skønhed og altings underlæggende sørgmodighed i sig selv rummer et 
mysterium. Som tonesættes med ord og musik. Tranströmer elskede klassisk 
musik og var selv en dygtig pianist, og musikaliteten og dens sans for 
struktur spillede i hans digte. 
</p><h3>
En dreng fra Söder 
</h3><p>
Det kom som en stor overraskelse for den svenske digter, da han i 2011 modtog 
Nobelprisen i litteratur som den første svensker, siden Harry Martinson og 
Eyvind Johnson delte prisen i 1974. Tranströmers Nobel-pris var en af Det 
Svenske Akademis mere populære beslutninger. Valget af Tranströmer var ikke 
kontroversielt og udløste ikke almindelig forvirring i litteraturens 
myretue. 
</p><p>
På trods af det samlede værks beskedne omfang – 329 sider på dansk inklusive 
selvbiografien – betragtes Tranströmer som en af efterkrigstidens centrale 
lyrikere. Han er oversat til mere end 60 sprog. Et indlysende værdigt valg. 
Så der blev ikke engang vrisset om hjemmebanefordel, da han fik prisen, 
»fordi han, gennem sine kondenserede, gennemsigtige beskrivelser, viser os 
en ny tilgang til virkeligheden«. 
</p><p>
Tomas Tranströmer blev født i 1931 og voksede op i Stockholm-bydelen Söder. 
Det meste af tiden som skilsmissebarn alene med sin mor, der arbejdede som 
skolelærer. Om sommeren gik insektjagten ind på skærgårdsøen Runmarö, 
svirrefluernes paradis, hvor familien havde sommerhus. Tomas var en 
passioneret samler af insekter og nød sommeren med morfar. Naturen betog 
ham. 
</p><h3>
Blev ramt af angst 
</h3><p>
På biblioteket var den vigtigste bog ’Brehm: Dyrenes liv’. Et fascinerende 
illustreret digert 3-bindsværk. Fotografier af afrikanske indfødte, der 
slæber af sted med en dræbt flodhest, som ligner en sær, oppustet kæmpebaby. 
En leopard, der angriber en ged. Arternes data og latinske navne suppleret 
med drabelige beretninger fra opdagelsesrejsende. En skatkiste. 
</p><p>
Historie og geografi optog også drengen, mens medicin skræmte den senere 
psykolog. Men tænk at blive entomolog i Afrika! Som en af de meget få i 
klassen gik han videre fra folkeskolen. Kom på Södra Latin, hvor han 
startede i 1942. Den store krig udgjorde en fjern, men allestedsnærværende 
ramme for skoledrengene i det neutrale Sveriges hovedstad. 
</p><p>
»Den vinter jeg var 15 år blev jeg ramt af en stor angst. Jeg blev fanget ind 
af en projektør der sendte mørke i stedet for lys. Jeg blev fanget ind hver 
eftermiddag når det begyndte at skumre og angsten slap ikke sit greb før det 
dagedes næste morgen«, fortæller Tranströmer i ’Minderne ser mig’. 
</p><p>
En pludselig dag vælter drømmen om opdagelsesrejser til Afrika ud af billedet, 
og konturerne af den voksne digter og psykolog kridtes op på mørk baggrund. 
Udløst af en skræmmende film om en alkoholiker med delirium tremens. Den 
kommende voksenverdens skræmsel. Han så pludselig verden som et kolossalt 
sygehus befolket af mennesker forkrøblede på krop og sjæl. Blev overmandet 
af »sygdomsvældet«. 
</p><h3>
Digter på vej 
</h3><p>
Åbenbaringer kom der ingen af, men han »begyndte at hamre i klaveret for 
alvor«. I andet gymnasieår kom han i gang med sit »modernistiske 
poesiskriveri«, mens den gamle romer Horats lærte ham om versemålets 
vidunderlige præcision. At det er gennem formen, at noget kan løftes. Han 
betragtede Horats og den modernistiske franske digter René Char som sine 
samtidige. »Det var så naivt at det blev sofistikeret«. Her slutter 
selvbiografien ved studentereksamen. Med opkridtet bane. I mange år 
arbejdede digteren sideløbende som socialpsykolog i Västerås. Et 
dobbeltforpligtet liv. Lige indtil sygdom satte en stopper for arbejdet. 
</p><p>
Digterdebuten kom i 1954 med ’17 digte’. Formfuldendt fra starten, men de 
kulminerende årtier blev 1970’erne og 1980’erne med samlinger som 
’Sandhedsbarrieren’ og ’For levende og døde’. Der sker noget fra start i 
’Mørkesyn’ fra 1970. Samlingen åbner med digtet ’Navnet’. Et uafrysteligt 
digt om dyb eksistentiel famlen. Fortællerstemmen er blevet træt og har 
taget sig en lur i bilen. Da han vågner op, ved han ikke, hvor eller hvem 
han er. 15 sekunder i glemslens helvede. Umuligt at glemme dette digt i 
lyset af den afasi, der ramte Tranströmer efter et slagtilfælde tyve år 
senere. Digteren, der ikke kan finde ordet, som identificerer. 
</p><p>
Men digtet og digteren har en indre stemme. Ikke mindst Tranströmers digte har 
en sådan stemme. Nobel-akademiets tidligere sekretær Horace Engdahl er 
Tranströmer-ekspert og har om digtekunsten skrevet, at »under den tavse 
læsning danner der sig et indre rum hvor en ny virkelighed tager form: 
stemmen i teksten«. 
</p><h3>
Metaforernes mester 
</h3><p>
Tranströmer blev med god grund betragtet og beundret som en metaforernes 
mester, men ikke alverdens analyser af Tranströmers metaforer kan helt fange 
digtenes særlige essens. Det kom den danske litterat Birgitte Steffen 
Nielsen til gengæld med et godt bud på i 2002. I ’Den grå stemme – stemmen i 
Tomas Tranströmers poesi’ argumenterer hun for, at det er en særlig grå 
stemme, der ved hjælp af små sproglige forskydninger er det 
allestedsnærværende i Tranströmers digte. 
</p><p>
Det er et smukt blik, hun kaster ned over ham. Hvorfor bliver man som 
undertegnede ved med at læse Tranströmer årti efter årti? Vist er digtene 
formfuldendte, metaforerne spændstige, melankolien afhængighedsskabende og 
emnekredsene relevante, men det er noget andet, der lokker tilbage igen og 
igen. Noget der siver ind alle vegne. Noget beslægtet. Tonefaldets disede 
tristesse, som hører verden omkring Østersøen til, men samtidig er en 
universel lavmælt besyngelse af skønheden som livgivende sprækker i alt det 
grimme og det mørke. 
</p><p>
Intet sted lyder stemmen mere hjemme, mere uomgængelig end i digtsuiten 
’Østersøer’ fra 1974, der bliver et omdrejningsværk. Her skrives 
familiehistorien, de søfarendes historie og naturen sammen i en 
personlig og almenmenneskelig symfoni om menneske, sted og historie. Her var 
morfaderen lods før radiomasternes tid. »Østersøen suser også midt inde på 
øen, dybt inde i skoven er man / ude på åbent hav./ Den gamle kvinde hadede 
suset i træerne. Hendes ansigt stivnede / i melankoli når det blæste op./ 
»Man må tænke på dem der ude i bådene««. 
</p><p>
Sådan en lods, der lodder dybderne og navigerer mellem de flade, farlige 
grunde, var barnebarnet også på sæt og vis. Labyrinten må man have i 
hovedet. Men også melankolien havde han. Dødsbevidstheden. Den evindelige 
susen i træerne og tanker for dem i verden, der nu er ude i bådene. Han 
fortsatte med at digte efter slagtilfældet, men det var møjsommeligt og den 
minimalistisk haiku-formen blev attraktiv. Den sidste digtsamling ’Den store 
gåde’ kom i 2004. 
</p><h3>
Vi smugmalkede kosmos 
</h3><p>
»Orglet holder inde og der bliver dødsstille i kirken / men kun et par 
sekunder./ Så trænger den svage brummen igennem fra / trafikken der ude, det 
større orgel«. 
</p><p>
Sådan lyder første vers fra ’Kort pause i orgelkoncerten’, der på en måde kan 
siges at sætte scenen for Tranströmers univers. Musikken er det højtidelige 
og smukke i kirken. En slags refugium fra den store og buldrende verden. De 
to holder hinanden i spænd. Drengen der hamrede i klaveret og som voksen 
skrev digte om Wagner og Liszt og skrev vittigt vidende om akkorder, så 
tunge, at de burde sendes til analyse på mineralogisk institut. Hvad er 
kunstens og kærlighedens betydning? Måske at »vi smugmalkede kosmos og 
overlevede«? 
</p><p>
Tomas Tranströmer kom vidt omkring. I digtene er han både i Østeuropa, USA, 
Portugal og ikke mindst Venedig. Rejserne er mange i forhold til det 
beskedne antal digte. Men man fornemmer intet af globetrotterens rastløse 
nysgerrighed. Denne rejsende er forankret i sin egen stemme, i sit eget 
sted. Lokalkosmopolit er ikke helt ved siden af. En samtidsdigter med et 
instrument stemt til grundlæggende sørgmodighed over alt det, tiden har 
taget. 
</p><p>
Fra ’Det vilde torv’ sendte han i 1983 to ’Sorte postkort’. Det ene lød sådan: 
</p><p>
Midt i livet hænder det at døden kommer 
</p><p>
og tager mål af mennesket. Det besøg 
</p><p>
glemmes og livet går videre. Men tøjet 
</p><p>
sys i det stille. 
</p><p class=" bl-elem">
Der var for længst taget mål. Nu er der så også blevet syet. Digteren med den 
grå stemme kan komme standsmæssigt over grænsen, der skiller levende og 
døde. Men ligesom den musik, de store komponister smugmalkede fra kosmos og 
som digteren nærede sig ved, vil også Tomas Tranströmers stemme fortsat lyde 
i hans digte. Stemmen i digtet er ikke afhængig af, om digteren er levende 
eller død. Kun af om stemmen taler til os, så vi kan høre den og fornemme 
genklang i vores eget liv. 
</p>	
</div>
</div></body></html>
