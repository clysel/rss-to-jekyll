---
layout:     post
title: 	    "'Mad Men' siger farvel og tak"
post_author:	    
post_date:	    Thu, 26 Mar 2015 14:10:49 +0100
post_site:	    politiken.dk 
post_link:	    http://politiken.dk/magasinet/feature/ECE2604479/mad-men-siger-farvel-og-tak/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
I otte år har vi fulgt de hårdtarbejdende og ditto drikkende reklamefolk på 
bureauet Sterling Cooper på Madison Avenue i 1960’ernes New York. Vi har 
fulgt den stræbsomme Peggy Olsons opstigning fra sekretær til 
cheftekstforfatter, den hemmelighedsfulde, sexede og geniale Don Drapers 
professionelle, personlige og moralske forfald og hans hustru, Betty 
Drapers, udvikling fra frustreret forstadsfrue til lidt mindre frustreret 
politikerfrue. 
</p><p>
Vi har nydt kjolerne, håret, cigarerne, chefsekretær Joan Holloways 
timeglasfigur og Don Drapers powerjakkesæt og maskuline udstråling. Vi er 
blevet forargede over affærer og sexchikane og har længtes efter den 
politisk ukorrekte tid, hvor man kunne tylle old fashioned-drinks før 
frokost, ryge på alle restauranter og bede børnene om at holde kæft og se 
fjernsyn. 
</p><p>
»Folk føler nostalgi for en tid, de aldrig har oplevet. Ligesom de gør for 
reklamer«, som forfatteren Chuck Klosterman sagde, da han lørdag aften var 
ordstyrer for et klipshowarrangement i New Yorks Lincoln Center. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00923/_Mad_Men__Season_7__923815" data-id="923815" data-imgtype="jpg"/><p/><hr class="img-placeholder" data-classname="inline-img" data-src="http://multimedia.pol.dk/archive/00923/_Mad_Men__Season_7__923817" data-id="923817" data-imgtype="jpg" data-caption="I 7. sæson af 'Mad Men' er vi nået frem til de ternede jakker og de voldsomme mønstres æra. Foto: Frank Ockenfels 3/AMC"/><p>
’Vi’ er selvfølgelig den kreative, sofistikerede klasse, der sætter pris på 
underspillet social satire blandet med lækre setdesigns og fokus på 
karakterer frem for plot. 
</p><p>
’Mad Men’ har ikke flere seere end ’Forbrydelsen’ – et diminutivt antal for 
USA – men har siden premieren i 2007 nydt massiv opmærksomhed fra medier og 
meningsdannere. Og nu, hvor serien lakker mod enden, er hjembyen, New York 
(den er dog filmet i Los Angeles), ganske enkelt gået amok i hyldester. 
’CELEBRATE AN END OF AN ERA IN NYC’, står der på de flag, der pryder 
lygtepælene over hele byen, og kulturinstitutioner har dedikeret hele marts 
til at dyrke afskeden, venligt sponsoreret af kabelkanalen bag ’Mad Men’, 
AMC. Reklamecheferne på Sterling Cooper ville have været stolte. 
</p><h3>
’Mad Men’-maraton 
</h3><p>
The Film Society of Lincoln Center inviterede fredag og lørdag til gratis 
8-timers maratoner med ’must see-episoder’ udvalgt af ’Mad Men’-skaberen 
Matthew Weiner himself. Fredag aften holdt en lille, men dedikeret gruppe 
vejret, da Don, Roger og Co. kupper firmaets britiske ejere og starter et 
nyt selskab. Og da Peggy går glip af sin fødselsdagsmiddag, fordi Don 
insisterer på at gøre en kampagne for Samsonite-kufferter færdig, og det 
hårdtarbejdende hold drikker sig mere og mere i hegnet. 
</p><p>
Netop det afsnit – ’The Suitcase’ fra fjerde sæson – har Jon Hamm, der spiller 
Don Draper, valgt at vise et klip fra ved et panelarrangement i Lincoln 
Center lørdag aften, hvor han og medskuespillerne January Jones (Betty 
Draper), Christina Hendricks (Joan Holloway) og John Slattery (Roger 
Sterling) samt Matthew Weiner viser og fortæller om deres favoritscener. 
</p><p>
Episoden, der stort set kun foregår på kontoret, blev konstrueret for at spare 
penge på produktionen, fortæller Weiner. Men endte i et afgørende øjeblik i 
Peggy og Dons forhold. Klippet viser de to på en bar, hvor de med en 
boksekamp i baggrunden for første gang diskuterer Peggys fødsel i første 
sæson – og hvorfor kvindebedåreren Don aldrig har lagt an på sin protegé. 
</p><p>
»Der er en gensidig respekt imellem dem, som vi ikke har set før. Jeg kan godt 
lide, at de på en bar med en højlydt boksekamp fører den her intime samtale, 
som de har haft behov for at tage i tre år«, siger Hamm, og Weiner 
supplerer: 
</p><p>
»Vi lavede i forfatterrummet en liste over alle de ting, karaktererne aldrig 
talte om. Hele serien bygger på, at karaktererne ikke taler om tingene. Her 
diskuterer Peggy og Don babyen uden at sige det ligeud, men publikum ved 
godt, hvad de taler om. Jeg hader eksposition. Jeg kan bedre lide at være 
forvirret et øjeblik, for så er det meget mere interessant, når man bliver 
oplyst«. 
</p><p>
Christina Hendricks vælger scenen, hvor Joans og Rogers affære første gang 
bliver afsløret på et hotelværelse. Også deres forhold er præget af uudtalte 
følelser. 
</p><p>
»Deres forhold er så saftigt«, siger Hendricks. 
</p><p>
»De lægger små fælder ud for hinanden, men fortæller aldrig hinanden 
sandheden«. 
</p><p>
Klostermans kommentar om, at Joan kontrollerer forholdet, møder dog protester. 
</p><p>
»Joan er i kontrol i alle henseender med undtagelse af forholdet til Roger. 
Hun har en frygtelig svaghed for ham og ville have sagt ja uden tøven, hvis 
han havde givet hende et tilbud. Men han træder aldrig i karakter på det 
rigtige tidspunkt. Derfor holder hun afstand«, siger Hendricks. 
</p><p>
Førstepræmien for undertrykte følelser går dog til Betty Draper, der i seriens 
første sæsoner ignorerer Dons løgne og affærer. January Jones viser klippet, 
hvor hun betror sig til den unge nabodreng Glen, der bliver spillet af 
Weiners søn, Marten Weiner. »Jeg er så trist. Og jeg kan ikke tale med 
nogen«, siger Betty. 
</p><p>
»Jeg siger ikke noget og prøver at se trist ud i øjnene. Eller vred«, siger 
Jones om sin tilgang til rollen. Kun i enrum giver hun sig selv lov til at 
flippe ud. 
</p><p>
»Jeg smadrede stolen alene, og jeg skød fuglene alene«, forklarer hun om to 
sjældne scener med vredesudbrud. 
</p><p>
»Hvad med børnene«, spørger Klosterman. 
</p><p>
»Hvem bryder sig om børnene?«, joker Jones i samme ånd som ravnemoren Betty. 
</p><p>
»De kan alligevel ikke huske det«. 
</p><h3>
Drapers kontor på museum 
</h3><p>
Vil man forestille sig, hvordan det er at være Dons hjemmegående husmor i New 
York-forstaden Ossining, kan man besøge Museum of Moving Images i Queens. 
Museet giver i udstillingen ’Matthew Weiner’s Mad Men’, der varer indtil 
midten af juni, mulighed for at opleve kulisser og rekvisitter fra serien – 
bl.a. Draper-familiens køkken, der er gennemført til mindste kop, nips, 
hvilende cigaret og håndskrevne huskeliste på en konvolut. På udstillingen 
kan man også læse Weiners dagbogsnotater fra 1990’erne med hans første ideer 
til Don Draper-figuren, se New York Times-udklippet med Dons kontroversielle 
antirygemanifest, Joans blodbestænkte kjole fra tredje sæsons berygtede 
græsslåsmaskine-episode og kostumerne fra Dons fødselsdagsfest i 5. sæson – 
hvor hans nye kone, Megan, optræder med sin forføreriske franske sang ’Zou 
Bisou Bisou’. Men mest imponerende er det at træde ind (eller næsten – der 
er afspærringer) i Dons kontor, der er komplet med whiskyflaske, 
børnebilleder og udsigt over Manhattans skyline. Som bagtæppe. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00923/Mad_Men_Exhibit_923807" data-id="923807" data-imgtype="jpg"/><p/><hr class="img-placeholder" data-classname="inline-img" data-src="http://multimedia.pol.dk/archive/00923/Mad_Men_Exhibit_923808" data-id="923808" data-imgtype="jpg" data-caption="Museum of the Moving Image i New York viser netop nu udstillingen 'Matthew Weiner's Mad Men', hvor man blandt andet kan se kulisserne til ægteparret Drapers køkken og Don Drapers kontor. Foto: Thanassi Karageorgiou/AP Photo"/><p>
Museet, som i åbningsweekenden har fordoblet sit besøgstal til 2.000 om dagen, 
inviterer også Weiner på besøg og viser en serie med filmiske inspirationer 
som Billy Wilders ’The Apartment’ (’Nøglen under måtten’), Claude Chabrols 
’Les Bonnes Femmes’ (’De søde piger’) og Alfred Hitchcocks ’Vertigo’ (’En 
kvinde skygges’). 
</p><p>
Andre muligheder for at opsuge ’Mad Men’-atmosfæren inkluderer en samtale med 
Weiner om portrætteringen af jødisk identitet på The Museum of Jewish 
Heritage, endnu en filmserie i Brooklyn Academy of Music og en udstilling på 
New York Public Library sammensat af 25 bøger, som karaktererne læser i 
serien. I denne uge tilbyder 34 restauranter ’Mad Men’-inspirerede menuer og 
drinks til Mad Men Dining Week. 
</p><p>
Fotografer og fans stod mandag morgen klar uden for Time-Life-bygningen på 
Avenue of the Americas, der fungerer som seriens fiktive hovedkvarter og i 
dagens anledning var prydet med vejskilte for ’Mad Men Avenue’ og ’Don 
Draper Way’. Matthew Weiner, Elisabeth Moss – der spiller Peggy Olson – John 
Slattery, Jon Hamm, Christina Hendricks og January Jones var der også for at 
opleve afsløringen af en skulptur til ære for ’Mad Men’. Det viste sig at 
være en sort bænk med Don Drapers silhuet, som den er afbildet i seriens 
logo. 
</p><h3>
Kontroversiel scene 
</h3><p>
Lørdag aften i Lincoln Center udvikler visningen af et klip med Roger og Peggy 
sig til en diskussion om Rogers vilde opførsel, hans kærlighed til lsd og 
hans chokerende opførelse af sangen ’My Own Kentucky Home’ iført sort 
ansigtssminke. Matthew Weiner fortæller, at scenen skabte kontroverser i 
forfatterrummet, men var nødvendig for at skildre tidens raceproblematik og 
den hvide overklasses manglende bevidsthed om den. 
</p><p>
»Selv om Roger er charmerende, står det klart, at vi kritiserede 
racediskriminationen«, siger han. 
</p><p>
»Det er den dummeste version af Nero, der spiller violin, mens Rom brænder. 
Især denne episode sætter fokus på klasse ved at vise de sindssyge 
aktiviteter, hvide mennesker foretog sig i deres fritid«. 
</p><p>
En beskrivelse, der passer på hele serien. 
</p><p class=" bl-elem"><i class=" bl-elem">Publiceret 26. marts 2015</i></p>	
</div>
</div></body></html>
