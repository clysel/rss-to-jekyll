---
layout:     post
title: 	    "Far: Jeg vidste ikke, det kunne være så livsbekræftende at gå hjemme"
post_author:	    
post_date:	    Sat, 04 Apr 2015 17:01:01 +0200
post_site:	    politiken.dk 
post_link:	    http://politiken.dk/forbrugogliv/livsstil/familieliv/ECE2611678/far-jeg-vidste-ikke-det-kunne-vaere-saa-livsbekraeftende-at-gaa-hjemme/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Hver mandag går eller cykler fire-årige Lucas og hans far rundt i København 
for at høre forskellige kirkeklokker ringe. Favoritten er Vor Frelser Kirke 
på Christianshavn, som kan ses fra stuevinduet i deres lejlighed på Amager. 
</p><p>
»Klokker er hans helt store hobby. Det har det været i flere år«, fortæller 
Jess René Hedegaard Gertsen, 44, der er en af Danmarks få hjemmegående 
husfædre. 
</p><p><b class="ext-link">LÆS ARTIKEL</b><a class="embeddedlink" href="http://politiken.dk/debat/ECE2546195/her-er-seks-grunde-til-at-boernefamilier-er-pressede/">Her er seks grunde til, at 
børnefamilier er pressede</a></p><p>
Mens antallet af hjemmegående kvinder er stigende, er antallet af mænd, der 
vælger at gå hjemme, så lavt, at Danmarks Statistik end ikke kan opgøre det. 
Det vil sige under 4.000 på landsplan. 
</p><p>
Men Jess Gertsen er altså en af dem. Siden Lucas var 10 måneder har han 
tilbragt hver eneste dag sammen med sin søn. Ugerne byder på både faste 
rutiner - kirkeklokker om mandagen, Experimentarium om torsdagen og svømning 
om fredagen - men tirsdag, onsdag og i weekenden er der frit slag for 
fantasien og lysten. 
</p><p><span class="img-contimg-fl-left"><img class="image inlineLightBox" src="http://multimedia.pol.dk/archive/00925/hjemmeg_ende_far_925593y.jpg" alt="" border="0"/><span class="caption"><span class="f-img-caption">FOTO: 
</span>Lasse Kofoed</span></span>
»Vi kan for eksempel finde på at sætte os op på cyklen, og så er det Lucas, 
der viser vejen. Vi kører bare ud i det blå og ser, hvad der sker. Engang 
jagtede vi en brandbil i to timer, mens den kørte rundt og tjekkede 
brandhaner«, fortæller Jess Gertsen leende. 
</p><p>
Egentlig havde han aldrig overvejet at droppe sit job i it-branchen. Og da 
slet ikke for at blive hjemmegående far. Da hans barselsorlov lakkede mod 
enden, var det meningen, at Lucas, ligesom langt de fleste andre børn, 
skulle i institution, og Jess Gertsen skulle tilbage på job. Hans kone Gitte 
Hedegaard Gertsen var allerede begyndt at arbejde igen; hun var på det 
tidspunkt afdelingsleder i Novo Nordisk. 
</p><p>
Men så kom indkøringen i dagplejen. 
</p><p>
»Det gik skævt fra starten. Efter kort tid var det sådan, at Lucas hagede sig 
fast til dørkarmen på vej ind og skreg og skreg, fordi han ikke ville være 
der«, husker Jess Gertsen. 
</p><p>
Allerede efter en uge var hans kone klar til at droppe indkøringen, men Jess 
Gertsen kørte med egne ord bare på som et tog. 
</p><p>
»Jeg havde ondt i maven, men ignorerede fuldstændig mine følelser. Inderst 
inde vidste jeg godt, den var helt gal, men jeg så ikke andre muligheder«. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/forbrugogliv/livsstil/familieliv/ECE2516354/guide-saadan-skaber-du-naervaer-i-en-travl-hverdag/">Guide: Sådan skaber du nærvær 
i en travl hverdag</a></p><p>
Hver gang, hans far gik, skreg Lucas og måtte hentes igen efter højst en halv 
time, når dagplejeren ringede og sagde, at drengen var utrøstelig. Efter fem 
uger kom en pædagogisk konsulent fra kommunen på besøg i dagplejen, og hun 
sagde til Jess Gertsen, at nogle børn havde sværere ved at blive passet ude 
end andre, og at han måtte regne med, at der ville gå et halvt år, før Lucas 
havde vænnet sig til det og ikke ville græde hver morgen. 
</p><p>
»Du har ikke noget valg. Sådan sagde hun - jeg husker det så tydeligt«, 
fortæller Jess Gertsen. 
</p><p>
Hendes ord kogte i ham resten af dagen, og om aftenen tog forældrene en 
alvorlig snak om fremtiden. 
</p><p>
»Det havde provokeret mig helt vildt, at hun sagde, at jeg ikke havde noget 
valg. Gu’ havde jeg så!«. 
</p><h3>
Elsker at være hjemmegående 
</h3><p>
Næste dage meldte han og konen Lucas ud af dagplejen, og Jess Gertsen ringede 
til sin chef og bad om to måneders ekstra orlov uden løn. Orloven skulle 
bruges til at få Lucas beroliget og til at tænke over, hvad de ville med 
familien og med livet. Måske behøvede alt ikke at køre efter normen? 
</p><p>
»Jeg kan huske, at jeg havde rigtig mange fordomme. Hele ideen om at være 
hjemmegående var for mig fuldstændig passé; et fortidslevn. Så det er noget 
af en forvandling, jeg har gennemgået«, forklarer Jess Gertsen, der i 
slutningen af sin ulønnede orlov endte med at ringe og bede om at få den 
forlænget yderligere. 
</p><p>
»Jeg havde ellers en masse ideer om, at jeg skulle tilbage og udvikle apps og 
spil, men nu er jeg altså her«, griner Jess Gertsen og kigger lykkeligt over 
på Lucas, der sidder på gulvet og leger med en hjemmebygget konstruktion af 
sugerør, der kan ringe med en lille guldfarvet klokke, som hænger i et af 
sugerørene. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/forbrugogliv/livsstil/familieliv/ECE2518472/mor-til-to-herhjemme-skal-vi-have-oejenkontakt-naervaer-og-ro-til-at-komme-ned-i-gear/">Mor til to: »Herhjemme skal vi 
have øjenkontakt, nærvær og ro til at komme ned i gear«</a></p><p>
Tre år er gået, og Jess Gertsen er ikke længere bange for at indrømme, at han 
ELSKER at være hjemmegående. Også selv om økonomien kan være stram, og de 
evindelige huslige pligter i begyndelsen tog pippet fra ham. 
</p><p>
»I starten påtog jeg mig udover at tage mig af Lucas også at lave alt det 
praktiske med rengøring, tøjvask, madlavning og indkøb. Hvis kvinder til 
alle tider har kunnet det, så kunne jeg da også«, siger Jess Gertsen. 
</p><p>
»Men jeg fandt jo ud af, at det var drønhårdt. Så snart, Lucas sov, så fór jeg 
rundt og ordnede alt muligt. Jeg var meget perfektionistisk, og Gitte skulle 
ikke kunne sætte en finger på noget. Jeg kunne overhovedet ikke være 
nærværende sammen med Lucas, fordi jeg hele tiden planlagde det næste, jeg 
skulle ordne, og mit hoved var ét stort tankemylder omkring min nye rolle. 
Jeg havde meget svært ved at omstille mig til min nye identitet«, husker 
Jess Gertsen. 
</p><h3>
Negative reaktioner er forsvundet 
</h3><p>
Det hjalp ikke på det, at både familie og venner havde mere end svært ved at 
forstå, hvad parret havde gang i. Hver gang, de fortalte nogen, at Jess 
Gertsen nu skulle gå hjemme, og Lucas ikke skulle i institution, mødte de 
vantro blikke og hovedrysten. 
</p><p>
»Min farmor på 98 år var en af de få, der bakkede os op«. 
</p><p>
Men Jess Gertsen holdt fast, og langsomt lærte han at sætte pris på at have al 
tid i verden med sin søn. Han skruede ned for ambitionerne med det huslige 
arbejde og valgte i stedet at fokusere på at få det bedste ud af dagene med 
Lucas. På at lære at være nærværende, lege og følge sønnens kreative 
initiativer. 
</p><p><span class="img-contimg-fl-left"><img class="image inlineLightBox" src="http://multimedia.pol.dk/archive/00925/hjemmeg_ende_far_925591y.jpg" alt="" border="0"/><span class="caption"><span class="f-img-caption">FOTO: 
</span>Lasse Kofoed</span></span>
»Selv om jeg begyndte at elske at være hjemmegående, så turde jeg ikke sige 
det. Jeg var bange for, at ingen kunne forstå mig - jeg havde jo fået så 
mange negative reaktioner i begyndelsen. Men nu tør jeg godt sige det højt. 
Og sjovt nok, så er der ingen, der reagerer negativt længere. Jeg tror, jeg 
udstråler, at jeg virkelig mener det«. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/forbrugogliv/livsstil/familieliv/ECE2515789/oproer-mod-digitalt-raes-naervaer-er-det-nye-foraeldreideal/">Oprør mod digitalt ræs: 
’Nærvær’ er det nye forældreideal</a></p><p>
Den altoverskyggende grund til, at Jess Gertsen nu elsker sit liv som husfar, 
er, at han på helt unik vis får lov til at følge sin søns udvikling. 
</p><p>
»Det er så livsbekræftende at se et lille menneske vokse op. Der sker nye ting 
med ham hver eneste dag - det går bare så stærkt. Jeg er dybt taknemmelig 
for, at jeg greb den her mulighed. Det har ændret mit liv totalt - jeg 
udlever en drøm, jeg ikke vidste, jeg havde«, siger Jess Gertsen. 
</p><p>
Han forklarer, at han efterhånden også har fundet en god ro ved de huslige 
opgaver. 
</p><p>
»Jeg sætter en lydbog på, og så gør jeg det bare. Det er blevet ren rutine, og 
i virkeligheden handlede det mest om, at jeg skulle lære at acceptere, at de 
opgaver er der. Der skal ryddes op, støvsuges, laves mad og så videre. Sådan 
er det bare«. 
</p><h3>
Har stadig råd til en tur i Tivoli 
</h3><p>
Jess Gertsen taler forbavsende lidt om økonomien, som for mange vil være 
første stopklods i tankerækken, når de skal forestille sig en tilværelse som 
hjemmegående. 
</p><p>
»Vi er så heldige, at vi bor meget billigt, og ellers så har vi forsøgt at 
skrue på de knapper, vi kunne skrue på. Vi har skåret ned på forsikringer, 
droppet opsparingen, sagt farvel til kabel-tv, skåret ned på tøj- og 
feriebudgettet, og så går vi meget op i at undgå madspild. Det eneste, der 
egentlig har været svært på den front, var, at vi måtte droppe drømmen om at 
købe et hus lige foreløbig«, forklarer Jess Gertsen. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/forbrugogliv/livsstil/familieliv/ECE2528791/guide-saadan-vaenner-du-dit-barn-af-med-at-spille-ipad/">Guide: Sådan vænner du dit 
barn af med at spille iPad</a></p><p>
Gitte Gertsen er kommet hjem og stikker hovedet ind i stuen fra køkkenet, da 
hun hører, at talen falder på økonomi. 
</p><p class=" bl-elem">
»Inden vi gjorde det, så tænkte jeg, at det nærmest ville blive umuligt at 
leve af en enkelt indkomst. Vi havde jo altid haft to indkomster, så min 
forventning var, at det ville blive rigtig hårdt. Men det er det ikke - nu 
kan jeg slet ikke forstå, hvad vi brugte alle de penge på. Tid til os selv, 
hinanden og Lucas betyder langt mere for os end store rejser og den slags. 
Og vi har altså stadig råd til at tage en tur i Tivoli«. 
</p>	
</div>

</div></body></html>
