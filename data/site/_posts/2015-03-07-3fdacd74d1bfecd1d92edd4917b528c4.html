---
layout:     post
title: 	    "Dansk generalmajor får nøglestilling for FN i Mali"
post_author:	    
post_date:	    Sat, 07 Mar 2015 10:06:50 +0100
post_site:	    politiken.dk 
post_link:	    http://politiken.dk/udland/ECE2577416/dansk-generalmajor-faar-noeglestilling-for-fn-i-mali/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
FN's generalsekretær, Ban Ki-moon, har udpeget den danske generalmajor Michael 
Anker Lollesgaard til stillingen som styrkechef for FN's fredsbevarende 
mission i Mali. 
</p><p>
»Generalmajor Lollesgaard kommer med 30 års national og international 
militærerfaring fra den danske hær«, siger Ban i en pressemeddelelse fra FN 
om den nye militærchef, der afløser den rwandiske generalmajor Jean Bosco 
Kazura på posten. 
</p><p>
Lollesgaard bliver en af de højest placerede danskere i en militær stilling i 
FN nogensinde. 
</p><p>
»Det glæder mig, at Danmark har kunnet stille med en så velkvalificeret 
kandidat til en så vigtig og vanskelig post i FN, og at han er sluppet 
gennem nåleøjet«, siger forsvarsminister Nicolai Wammen (S) i en 
pressemeddelelse. 
</p><p>
Generalmajoren er for øjeblikket chef for Danske Division, men han skal nu 
lede den militære del af FN's mission i det nordvestafrikanske land og 
bliver dermed chef for 8.700 FN-soldater fra 40 lande. 
</p><p>
»Danmark har kun én gang tidligere haft en militær stilling på så højt niveau 
i FN, og jeg er sikker på, at generalmajor Michael Lollesgaard med sine gode 
erfaringer vil kunne gøre en positiv forskel for missionen«, siger Nicolai 
Wammen. 
</p><h3>
I verdens brændpunkter 
</h3><p>
Generalmajoren har tidligere været ansat som militærrådgiver ved den danske 
repræsentation til FN i New York og været udsendt til internationale 
operationer i blandt andet Irak og Bosnien-Hercegovina. 
</p><p>
Den militære styrke i Mali er godkendt til 11.200 mand, men på grund af de 
vanskelige forhold, som missionen arbejder under, er styrkeopbygningen endnu 
ikke tilendebragt. 
</p><p>
Mali er forsat præget af en væbnet konflikt i den nordlige del af landet 
mellem regeringsstyrker og en række oprørsgrupper. FN's mission har et 
omfattende mandat til at beskytte civile, og er den FN mission, der oplever 
de største menneskelige tab. 
</p><p>
Danmark har bidraget til FN's fredsbevarende mission i Mali, siden den blev 
lanceret i 2013, da konflikten mellem regeringen i Bamako og militante 
islamister for alvor spidsede til. 
</p><p class=" bl-elem">
»FN får en erfaren og engageret leder, og Danmark får samtidig mulighed for at 
sætte endnu flere fingeraftryk på FN's arbejde med at fremme fred og 
stabilitet i skrøbelige områder«, siger udenrigsminister Martin Lidegaard 
(R). 
</p>	
</div>
</div></body></html>
