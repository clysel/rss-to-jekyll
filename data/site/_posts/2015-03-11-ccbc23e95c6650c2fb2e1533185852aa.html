---
layout:     post
title: 	    "Politiet om netvoldtægter: Nogle er måske helt uskyldige"
post_author:	    
post_date:	    Wed, 11 Mar 2015 19:29:26 +0100
post_site:	    politiken.dk 
post_link:	    http://politiken.dk/indland/ECE2583518/politiet-om-netvoldtaegter-nogle-er-maaske-helt-uskyldige/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
En landsdækkende politiaktion mod misbrug af børn via internettet er onsdag 
endt med, at ni ud af 10 anholdte er blevet løsladt igen.
</p><p>
Politiet har således ikke fundet beviser nok til at sende de involverede i 
grundlovsforhør, men Rigspolitiets Nationale Cyber Crime Center, NC3, mener 
stadig, at den omfattende aktion var rigtig.
</p><p>
» Jeg vil stadig betragte politiarbejdet som en succes«, siger politikommissær 
Flemming Kjærside fra NC3 til Ritzau.
</p><p>
»Når vi får at vide, at der er danskere, der muligvis har købt sig til 
livesending af seksuelle overgreb mod børn, så er vi nødt til at undersøge 
det. Selvfølgelig kan vi ramme ved siden af, men det fortjener en 
undersøgelse«, siger han.
</p><h3>
Afviser at mindreårige har været involveret
</h3><p>
Politikommissæren fortæller, at sigtelserne mod de 10 i alle tilfælde 
opretholdes, og at mindst én af de løsladte desuden har erkendt et kriminelt 
forhold.
</p><p>
»En af de mistænkte har forklaret, at han godt vidste, at det var en 17-årig, 
som han sad og dirigerede. Det må man ikke. Der er en strafferamme på op til 
seks år for sådan noget«, siger Flemming Kjærside.
</p><p>
Ikke desto mindre er manden nu løsladt, da politiet tilsyneladende ikke mente, 
at der var behov for en varetægtsfængsling.
</p><p>
I flere andre tilfælde har de sigtede ligeledes indrømmet, at de har betalt 
for seksuelle livesendinger på internettet. De mener dog ikke, at det har 
involveret mindreårige.
</p><h3>
Næsten 100 effekter er beslaglagt
</h3><p>
»Vi har beslaglagt næsten 100 effekter i sagen, og det er først, når vi kommer 
i gang med en analyse af materialet på computerne, at vi enten kan få be- 
eller afkræftet deres påstande«, siger politikommissæren.
</p><p>
»Det, der kan være svært, er, at der er tale om livesendinger. Det er 
flygtigt, og hvis det ikke bliver optaget, finder vi det aldrig«, forklarer 
han.
</p><p>
NC3 går nu i gang med at analysere indholdet på de sigtedes computere, og i 
løbet af noget tid vil nogle af de sigtede muligvis helt kunne renses for 
anklagerne.
</p><p class=" bl-elem">
»Vi er godt klar over, at vi har været ude og forurolige en masse mennesker. 
Nogle af de sigtede kan ved nærmere eftersyn vise sig at være helt 
uskyldige. Men vi mener altså ikke, at vi kunne have gjort det anderledes«, 
siger Flemming Kjærside.
</p>	
</div>
</div></body></html>
