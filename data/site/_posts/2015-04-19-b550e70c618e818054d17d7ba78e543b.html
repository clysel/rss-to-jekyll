---
layout:     post
title: 	    "Hundreder af lig flyder rundt i havoverfladen ved forlist fiskekutter"
post_author:	    
post_date:	    Sun, 19 Apr 2015 15:47:24 +0200
post_site:	    politiken.dk 
post_link:	    http://politiken.dk/udland/ECE2634269/hundreder-af-lig-flyder-rundt-i-havoverfladen-ved-forlist-fiskekutter/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
»Før Europa vågnede, var mere end 650 mennesker allerede døde på dets dørtrin 
denne morgen«. 
</p><p>
Den maltesiske journalist Mark Micallef beskriver rammende den ulykke som 
resulterede i, at flere hundrede flygtninge i nat, lokal tid, mistede livet 
i havet omkring 210 kilometer syd for den italienske ø Lampedusa. 
</p><p>
Ved midnatstid var det første nødsignal fra en 30 meter lang fiskerbåd 
indløbet til Maltas kystvæsen. Fiskekutteren var pakket med flygtninge, 
angiveligt fra Libyen og Syrien, som ville forsøge at nå til Europa ved at 
sejle op gennem den sicilianske kanal. 
</p><p>
Omkring en time senere kæntrede fiskekutteren. Det skete angiveligt, da et 
portugisisk fragtskib ved navn King Jacob nærmede sig kutteren, hvilket fik 
flygtningene til alle at bevæge sig over i den ene side af kutteren, 
hvorefter den kæntrede. 
</p><p>
Først mange timer efter nåede de første redningsfolk fra Italien og Malta frem 
til ulykkesstedet. Her fandt man 28 overlevende i havet. 
</p><p>
I løbet af natten blev i alt 17 skibe, samt fly og helikopter, sat ind i 
aktionen. Også den maltesiske hær blev sat ind for at hjælpe den italiensk 
ledede eftersøgningsaktion. Redningsfolk fandt hundreder af lig flydende 
rundt i havoverfladen i nærheden af det forliste skib. 
</p><p>
Der var også børn blandt de døde, fortæller en talsmand fra det maltesiske 
militær til avisen The Times of Malta. 
</p><h3>
Børn, mænd og kvinder er døde
</h3><p>
En talsmand for den italienske kystvagt siger til BBC, at man lige nu betegner 
indsatsen både som en eftersøgning og en redningsaktion. 
</p><p>
»Men med tiden vil det kun være en eftersøgning«, siger en talsmand for den 
italienske kystvagt ifølge BBC. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/udland/ECE2634173/skib-med-700-flygtninge-er-kaentret-i-middelhavet/">Skib med 700 flygtninge er 
kæntret i Middelhavet</a></p><p>
Maltas premierminister Joseph Muscat slog straks fast, at hvis dødstallet 
bliver så højt som frygtet, »vil ulykken være den største tragedie i 
Middelhavet nogensinde«. 
</p><p>
»Redningsarbejderne forsøger bogstavelig talt at finde overlevende blandt de 
lig, der flyder i vandet«, sagde Joseph Muscat på et pressemøde søndag i 
byen Marsa, hvor han bad de deltagende om at holde et minuts stilhed for 
ofrene. 
</p><p>
»En tid vil komme, hvor Europa vil blive bedømt hårdt for sin passivitet, lige 
som det blev dømt, da det havde vendt sit blinde øje til folkemord. Børn, 
mænd og kvinder er døde. Selv om vi ser opmuntrende tegn fra europæiske 
politikere, er det nødvendigt, at der træffes nye foranstaltninger«, sagde 
premierministeren, som kræver handling fra EU. 
</p><p>
Han sagde også, at »Malta vil gøre alt for at redde så mange liv, som vi kan«. 
</p><h3>
Forskellige meldinger om kæntring
</h3><p>
Op gennem søndag formiddag forlød det i flere medier, at redningsfolk blot 
havde fundet 28 overlevende i farvandet, hvor skibet kæntrede, omkring 115 
kilometer nord for den libyske kyst. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/udland/ECE2631976/doedstallet-i-middelhavet-stiger-drastisk-efter-drukneulykker-paa-stribe/">Dødstallet i Middelhavet 
stiger drastisk efter drukneulykker på stribe</a></p><p>
Men både avisen La Repubblica og flere andre medier i Sydeuropa ændrede siden 
det tal til 49. De overlevende bliver bragt til Catania på Sicilien. 
</p><p>
»Alarmen gik omkring midnat. Det portugisiske fragtskib King Jacob nærmede sig 
fartøjet på omkring tredive meter, hvor flygtninge var stuvet sammen til 
bristepunktet. Hvad der desværre også ofte før er sket, så begyndte 
flygtningene, lettede over synet af fragtskibet, formodentlig at bevæge sig 
over på den ene side af båden, der kæntrede«, skriver La Repubblica. 
</p><p>
Avisen betegner ulykken som »den største tragedie af alle i indvandringens 
historie«. 
</p><p>
Andre italienske medier, heriblandt den uafhængige avis Il Fatto Quotidiano, 
skriver, at fragtskibet King Jacob forsøgte at gennemføre en redningsaktion. 
Men undervejs gik flygtningene i panik, da de ikke kunne forstå, at skibet 
var der for at hjælpe dem. Derefter begyndte fiskekutteren at krænge og 
kæntrede. 
</p><p>
Oplysningerne om, hvor mange der skulle være druknet ved kæntringen, varierer. 
Nogle overlevende siger, at der var mellem 700 og 800 mennesker ombord på 
fiskekutteren. 
</p><p>
Il Fatto Quotidiano skriver, at overlevende beretter om 1.000 mennesker ombord 
på båden, der angiveligt havde flere niveauer. <b/></p><h3>
Paven udtrykker medfølelse
</h3><p>
Ulykken i nat syd for Lampedusa kommer blot en uge efter, at en lignende 
ulykke skete i farvandet mellem Libyen og Italien. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/udland/int_europa/ECE2634191/noedhjaelpschef-eu-lader-flygtninge-drukne-i-middelhavet/">Nødhjælpschef: EU lader 
flygtninge drukne i Middelhavet</a></p><p>
Her kæntrede en både med omkring 400 flygtninge også, da flygtningene 
pludselig alle gik over i den ene side af båden, da at andet fartøj nærmede 
sig. 150 flygtninge blev reddet, men de resterende ombord mistede livet. 
Mange lig skyllede i dagene efter op på kysterne i Libyen. 
</p><p>
Pave Frans appellerede tidligere i dag til det internationale samfund om at 
handle hurtigt og beslutsomt for at undgå flere af disse tragedier. 
</p><p>
»De er mænd og kvinder som os, vores brødre, der søger et bedre liv, sultende, 
forfulgt, sårede, udnyttede, krigsofre. De var på udkig efter et bedre liv. 
Stillet over for en sådan tragedie, vil jeg udtrykke min mest dybtfølte 
smerte og love at mindes ofrene og deres familier i bøn«, sagde paven foran 
titusinder af tilskuere på Peterspladsen i Rom. 
</p><p>
Carlotta Sami, en talskvinde for FN's Flygtningehøjkommissariat, udtrykte også 
sin sorg til italienske medier. 
</p><p>
»Hvis tallene for denne seneste tragedie bliver bekræftet, vil dødstallet i 
Middelhavet i løbet af de sidste ti dage runde mere end tusind mennesker. Vi 
er chokerede, fordi vi i de sidste to dage har oplevet faktiske 
omstændigheder med en grusomhed, som vi aldrig har set før«, siger Carlotta 
Sami.
</p><h3>
Flere flygtninge dør undervejs mod Europa
</h3><p>
Sidste år flygtede 170.000 mennesker fra fattigdom og konflikter i Afrika og 
Mellemøsten til Europa. 
</p><p><b class="ext-link">LÆS OGSÅ I MAGASINET</b><a class="embeddedlink" href="http://politiken.dk/magasinet/fortaelling/ECE2456634/hvis-vi-ikke-redder-de-her-mennesker-saa-doer-de-sgu/">»Hvis vi ikke 
redder de her mennesker, så dør de sgu«</a></p><p>
Det var et rekordhøjt tal. Men i år er trafikken af flygtninge, der sejler 
gennem den farefulde passage til Italien, taget til. Indtil nu er der kommet 
20.500 mennesker over Middelhavet til Europa i år, 10.500 af dem er kommet 
siden starten af april. Det er en stigning på 10 procent i forhold til 
sidste år. 
</p><p>
Og tusinder dør undervejs, når de fra kysten i Libyen forsøger at nå frem til 
Europa ved hjælp af menneskesmuglere. 
</p><p>
Det har fået flere internationale organisationer til at kritisere Italien for 
at have stoppet redningsprogrammet 'Mare Nostrum'. 
</p><p>
Programmet blev etableret, efter at flere end 360 emigranter druknede, da 
deres båd kæntrede nær den italienske kyst i oktober 2013. 
</p><p>
'Mare Nostrum' er blevet erstattet af EU's grænsekontrol Triton, som ikke har 
noget specifikt eftersøgnings- og redningsmandat, og som har færre skibe og 
et mindre område at operere på. 
</p><p>
Som reaktion på ulykken i det libyske farvand i nat, har den franske 
præsident, Francois Hollande, opfordret til, at EU's indenrigsministre og 
udenrigsministre snarest mødes og diskuterer skibsforliset i Middelhavet. 
</p><p>
Alvoren i situationen pointerede også den førnævnte maltesiske journalist Mark 
Micallef fra avisen The Times of Malta her til eftermiddag på Twitter. 
</p><p class=" bl-elem">
»Bare for at slå det fast. Dagens flygtningetragedie er den værste tragedie på 
havet siden Anden Verdenskrig«. 
</p>	
</div>

</div></body></html>
