---
layout:     post
title: 	    "Obama er klar til at fjerne Cuba fra terrorliste"
post_author:	    
post_date:	    Tue, 14 Apr 2015 23:00:54 +0200
post_site:	    politiken.dk 
post_link:	    http://politiken.dk/udland/ECE2628219/obama-er-klar-til-at-fjerne-cuba-fra-terrorliste/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Tøbruddet mellem de gamle fjender USA og Cuba fortsætter.
</p><p>
Det Hvide Hus i Washington DC meddeler, at præsident Barack Obama agter at 
fjerne Cuba fra listen over lande, der støtter terrorisme.
</p><p>
Meldingen kommer, efter at Obama i den forgange weekend mødtes i Panama til 
det amerikanske topmøde med sin kollega fra Cuba, Raoul Castro.
</p><p>
Det var det første topmøde mellem de to lande i over 50 år.
</p><h3>
Rapport sendt til Kongressen
</h3><p>
Formelt har Obama indsendt en rapport til Kongressen, hvori han siger, at han 
planlægger at fjerne Cuba fra listen over lande, som støtter terrorisme.
</p><p>
Juridisk er det vejen frem, hvis Cuba skal tages af listen.
</p><p>
»Vi vil fortsat have uoverensstemmelser med den cubanske regering. Men vor 
bekymring over store dele af Cubas politik og handlinger falder uden for 
kriterier, der er relevante for at betegne Cuba som en stat, der sponsorerer 
terrorisme«, siger Det Hvide Hus i en erklæring.
</p><p>
Kongressen har nu 45 dage til at gøre indsigelser mod Obamas plan. Går 
Kongressen imod at fjerne Cuba fra listen, kan Obama nedlægge veto.
</p><h3>
Kan overtrumfe præsidenten
</h3><p>
Kongressen har dog også en mulighed for at overtrumfe et veto fra præsidenten, 
påpeger det tyske nyhedsbureau dpa.
</p><p>
Under de to præsidenters møde i Panama blev de enige om, at de skal fortsætte 
med at arbejde for at genetablere diplomatiske forbindelser.
</p><p>
Men Cuba har insisteret på, skriver dpa, at landet fjernes fra den amerikanske 
terrorliste, før forhandlinger om fulde diplomatiske forbindelser kan komme 
i bevægelse.
</p><p>
På listen står foruden Cuba lande som Iran, Syrien og Sudan.
</p><p>
USA og Cuba afbrød forbindelserne i 1961 i årene efter, at Fidel Castro, bror 
til præsidenten og tidligere cubansk leder, havde taget magten i Cuba og 
nationaliseret amerikanskejede firmaer.
</p><p class=" bl-elem">
Obama og Castro meddelte begge den 17. december 2014, at de ville begynde en 
proces, der skal normalisere forholdet mellem de to lande.
</p>	
</div>

</div></body></html>
