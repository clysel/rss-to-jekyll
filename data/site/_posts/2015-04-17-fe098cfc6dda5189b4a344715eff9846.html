---
layout:     post
title: 	    "Atomaftale er ingen garanti mod iransk a-bombe"
post_author:	    Magnus Boye
post_date:	    Fri, 17 Apr 2015 10:00:00 +0000
post_site:	    ing.dk 
post_link:	    http://ing.dk/artikel/atomaftale-er-ingen-garanti-mod-iransk-bombe-175466
---
<html><body><div><section class="body">
			<p>Hvis Iran beslutter sig for at føje atombomben til sit våbenarsenal, vil de tekniske krav i den foreløbige aftale ikke kunne afholde landet fra det.</p>
			<p>Selvom iranerne forpligter sig til ikke at berige uran ud over, hvad der bruges i kernekraft, vil de nemlig stadig have den nødvendige teknologi til at producere grundmaterialet til et af verdens mest frygtede våben.</p>
			<p>Aftalen vil dog i sin nuværende form give den øvrige verden et tidligere varsel, før Irans missiler bærer et atomart sprænghoved, forklarer Bent Lauritzen, der er afdelingschef i DTU’s Center for Nukleare Teknologier.</p>
			<p>»Der er ikke noget i aftalen, der forhindrer Iran i at berige uran, men det vil tage længere tid,« understreger han.</p>
			<p><figure class="plugin right zoomable"><img data-original-image="http://ing.dk/sites/ing/files/2015.04.17-iran-atombomben.png" src="http://ing.dk/sites/ing/files/styles/w1120_media_right/public/2015.04.17-iran-atombomben.png?itok=O6sTgLFy" alt=""/></figure></p>
			<p><aside class="plugin right box">
			  Et årtis forhandlinger</aside></p>
			<p>Verdens mægtigste nationer har i et årti forhandlet med Iran om landets atomprogram – et program, der indtil 2002 var holdt hemmeligt af den iranske stat.</p>
			<p>Den iranske systemkritiker Alereza Jafarzadeh afslørede på det tidspunkt blandt andet eksistensen af et underjordisk anlæg i byen Natanz, hvor Iran beriger uran. Siden 2002 er en række resolutioner blevet vedtaget af FN’s Sikkerhedsråd, og i 2012 fulgte både EU og USA trop med sanktioner mod Irans banker og olieeksport.
			</p>
			<p>I den foreløbige atomaftale skal Iran tage næsten to tredjedele af de centrifuger, der bruges til at berige uran, ud af drift. Samtidig skal landet forpligte sig til ikke at berige uran til over 3,67 pct. i de næste 15 år. Til sammenligning skal uran beriges til omkring 90 pct. for at være velegnet til en atombombe.</p>
			<p>Men skulle Iran beslutte sig for at bryde aftalen, har landet altså stadig rigeligt med centrifuger til at presse uran-procenten op i det røde felt, konstaterer Bent Lauritzen, der mener, at aftalens krav alle peger i samme retning:</p>
			<p>»Det sigter alt sammen mod at forlænge Irans breakout-timeline.«</p>
			<p>Breakout-timelinen er den tid, som Iran skal bruge på at producere nok brændsel til en atombombe. Lige nu ligger den på 2-3 måneder. Med kravene i den internationale aftale vil perioden forlænges til mindst et år, lyder det i den foreløbige aftalebeskrivelse.</p>
			<p>Til gengæld for Irans indrømmelser vil EU og USA ophæve sine økonomiske sanktioner, lyder det i den foreløbige atomaftale, som blev forhandlet på plads i Schweiz tidligere på måneden. Efter planen skal aftalens detaljer være endeligt på plads inden 30. juni.</p>
			<h2>Beholder berigningsanlæg</h2>
			<p>Der mangler stadig mange detaljer i aftalen mellem Iran og den såkaldte P5+1-gruppe, der består af USA, Kina, Rusland, Storbritannien, Frankrig og Tyskland. Men ifølge aftalens hovedpunkter, som de er meldt ud af USA, er nationerne enige om, at Iran skal reducere antallet af aktive centrifuger fra omkring 19.000 til 6.104. Det øvrige udstyr skal overvåges af Det Iinternationale Atom­energi­agentur (IAEA) og kun overdrages for at erstatte en centrifuge i drift.</p>
			<p>Bent Lauritzen ser aftalen som positiv, men det kan diskuteres, om den går langt nok, mener han.</p>
			<p>»Teknisk set kunne man gå længere for at forhindre, at Iran udvikler atomvåben,« fastslår han.</p>
			<p>Hvis blot man lader Iran købe atombrændsel af andre lande, kan de 6.104 centrifuger skæres ned til 0 – uden at landet forhindres i at have kernekraft, siger Bent Lauritzen.</p>
			<p>»Set udefra er der er ingen grund til, at Iran skal have et berigningsanlæg. Iran kan sagtens have forskningsreaktorer og kernekraft uden selv at berige uran.«</p>
			<p>Mens atomaftalens regler for berigning skal afholde Iran fra en uranbombe, vil P5+1-landene også stække Irans muligheder for at udvikle den teknisk mere komplicerede plutoniumbombe. Her er atomaftalens krav mere kategoriske: Kernen i Irans tungvandsreaktor i Arak skal destrueres og bygges om efter et design, der ikke tillader landet at udvinde plutonium.</p>
			<h2>Stadig ukendt bagkant</h2>
			<p>Med den foreløbige aftale kan den diplomatiske maraton, der har løbet siden 2004, nærme sig sin afslutning. Men inden målstregen nås, er der stadig mange knaster, der skal høvles af, understreger Cindy Vestergaard, der er seniorforsker i international sikkerhed ved Dansk Institut for Internationale Studier og blandt andet forsker i den globale forvaltning af uran.</p>
			<p>Da parterne for nylig blev enige om aftalens parametre, udsendte hver forhandlingspart sit eget faktaark. Og der er bemærkelsesværdige forskelle mellem Irans version og de øvrige, siger Cindy Vestergaard.</p>
			<p>»USA’s papir nævner tidsrammer på både 15 og 25 år. Dem kan man ikke finde i Irans udgave af aftalens parametre,« konstaterer hun og peger på, at aftalens tidsramme sandsynligvis stadig er til forhandling.</p>
			<p>Der er altså fortsat meget arbejde tilbage, før en endelig aftale falder på plads, men trods knaster og årelang mistillid er der grund til  at håbe på en aftale, mener Cindy Vestergaard:</p>
			<p>»Der er god vilje fra begge sider af forhandlingsbordet,« forklarer hun.</p>
			<h2>Tekniske krav kan ikke stå alene</h2>
			<p>Ingen af parterne nærer dog nogen illusioner, understreger Cindy Vestergaard: De tekniske krav giver kun mening, hvis de følges op af et rigidt overvågningsregime.</p>
			<p>»Vi kan ikke have nogen aftale om atomare emner uden verifikation. Så det hele afhænger af, hvordan man verificerer, at kravene overholdes,« fastslår hun.</p>
			<p>Og især Irans tidligere vane med at hemmeligholde landets atom­anlæg gør inspektioner og kontrol til nøglen i aftalens parametre, mener Cindy Vestergaard.</p>
			<p>»IAEA skal have adgang til hele Irans atomare forsyningslinje,« fastslår hun.</p>
			<p>Det betyder blandt andet overvågning af samtlige materialer til de iranske atomanlæg – hele vejen fra uranminerne til materialerne ender som udtjente brændselsstave. Ifølge den amerikanske version af aftalen skal IAEA have adgang til det ved hjælp af ‘moderne monitoreringsteknologi’.</p>
			<p>Præcis hvad den formulering dækker over, er dog uvist, indtil samtlige tekniske detaljer er cementeret med forhandlingsparternes underskrift.</p>
		</section>
		  </div></body></html>
