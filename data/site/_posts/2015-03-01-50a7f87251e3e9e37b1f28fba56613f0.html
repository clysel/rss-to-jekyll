---
layout:     post
title: 	    "USA vil deportere 150 bosniere mistænkt for massakre"
post_author:	    
post_date:	    Sun, 01 Mar 2015 07:18:12 +0100
post_site:	    politiken.dk 
post_link:	    http://politiken.dk/udland/ECE2568442/usa-vil-deportere-150-bosniere-mistaenkt-for-massakre/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
De amerikanske myndigheder har fundet frem til omkring 300 bosniske 
indvandrere, som menes at have hemmeligholdt deres involvering i 
krigsforbrydelser - herunder massakren i Srebrenica i 1995 - og vil forsøge 
at få mindst 150 af dem deporteret.
</p><p>
Det rapporterer The New York Times.
</p><p>
Bosnierne var blandt personer, der flygtede fra urolighederne i Bosnien i 
forbindelse med krigen i det tidligere Jugoslavien.
</p><p>
Antallet kan på sigt komme op på over 600, skriver avisen. Det kan ske, når 
myndighederne får indblik i flere papirer fra Bosnien.
</p><p>
»Jo mere vi graver, desto flere dokumenter finder vi«, siger historiker 
Michael MacQueen fra den amerikanske immigrations- og toldmyndighed (ICE).
</p><h3>
Tidligere soldater
</h3><p>
Mange af de mistænkte bosniere er tidligere soldater. En af dem er i dag 
fodboldtræner, en anden metalarbejder, og fire arbejder på kasino i Las 
Vegas, lyder eksemplerne i The New York Times.
</p><p>
Nogle har i dag opnået amerikansk statsborgerskab.
</p><p>
Beviserne peger angiveligt på, at halvdelen af de 300 bosniere kan have taget 
del i massakren i Srebrenica, hvor 8000 muslimske mænd og drenge blev dræbt 
af det bosnisk-serbiske militær i løbet af fem sommerdage i 1995. Ofrene 
blev gemt i massegrave.
</p><p>
Det skete hen mod slutningen af en krig, der kostede omkring 100.000 mennesker 
livet. Det er senere blevet fastslået, at der blev begået folkemord i 
Bosnien.
</p><p>
Efter Srebrenica-massakren greb Nato ind og tvang parterne til en våbenhvile.
</p><p>
Gnisten til krigen blev tændt, da EU i 1992 anerkendte den tidligere 
jugoslaviske republik Bosnien som en uafhængig stat.
</p><p class=" bl-elem">
Såvel den daværende leder af de bosniske serbere, Radovan Karadzic, og chefen 
for den bosnisk-serbiske hær, Ratko Mladic, sidder på anklagebænken ved 
krigsforbryderdomstolen i Haag.
</p>	
</div>
</div></body></html>
