---
layout:     post
title: 	    "Mareridt Nostrum"
post_author:	    
post_date:	    Sat, 25 Apr 2015 09:22:33 +0200
post_site:	    politiken.dk 
post_link:	    http://politiken.dk/magasinet/sketiugen/ECE2642685/mareridt-nostrum/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Min farfar var redningsmand. Når endnu en tysk familiefar var faldet i søvn på 
sin luftmadras og drevet adskillige sømil ud i Kattegat, smed den gamle 
fisker, hvad han havde i hænderne – det være sig en bødenål, en halvflået 
rødspætte eller en nyåbnet Hof – og begav sig mod redningsstationen i Grenaa 
med så stor hastighed, som hans Velo Solex-knallert kunne bære ham, hvilket 
ville sige knap 30 kilometer i timen. 
</p><div class="art-fakta article-box">
<header>
<h4 class="">
Sket i ugen</h4>
</header>
<div class="fakta-body" data-buildingblock="embedded_factboxlink">
<p><b>Er en institution på Politiken</b> og har i fire årtier haft sin faste 
plads i søndagstillægget PS, hvor skiftende skribenter har satiriseret over 
den forgangne uges begivenheder. 
</p><p class=" bl-elem"><b>Klummen blev opfundet</b> af journalisten J.B. Holmgaard, som i 1982 fik 
dansk journalistiks fornemste pris, Cavling-prisen, for indsatsen. 
</p>
</div>
</div><p/><p/><p>
Nede på havnen var den noget hurtigere MRB-redningsbåd klar til at lægge fra 
land, når min farfar ankom for at styre redningsaktionen. Ingen sagde så 
meget, alle vidste, hvad de skulle gøre. Det var bare om at komme af sted. 
</p><p>
De store mænd stod ikke på kajen og diskuterede, om det nu også var klogt at 
redde alle de tyske badegæster, der konstant kom i problemer, fordi de 
opførte sig som lemminger, så snart de vejrede havluft. 
</p><p>
»Risikerer vi ikke bare, at de der tyskere bliver ved med at sejle ud på deres 
elendige luftmadrasser og drive halvvejs til Anholt, hvis de ved, at vi 
kommer og samler dem op?«. 
</p><p>
Sådan sagde de ikke, redningsmændene på Grenaa Havn. 
</p><p>
Den italienske kystvagt og besætningerne på de mange handelsskibe i 
Middelhavet kender også godt deres pligt som søfolk, når de støder på 
skibbrudne flygtninge – eller ’migranter’, som de hedder nu – fra Afrika og 
Mellemøsten: Så er det ud med bådene og ned med lejderne for at redde så 
mange menneskeliv som overhovedet muligt. 
</p><p>
Det er på et såkaldt højere niveau, at man har kunnet høre den ret bizarre 
diskussion for og imod at fiske folk op af Middelhavet: Nogle europæiske 
politikere er tydeligvis bange for, at en ny redningsoperation af samme 
omfang som den nu afviklede Mare Nostrum (Vores Hav) skal opmuntre endnu 
flere migranter til at gå om bord på faldefærdige menneskesmuglerskibe og 
tage turen til det forjættede Europa, fordi risikoen for at omkomme på vejen 
så ville blive mindre. 
</p><h3>
Den kolde kalkule 
</h3><p>
Eller for at sætte tankegangen på spidsen: Jo flere der drukner – og alene i 
de sidste par uger har antallet af døde svaret til, at fem-seks fyldte 
rutefly er styrtet i Middelhavet – jo færre tør forsøge sig. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00930/2015-04-26_sket_i_u_930991" data-id="930991" data-imgtype="jpg" data-caption="Tegning: Roald Als"/><p>
Det er godt nok en iskold kalkule, og så kan der endda ikke en gang føres 
statistisk bevis for, at den er korrekt. Tværtimod tyder alt på, at 
migranterne er klar til at tage chancen uanset hvad. De går ikke rundt i 
Libyens udbombede havnebyer og udarbejder løbende risikovurderinger, ud fra 
hvilket beredskab EU måtte have iværksat lige for tiden. De vil bare væk. 
</p><p>
Torsdag aften blev EU’s stats- og regeringschefer enige om at bøffe 
redningsberedskabet ganske betydeligt op, men dog stadig koncentrere sig om 
at patruljere i italiensk farvand, som migranterne altså skal satse på at nå 
frem til, inden deres både kæntrer. 
</p><p>
Det var ikke en aftale, der ligefrem udløste jubelscener i de humanitære 
organisationer, men anderledes kan det åbenbart ikke være i en tid, hvor 
politikere i hele Europa har iført sig så små sko, at det godt kan blive 
svært at finde deres fodaftryk på verdenshistorien. 
</p><h3>
Men dyrene er reddet 
</h3><p>
En del af forklaringen på den manglende generøsitet kan være, at mange af de 
pågældende politikere frygtelig gerne vil genvælges. Danmark er for eksempel 
i højeste valgberedskab, hvilket blandt andet fremgår af, at der i ugens løb 
blev lanceret sundhedsudspil nok til at kurere hele landets befolkning for 
alle tænkelige sygdomme i løbet af 30 dage, ligesom justitsminister Mette 
Frederiksen lagde op til at forbyde tidligere dømte adgang til områder, hvor 
man kan forestille sig, at de måske vil begå noget kriminelt. 
</p><p>
Regeringen har også sat lovmaskinen på fuldt kraft fremad, så man kan se, at 
der arbejdes hårdt og målrettet til det sidste. I denne uge fik 
fødevareminister Dan Jørgensen således vedtaget sit meget omtalte forbud mod 
dyresex. 
</p><p>
Så det kan altså godt være, at vi bliver nødt til at tage vores andel af de 
bådflygtninge, som nødens købmænd skaffer os på halsen, men til gengæld 
slipper vi for at blive rendt over ende af perverse stoddere fra hele 
verden, som ville være rejst til Danmark for at bolle med vores dyr, hvis 
det ikke havde været for Dan Jørgensens indsats. 
</p><h3>
Fremgang for ’brystpartiet’
</h3><p>
Også de konservative folder sig ud i valgkampen – desværre for det fine gamle 
parti på nogle temmelig uheldige måder. 
</p><div class="art-fakta article-box">
<header>
<h4 class="">
Sagt i ugen</h4>
</header>
<div class="fakta-body" data-buildingblock="embedded_factboxlink">
<p>
Generalsekretær <b>Anders Ladekarl</b>, Dansk Røde Kors, om EU’s 
nuværende redningsoperation på Middelhavet, hvor langt over 1.000 
bådflygtninge er omkommet i løbet af de sidste to uger:
</p><p><i>»De gør jo bevidst for lidt. Mange toppolitikere har kalkuleret med, at 
hvis man stoppede redningsaktionerne til søs, ville det afskrække 
flygtningene fra at tage af sted. Og hvad er det, man kan se nu? Det har 
absolut ingen effekt!«. </i>(Berlingske)
</p><p><b>Berlingskes lederskribent</b> om flygtningekrisen:
</p><p><i class=" bl-elem">»Uanset de frygtelige tab af menneskeliv, som menneskesmugleres kyniske 
udnyttelse af migranterne fører til, er deres skæbne ikke først og fremmest 
EU’s ansvar. Det er migranterne selv, der beslutter sig for at stige op i de 
synkefærdige både. Dernæst påhviler det deres egne regeringer at skabe 
forhold og fremtidsudsigter, som får de voksende befolkninger i Afrika til 
at blive, hvor de hører til«.</i></p><p>
Erhvervsmanden <b>Asger Aamund</b> slog til lyd for, at EU opretter 
flygtningelejre i Nordafrika i stedet for den nuværende halvhjertede 
redningsindsats:
</p><p><i>»Medlemslandenes nationale politikere holder salvelsesfulde taler med 
sørgeflor på stemmen om vores fælles ansvar og om behovet for en samlet og 
solidarisk indsats for at afhjælpe denne humanitære katastrofe. Der sker 
bare ingenting. I EU vil man ikke fremstå som brutale racister, der ikke vil 
hjælpe sorte afrikanere til en ny tilværelse i Europa. Men man ønsker jo 
heller ikke, at de skal være her. Så vi vælger en løsning på halvvejen. Og 
den ligger som bekendt på bunden af Middelhavet«. </i>(Berlingske)
</p><p><b>Mickey Gjerris</b>, lektor i bioetik ved Københavns Universitet, fandt det 
mere relevant at forbedre produktionsdyrenes levevilkår end at lovgive imod 
dyresex, sådan som fødevareminister Dan Jørgensen gjorde i denne uge:
</p><p><i>»Hvis ministeren mener, at vi har så store forpligtelser over for dyrene, 
så synes jeg, han burde starte der, hvor det virkelig ville gøre en forskel 
for dyrene, i stedet for at lave noget symbollovgivning, hvor en lille 
gruppe mennesker får ulovliggjort deres seksualitet«. </i>(bt.dk)
</p><p>
Efter at have været involveret i tumult på en natklub beskrev digteren <b>Yahya 
Hassan</b> arbejdsfordelingen imellem sig selv og sine livvagter:
</p><p><i>»Livvagterne bliver omgået, og sådan kan det gå. De gør deres bedste. Jeg 
synes, det er rimeligt, hvis de kan reagere på trusler inden for ti meter. 
Jeg synes, det er rimeligt, at jeg selv reagerer på trusler inden for en 
halv meter«. </i>(Berlingske)
</p><p>
Kongehusforfatteren <b>Trine Villemann</b> mente, at prins Henrik havde 
svigtet dronning Margrethe ved først at melde sig syg til hendes 75-års 
fødselsdag og straks derefter rejse på ferie til Venedig:
</p><p class=" bl-elem"><i>»Han kunne jo bare have slugt to panodiler og stillet sig ud på den balkon 
og vinket lidt til folket og så bagefter lagt sig ind i sin seng igen«. </i>(Ekstra 
Bladet)
</p>
</div>
</div><p/><p/><p>
Først var der de pudsige førvalgplakater med opfordringen ’STOP NAZI ISLAM 
ISME’, som både chokerede pæne borgerlige vælgere og sprogpedanter. 
</p><p>
Og forleden optrådte partiformand Søren Pape Poulsen dels på plakater under 
teksten ’STOP HJERTE LØSHEDEN’, dels i et avisinterview, hvor han sagde, at 
nu behøvede man jo ikke ligefrem at lægge en bådebro ud til de druknefærdige 
migranter i Middelhavet. 
</p><p>
Nå jo, og så bidrog formanden for Konservativ Ungdom på Lolland-Falster, 
Nikita Klæstrup, da også til festlighederne med at blotte sin anseelige barm 
i mandebladet M! 
</p><p>
Brystbillederne udløste stor opstandelse på Facebook, hvor krimiforfatteren 
Susanne Staun udnævnte den struttende ungdomspolitiker til »2/3 gås og 1/3 
kvinde«, og hvis det virkelig er sandt, risikerer hun jo faktisk at blive 
omfattet af dyresexforbuddet. 
</p><p>
Til gengæld skal man nok være forsigtig med at dømme Nikita Klæstrup ude af 
politik, for uden at have stillet op til noget offentligt tillidshverv har 
den 20-årige retorikstuderende allerede flere følgere på de sociale medier, 
end Det Konservative Folkeparti havde vælgere ved det seneste 
folketingsvalg. Og helt sikkert mange flere, end partiet får ved det 
kommende valg. 
</p><p>
Nå, men ellers var det – som altid – især mænd, der gjorde sig uheldigt 
bemærket i ugens løb. Yahya Hassan for eksempel, der hele tiden kommer op at 
slås med nogen, også efter at han er blevet folketingskandidat for 
Nationalpartiet, som dog næppe når at stille op til folketingsvalget. Og 
håndboldtræneren Klavs Bruun Jørgensen, som måtte undskylde i alle landets 
medier, fordi han kom til at råbe: »Hvad griner du ad, din bøsserøv?« efter 
en udvist modstander i herreligaen, hvor den muskuløse ekslandsholdsspiller 
er træner for Team Tvis Holstebro. 
</p><p>
Klavs Bruun Jørgensen er også kommende træner for kvindelandsholdet, og derfor 
måtte han også stille til en samtale om takt og tone hos håndboldforbundets 
sportschef, Ulrik Wilbek, der i sin egen landstrænertid var kendt som en 
sand hidsigprop på sidelinjen, hvor han ofte stod og hoppede op og ned, mens 
hans ansigt changerede i et utal af hovedsagelig røde nuancer. Men ifølge 
ham selv uden at anvende udtryk som ’bøsserøv’. 
</p><p>
Wilbek undlod dog at straffe Bruun Jørgensen for hans udbrud og kan vel 
egentlig også være nogenlunde sikker på, at han ikke gentager det forbudte 
ord over for det danske kvindelandsholds modstandere. 
</p><h3>
Prinsens flugt over plankeværket 
</h3><p>
Manden, som alle talte om i denne uge, havde hverken været oppe at slås eller 
råbt grimme ting efter folk. Han havde slet ikke været til stede, og det var 
derfor, man talte om ham: Prins Henrik, som meldte afbud til hele anden 
etape af sin kones 75-års fødselsdag, så Margrethe selv måtte kæmpe sig 
igennem disciplinerne morgenvækning, vinkning fra balkon, karettur, 
rådhusreception og middag for de 231 nærmeste på Fredensborg Slot. 
</p><p>
Prinsgemalen havde influenza og var så skidt tilpas, at han ikke kunne deltage 
i festlighederne, meddelte kongehuset. 
</p><p>
Stor var forundringen derfor, da Ekstra Bladet i denne uge kunne afsløre, at 
’kong Henrik’, som avisen konsekvent kalder ham i respekt for hans inderste 
ønsker, få timer efter fruens fødselsdagsmiddag havde ladet sig fragte i bil 
og fly til Venedig, hvor han spankulerede tilsyneladende ubesværet rundt 
blandt turister og duer sammen med et par oppassere. 
</p><p>
Diskussionen gik selvfølgelig på, om prinsgemalen dermed havde skulket fra 
sine officielle pligter og svigtet sin kone og så videre i den dur. 
</p><p>
Men der findes nok ikke noget entydigt svar på det, for prins Henriks veje er 
uransagelige, og hvad enten man flygter nordpå eller sydpå, har man jo nok 
sine grunde. 
</p><p>
Dronning Margrethe lod sig heller ikke mærke med noget. Faktisk holdt hun 
masken lige så upåklageligt som dengang for mange år siden, da min farfar, 
redningsmanden fra Grenaa, gik baglæns ind i hendes dørkarm i et mislykket 
forsøg på at følge instruksen om, hvordan man som loyal undersåt forlader 
lokalet, når man har takket majestæten for sit ridderkors. 
</p><p class=" bl-elem"><i class=" bl-elem">Publiceret 26. april 2015</i></p>	
</div>
</div></body></html>
