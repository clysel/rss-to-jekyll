---
layout:     post
title: 	    "Australske myndigheder tav efter læk af personoplysninger på Obama, Merkel og Cameron"
post_author:	    Martin Bernth
post_date:	    Mon, 30 Mar 2015 11:28:00 +0000
post_site:	    www.version2.dk 
post_link:	    http://www.version2.dk/artikel/australske-myndigheder-tav-efter-laek-af-personoplysninger-paa-obama-merkel-og-cameron?utm_medium=feed&utm_source=version2.dk&utm_campaign=it_nyheder
---
<html><body><div><section class="body">
    <p>Putin, Obama, Merkel, Cameron og Jinping. Det er ikke hvem som helst, der figurerer på den liste over navne, hvis personlige oplysninger ved en fejl blev sendt i en e-mail til arrangøren af fodboldturneringen Asian Cup. <a href="http://www.theguardian.com/world/2015/mar/30/personal-details-of-world-leaders-accidentally-revealed-by-g20-organisers?CMP=share_btn_tw">Det skriver The Guardian.</a></p>

<p>De lækkede oplysninger skal blandt andet have været fødselsdato, titel og pasnummer på i alt 31 ledende politiske personer, der deltog på et G20-topmøde, som Australien var vært for.</p>

<p>Lækket skete allerede den 7. november sidste år, men det er først nu, at lækket bliver kendt.</p>

<p>The Guardian har via aktindsigt fået indblik i korrespondancen internt hos den australske udlændingestyrelse, som står bag det utilsigtede læk. Aktindsigten viser, at myndigheden kort efter lækket blev gjort opmærksom på fejlen af modtageren af e-mailen.</p>

<p>Men en leder hos myndigheden vurderede, at risikoen for, at de personlige oplysninger havde spredt sig længere end til den utilsigtede modtager var lille og lagde dermed til grund, at det ikke var nødvendigt at informere de politiske ledere om lækket.</p>

<p>Nyheden om lækagen kommer ovenpå en australsk vedtagelse af en række kontroversielle datalove, der meget lig den hjemlige sessionslogning forpligter teleselskaber til at gemme bestemte dataposter i op til to år. Og det har fået oppositionspolitikere til at stille sig i kø for at lange ud efter regeringen.</p>

<p>»Bare sidste uge ville regeringen have det australske folk til at betro myndighederne deres online data, og nu finder vi ud af, at de har offentliggjort detaljer om verdens leder,« siger Sarah Hanson-Young, en senator for det grønne parti Australian Greens.</p>
  </section>

      </div></body></html>
