---
layout:     post
title: 	    "»Logikken i Cobol og mainframen giver mening for mig«"
post_author:	    Jesper Stein Sandal
post_date:	    Wed, 04 Mar 2015 09:04:47 +0000
post_site:	    www.version2.dk 
post_link:	    http://www.version2.dk/artikel/logikken-i-cobol-og-mainframen-giver-mening-mig-86750?utm_medium=feed&utm_source=version2.dk&utm_campaign=it_nyheder
---
<html><body><div><section class="body"><p>De fleste programmeringskurser på it-uddannelserne anvender Java eller weborienterede programmeringssprog og de tilhørende platforme. Det har sat finansverdenen i en knibe, fordi mange af bankernes it-systemer bygger på mainframen og Cobol, og der derfor mangler nyt blod blandt udviklerne i takt med, at de ældre mainframe-specialister går på pension.</p>

<p>Derfor er flere af de danske virksomheder, der anvender mainframes i stor stil gået sammen om et tættere samarbejde med it-uddannelserne om at tilbyde mere undervisning i mainframe-teknologierne. Og hos BEC, som leverer it-systemer til en række små og mellemstore pengeinstitutter, har 12 nyuddannede it-kandidater og –bachelorer netop været gennem et halvt års forløb, hvor de er oplært i mainframen.</p>

<p>»To dage inde i forløbet sad jeg allerede i et projekt og skrev på de første programmer, der skulle i produktion,« udtaler én af de nyuddannede, Christian Thoudahl, som har været gennem forløbet i en pressemeddelelse.</p>



<p>BEC har sammensat et uddannelsesforløb, hvor de nyuddannede dels får noget og undervisning, men hovedsageligt sidder sammen med de erfarne udviklere og arbejder på konkrete projekter.</p>

<p>»De kommer virkelig hurtigt efter det. De har siddet med folk, som har arbejdet med teknologien i 20-30 år, og de unge lærer imponerende hurtigt. Jeg var spændt på at se, hvordan de tog imod Cobol, men de har været vildt imponerede over den kraft, der ligger i mainframen. Når du udvikler på en server, går den nogle gange ned, og der er ikke rigtig styr på logning. Så de bliver imponerede og synes, det er sjovt at sidde med en teknologi, som er så robust og skalerbar,« siger direktør med ansvar for drift og arkitektur, Kristian Hjort-Madsen fra BEC, til Version2.</p>

<p><figure class="plugin right zoomable"><img data-original-image="http://www.version2.dk/sites/v2/files/til_version2.jpg" src="http://www.version2.dk/sites/v2/files/styles/medium/public/til_version2.jpg?itok=8P1u7j1c" alt=""/><figcaption> Christian Thoudahl og Aram Ahmad, som netop har afsluttet deres mainframe-oplæring hos BEC. <cite>Foto: BEC</cite></figcaption></figure>»Selvom jeg kan mange andre kodesprog, så har Cobol og mainframen en logik, der giver mening for mig,« udtaler en anden af de nyudklækkede mainframe-specialister, Aram Ahmad.</p>

<p>Selvom der stadig arbejdes med Cobol-programmer på selve mainframen, så skal de studerende ikke glemme deres Java-færdigheder, da mainframen blot danner fundamentet for tjenester som netbanken, hvor der hos BEC typisk anvendes et lag af Java, som mainframe-programmerne skal arbejde sammen med.</p>

<p>»Når man arbejder med mainframen, supporterer man alle andre it-løsninger, så det er fascinerende at være med til at holde den up-to-date. Jeg har for eksempel været med i projektet 'Straksclearing', hvor vi har effektiviseret transaktionstiden mellem pengeinstitutter fra to dage to kun 14,5 sekunder,« udtaler Aram Ahmad.</p>

<p>Uden for finansverdenen har mainframen og Cobol ry for at være fortidslevn, men der er foreløbig ikke noget, der tyder på, at mainframen står over for at blive skrottet.</p>

<p>»Hvis man er en lille mainframe-butik, så overvejer man nok at flytte væk. Men når man er stor, som vi er det, så får vi andre priser og adgang til IBM på en måde, der gør, at det er svært at lave en business case på at flytte væk. Mainframen udvikler sig også hurtigt i disse år. Den innovation, der sker på decentrale servere, bliver ført ind på mainframen, så det er ikke bare en statisk maskine,« siger Kristian Hjort-Madsen.</p>

<p>Fornuften i valget af platform er dog hele tiden til overvejelse, som BEC eksempelvis har flyttet visse miljøer væk, fordi en decentral platform gav mere mening i forhold til brugen af mainframen.</p>

<p>I forhold til oplæringen af de nyuddannede handler det også om at lære dem mere end blot, hvordan mainframen fungerer, og hvordan man opdaterer Cobol-programmer.</p>

<p>»Det er ikke, fordi vi har problemer med at købe konsulenter, men det er vigtigt for os, at vi har vores egne dygtige mainframe-udviklere. Der er lidt et generationsskifte på vej, og i stedet for blot at se til, så har vi sagt: Lad os uddanne nogle selv. Men mainframe-verdenen handler også meget om kontekst. Det er vigtigt at kende sit lokale miljø, så de får også rigtig meget uddannelse i at forstå banker,« siger Kristian Hjort-Madsen.</p>

<p>De 12, der nu har været gennem oplæringsforløbet, fortsætter alle indtil videre i BEC, og selskabet er også i færd med at etablere et nyt forløb, som skal oplære et nyt hold nyuddannede.</p>
  </section></div></body></html>
