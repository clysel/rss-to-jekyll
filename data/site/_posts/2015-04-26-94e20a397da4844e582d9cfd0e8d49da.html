---
layout:     post
title: 	    "Lotus Turéll: At tilgive føles som at smide en rygsæk på 200 kg"
post_author:	    
post_date:	    Sun, 26 Apr 2015 14:03:02 +0200
post_site:	    politiken.dk 
post_link:	    http://politiken.dk/kultur/ECE2643574/lotus-turll-at-tilgive-foeles-som-at-smide-en-rygsaek-paa-200-kg/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p><b>Som barn</b> mærker man med det samme, når der er noget galt. Man mærker 
det, ens forældre mærker. Og hvis forældrene ikke trives, så har man det 
heller ikke godt selv. Hvis ens forældre går og klemmer sig sammen med en 
hemmelighed, så gør man det også selv. 
</p><p><b>Så selv om</b> der ikke bliver sat ord på den lyserøde elefant i 
stuen, mærker alle den. Og uden ord og handling falder familielivet langsomt 
fra hinanden. 
</p><p><b>Selv om vi</b> som familie havde masser af lyse stunder og perioder, 
fortabte de sig let i den latente trussel om, at noget slemt kunne ske når 
som helst. 
</p><p><b>Jeg er aldrig</b> gået sulten i seng, men jeg blev alligevel så skræmt over 
utrygheden derhjemme, at jeg som femårig fik et angstanfald over ikke at 
kunne åbne de konservesdåser, vi havde stående bagest i skabet. Jeg frygtede 
det værste. Nemlig at mine forældre kunne forsvinde. Og jeg vidste, at hvis 
de gjorde, måtte jeg jo finde en måde at skaffe mad på. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/forbrugogliv/livsstil/familieliv/ECE1070953/boern-faar-stressyndrom-af-druk-i-hjemmet/">Børn får stressyndrom af druk 
i hjemmet </a></p><p><b>Jeg udviklede</b> som barn en række strategier, som andre børn af 
alkoholfamilier vil genkende: Jeg tilpassede mig, prøvede at passe på de 
voksne, forsøgte at gemme mine egne behov og gjorde, hvad jeg kunne for at 
være så nem så mulig. 
</p><p><b>Jeg oplevede</b>, at det sværeste var, at misbruget – og mistrivslen hos os 
alle – bare blev ved. Jeg var altid på vagt over for, hvornår der igen kom 
øl på bordet. Og konsekvensen af det. 
</p><div class="art-quote article-box">
<p class="quote"/>
<blockquote>
<p class="quote-txt">
</p><p class=" bl-elem">Jeg frygtede det værste. Nemlig at mine forældre kunne forsvinde. Og jeg vidste, at hvis de gjorde, måtte jeg jo finde en måde at skaffe mad på</p>

</blockquote>
</div><p><b>På den lange</b> bane er der, hvis man ikke får talt om tingene og 
hjælp til at løse dem, reel risiko for at udvikle posttraumatisk stress, 
angst, søvnbesvær, mave- eller hovedpine, koncentrationsbesvær og forringet 
indlæringsevne. Og tab af selvværd. Selvværdet er så vigtigt for, at man kan 
føle sig som en del af en vennegruppe og i det hele taget skabe positive 
relationer.</p><p><b>Alene det</b> at vokse op i et misbrugshjem er grænseoverskridende og mere, 
end et barn kan eller bør rumme. Alene det. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/debat/debatindlaeg/ECE2487660/julen-har-djaevlelyd-for-boern-af-alkoholmisbrugere/">Julen har djævlelyd for børn 
af alkoholmisbrugere</a></p><p><b>Man skal være</b> opmærksom på, at børnenes egne tegn på, at den er 
gal, ofte er subtile. Børn bygger typisk grundige strategier op for ikke at 
blive afsløret – for at undgå, at familiens hemmelighed bliver afsløret. 
</p><p><b>Hemmeligheder</b> er jo hemmeligheder. Dem taler man ikke om. Så jeg rakte 
ikke ud efter hjælp. Det var utænkeligt. Det var ikke en mulighed. Der 
skulle have været nogen, der havde rakt ud efter mig! Det er voksne, der 
skal række hånden ud til børnene, ikke omvendt. Alle kan jo i princippet 
hjælpe. Jeg ved godt, det kan være udfordrende at blande sig i andres liv. 
Men jeg synes, man skal gøre det alligevel, hvis man har vished om, at et 
barn sidder i klemme i et hjem med misbrug, eller man har en bekymring om 
det. Man kan reagere med alt fra at udvise positiv opmærksomhed over for 
barnet til at snakke med dets forældre, lave en indberetning eller spørge en 
fagperson til råds. 
</p><p><b>Jeg voksede</b> op i et kreativt hjem. Måske har vi ikke fået has på den 
romantiske myte om, at misbrug af rusmidler kan gavne kunsten og kulturen. 
Det kan jeg i så fald afkræfte. Alkoholmisbrug er lige ødelæggende uanset 
segment. Jeg har endnu aldrig mødt en misbruger, der var i harmoni med sig 
selv og sin tilværelse. Uanset hans eller hendes position og virke. 
</p><p><b>Misbrug sker</b> i alle slags hjem. Vi trænger til at nuancere vores blik 
på alkoholikeren og udbrede viden om, at alkoholisme er en sygdom, der 
kræver behandling på linje med andre sygdomme. Alkoholikeren kan ikke bare 
tage sig sammen. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/ECE472374/hvert-femte-barn-vokser-op-i-hjem-praeget-af-druk/">Hvert femte barn vokser op i 
hjem præget af druk </a></p><p><b>Da jeg var</b> 23 år, ringede jeg til en unge-rådgivning. Indtil da havde 
jeg ikke haft én samtale i børnehøjde med en voksen om at have en far, der 
var alkoholafhængig, senere cancerdiagnosticeret og så bortgået. Det var 
meget grænseoverskridende og ubehageligt for mig at ringe efter hjælp. Dels 
fordi jeg bar på en masse skam, og dels fordi jeg ikke syntes, jeg kunne 
være bekendt at spørge om hjælp og derfor var bange for at blive afvist. Men 
hvor var det godt, at jeg gjorde det. 
</p><p><b>Efter at jeg</b> havde fået ringet til unge-rådgivningen, oplevede jeg den 
mest lettende følelse, jeg kan huske, jeg har følt. 
</p><p class=" bl-elem"><b>At tilgive</b> føles som at smide en rygsæk på 200 kg, du måske ikke engang 
rigtig vidste, du bar på. Tilgivelse giver adgang til at forstå, acceptere, 
transformere, genskabe relationer, mærke kærligheden og være i livet. I 
stedet for at sidde fast i fortiden. Men tilgivelse kan man ikke forcere. 
Den kommer, når den kommer. 
</p>	
</div>

</div></body></html>
