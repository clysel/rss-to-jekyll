---
layout:     post
title: 	    "Sådan bliver ikke-mobilvenlige websider ramt af Googles karate-spark"
post_author:	    Elías Christian Lundström
post_date:	    Tue, 07 Apr 2015 17:30:39 +0000
post_site:	    www.version2.dk 
post_link:	    http://www.version2.dk/artikel/googles-karatespark-mod-ikke-mobilvenlige-websider-kan-blive-haardere-end-ventet-135048?utm_medium=feed&utm_source=version2.dk&utm_campaign=it_nyheder
---
<html><body><div><section class="body">
    <p>Når det kommer til internettet, er Googles algoritmer lov.</p>

<p>Sådan oplevede blandt andet en mindre trykkerivirksomhed det en måned, der var tæt på at blive skæbnesvanger.</p>

<p>Virksomheden var løbet ind i et teknisk problem, der gjorde, at den røg stort set helt ud af søgemaskinens resultater i en måned. Det endte med, at virksomheden tabte op mod 300.000 kr. i omsætning, fortæller ekspert i søgemaskineoptimering Mikkel ‘deMib’ Svendsen til Version2.</p>

<p>Historien er blot et eksempel på de konsekvenser, det kan have for danske virksomheder, når de bliver lukket ude i kulden af teknologi-giganten. Google er nemlig tæt på at have en monopollignende status på søgninger i Danmark, fordi over 95 pct. af de besøgende, der kommer fra en søgemaskine, har Google som afsender ifølge Mikkel ‘deMib’ Svendsen.</p>

<p>Og nu kommer søgemaskinen igen til at skrue på algoritmerne fra den 21. april og vil dermed ændre på, hvem der bliver set og hvem, der bliver glemt.</p>

<p>Denne gang vil ændringerne betyde, at <a href="http://googlewebmastercentral.blogspot.dk/2015/02/finding-more-mobile-friendly-search.html">mobilvenlige hjemmesider får en bedre placering i Googles søgeresultater</a> end de hjemmesider, som ikke viser sig godt på den lille smartphone-skærm.</p>

<p>Dette vil blandt andet ramme omkring halvdelen af de største danske virksomheder, som ikke er mobiloptimerede ifølge Google, og som vi tidligere har skrevet om på Version2.</p>



<p>Men selvom ændringerne som udgangspunkt kun skulle berøre mobilsøgninger og ikke almindelige søgninger på desktoppen, så kan de ikke-mobilvenlige hjemmesider langt fra vide sig sikre.</p>

<p>»Selvom det i første omgang primært skulle gælde mobilresultaterne, så har jeg en stærk mistanke om, at det også kommer til at påvirke de almindelige søgninger,« siger Mikkel ‘deMib’ Svendsen, der også er adm. direktør for rådgivningsvirksomheden Waimea Digital og har arbejdet med søgemaskineoptimering siden 1996.</p>

<p>Det var dengang, man søgte på Jubii, og hvor Google kun lige var startet som et forskningsprojekt.</p>

<p>»Når man analyserer websites, så fortæller det noget om ejernes forståelse for nettet og interesse for imødekommelse af brugerne, når de er gode til mobilvisninger. Derfor ville det være mærkeligt, hvis ikke Google brugte det til generelt at vurdere, om et website er godt eller skidt,« siger Mikkel ‘deMib’ Svendsen og fortsætter:</p>

<p>»Jeg kan ikke dokumentere det, men min erfaring siger mig, at det her godt kan komme til at påvirke de almindelige søgninger.«</p>

<h3>Google puster til ilden</h3>

<p>Når Google vælger at kæle for mobilbrugerne, så er det fordi søgemaskinen følger markedets udvikling, hvor alt mellem 30 og 90 pct. af en hjemmesides besøgende i dag surfer via mobilen.</p>

<p>Der er derfor tale om en længerevarende udvikling, hvor Google er begyndt at omstille algoritmerne efter de nye trafikmønstre. Ifølge Mikkel ‘deMib’ Svendsen er der denne gang derfor ikke tale om, at Google radikalt ændrer sine søgemaskinealgoritmer.</p>

<p>Det kan snarere siges, at der skrues lidt på knapperne, så mobiloptimerede hjemmesider nu får endnu bedre forhold end før.</p>

<p>Alligevel har Google haft held til at blæse ændringen stort op i medierne, hvor det endda bliver beskrevet som det ‘mobilegeddon’ - det mobile ragnarok.</p>

<p>»Google puster til ilden og gør forholdet voldsommere, end der i virkeligheden er hold i. De gør det for at få så mange mulige til at opdatere deres hjemmesider,« siger Mikkel ‘deMib’ Svendsen og forklarer det med, at når Google ændrer algoritmerne, så har selskabet også en interesse i, at brugerne rent faktisk kan finde de hjemmesider, de søger efter. Og det bliver alt andet lige sværere, hvis ikke hjemmesiderne er optimeret til mobilen.</p>

<h3>Du har 1 sekund til at indlæse første skærmbillede</h3>

<p>Selvom ændringerne vil blive gradvist rullet ud og derfor sandsynligvis ikke vil være til at mærke fra præcis den 21. april, så er det alligevel en god idé at få optimeret hjemmesiden til mobilerne, lyder det fra den garvede søgemaskineekspert. Ikke mindst for at følge brugerne, der hvor de er.</p>

<p>Google har selv lanceret et <a href="https://www.google.com/webmasters/tools/mobile-friendly/">værktøj</a>, der analyserer en hjemmeside og giver en vurdering af, om den er mobilvenlig eller ej.</p>

<p>Derudover er der overordnet tre ting, man især skal have for øje, når man vil tækkes Googles ændrede algoritmer som webudvikler, fortæller Mikkel ‘deMib’ Svendsen.</p>

<p>Det første handler om, at man skal kunne klikke på links uden at skulle zoome ind på smartphonens skærm.</p>

<p>»De klikbare enheder skal være store nok. Hvis du har et trespaltet design, så er links og knapper så små, at man ikke kan klikke på dem,« siger søgemaskine-eksperten.</p>

<p>Samtidig skal hjemmesiden være så hurtig at indlæse, at brugerne får første skærmbillede at se på mindre end et sekund. Ellers smutter de igen, viser erfaringerne fra Google.
Derfor gælder det om at komprimere billeder og kode, så de fylder så lidt som muligt. Det er også vigtigt at designet bliver indlæst løbende, så browseren ikke venter med at vise hjemmesiden, før den er helt downloadet.</p>

<p>»Det er en udfordring, at mange websider ikke begynder at vise noget, før al koden er downloadet,« siger Mikkel ‘deMib’ Svendsen.</p>

<p>Derudover gælder det om at begrænse de gange, hvor der skal laves eksterne opslag, som kan få det til at tage længere tid at indlæse siden.</p>

<p>»Der er mange websites, der har mange dataopslag i backend, før den kan levere siden. De skal hente ind fra eksterne kilder, fx DNS-opslag, der tager tid,« siger Mikkel ‘deMib’ Svendsen.</p>

<p>Til sidst er det også vigtigt at holde et skarpt øje med alle de plugins, som man bruger på hjemmesiden. Det kan godt være, at man har lavet hjemmesiden i et responsivt og mobilvenligt design, men derfor kan man stadig blive straffet på Google, hvis siden er afhængig af plugins, som ikke er tilgængelige på mobilen eller kun understøtter en platform, som eksempelvis iOS.</p>

<h3>Disse virksomheder vil blive ramt af ændringerne</h3>

<p>Det kan hurtigt blive en dyr affære for en virksomhed, hvis den skal ombygge et eksisterende site, der ikke er bygget op efter mantraet i moderne webdesign om responsivt design. Designet der tilpasser sig skærmstørrelsen og derfor både kan bruges på mobil og desktop.</p>

<p>Bygger man hjemmesiden op fra bunden er det nogenlunde ligetil, men da den større community-side for gravide minmave.dk skulle gøres mobilvenlig, løb det op i omkring 500.000 kr.</p>

<p>»For store kommercielle sites kan det koste flere mio. kroner at lave,« siger Mikkel ‘deMib’ Svendsen.</p>

<p>Alligevel kan alternativet være endnu værre. Især for virksomheder, der lever af, at kunderne ‘finder’ deres produkter på søgemaskinen.</p>

<p>»Det kan påvirke dem sindssygt meget. Flere hjemmesider modtager hundredetusinder eller millioner af besøg fra Google om måneden,« siger Mikkel ‘deMib’ Svendsen.</p>

<p>Det gælder især virksomheder inden for rejse-, sundheds- transport-, og underholdningsbranchen og blandt andet håndværkere og frisører.</p>

<p>»Kort sagt alle de servicefag, hvor man ikke nødvendigvis har et fast samarbejde med dem som kunde,« siger søgemaskine-eksperten.</p>
  </section>

  
      </div></body></html>
