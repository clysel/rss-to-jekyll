---
layout:     post
title: 	    "Borger modtog fremmed NemID-brugers SMS"
post_author:	    Jakob Møllerhøj
post_date:	    Wed, 18 Mar 2015 05:29:40 +0000
post_site:	    www.version2.dk 
post_link:	    http://www.version2.dk/artikel/datalogi-studerende-modtog-anden-nemid-brugers-sms-99272?utm_medium=feed&utm_source=version2.dk&utm_campaign=it_nyheder
---
<html><body><div><section class="body"><p>Når en tidligere ejer af et mobilnummer får et nyt nummer knyttet til NemID, kan det udløse en bekymrende SMS til den nuværende ejer af det gamle mobilnummer. Forvirret? Sådan her hænger det sammen:</p>

<p>Tirsdag den 10. marts sidst på eftermiddagen tikkede en SMS ind på Høgni Beinissons telefon med Nets DanID som afsender. Af beskeden fremgik det, at hans mobilnummer til NemID var blevet ændret. Og at han skulle ringe til supporten, hvis det er en fejl.</p>

<p>Høgni Beinisson havde dog ikke skiftet telefonnummer i forhold til NemID, og sms’en gjorde ham derfor nervøs for, at andre andre måske havde ændret nummeret. Han forsøgte også at slå det nye nummer, hans NemID skulle være skiftet til op på Krak, men her fremgik det ikke, hvilket bidrog yderligere til mystikken.</p>

<p>For at komme nærmere en opklaring, forsøgte Høgni Beinisson at komme igennem til NemID’s kundeservice. De første forsøg opgav han på grund af ventetid.</p>

<p>Desuden var han inde på selvbetjeningssiden for NemID, nemid.nu. Her er det både muligt at se, hvilket telefonnummer der er knyttet til løsningen, og se en hændelseslog over NemID-relaterede begivenheder.</p>

<p>Nummeret var dog det rigtige, det vil sige Høgni Beinissons eget, og altså ikke det, der fremgik af sms'en fra Nets DanID. Ligesom et kik i hændelsesloggen heller ikke afslørede mærkværdigheder, der kunne forklare beskeden.</p>

<p>»Det gjorde mig nervøs, at jeg ikke kunne se noget som helst i hændelsesloggen om det der telefonnummer,« siger Høgni Beinisson.</p>

<p>Han er uddannet datamatiker, har tidligere arbejdet som systemudvikler og læser nu datalogi.</p>

<p>»Når der ikke står noget i loggen, så tænker jeg, det ligger endnu dybere i systemet, og at ændringen ikke er lavet af en, der er kommet ind via den almindelige brugergrænseflade.«</p>

<p>Først efter Høgni Beinisson tog kontakt til Version2, som tog kontakt til Digitaliseringsstyrelsen, blev han kontaktet af Nets DanID. Og nu har han fået en forklaring på den mystiske SMS. 
<figure class="plugin right zoomable"><img data-original-image="http://www.version2.dk/sites/v2/files/hognisms.png" src="http://www.version2.dk/sites/v2/files/styles/medium/public/hognisms.png?itok=MDUJMdol" alt=""/><figcaption>Tirsdag d. 10. marts sidst på eftermiddagen tikkede en SMS ind på Høgni Beinissons telefon om, at nummereret knyttet til NemID var blevet ændret. </figcaption></figure></p>

<h2>Nummer fra 2012</h2>

<p>Det viser sig, at den tidligere ejer, af Høgni Beinissons telefonnummer har fået skiftet sit telefonnummer knyttet til NemID i marts 2015.</p>

<p>Høgni Beinisson overtog nummeret i 2014. Den tidligere ejer har ikke haft det siden 2012. Alligevel modtog Høgni Beinisson i marts 2015 en SMS om nummerskiftet, da den tidligere ejers bank ændrede nummeret.</p>

<p>»Der er tale om, at en anden borger med NemID har haft dette mobilnummer registreret. Vedkommende har bedt sin bank om at ændre sit mobilnummer i marts måned i år, og derefter bliver der sendt en sms til det gamle nummer og en til det nye nummer. Det er sådan, systemet er sat op,« forklarer kommunikationsansat hos Nets, Ulrik Marschall, der ikke som sådan mener, der er tale om en fejl i systemet.</p>

<p><em>Men det virker da lidt mærkeligt, at en, der slet ikke har noget med nummerændringen at gøre modtager en sms?</em></p>

<p>»Beskeden fortæller, at du har ændret mobilnummeret. Det får du jo også i alle mulige andre sammenhænge. Jeg mener ikke, det er en fejl.«</p>

<p><em>Men hvorfor skal en fuldstændig uvedkommende person involveres i, at en NemID-bruger skifter telefonnummer?</em></p>

<p>»Det kan godt være, at teksten på en eller anden måde skal tage højde for, at sådan en situation kan opstå. Det vil jeg ikke afvise. Nu er det som sagt første gang, jeg hører om det. Men nu vil vi kigge på, om der er noget, der kan gøres anderledes i setup’et, så modtageren af sms'en ikke bliver urolig.«</p>

<p>Og udover at skabe unødig forvirring hos modtageren af sms’en om nummerskifte, så indeholder den også det nye nummer på den NemID-bruger, der har foranlediget skiftet, hvilket heller ikke umiddelbart virker hensigtsmæssigt.</p>

<p>»Vi må se, om vi kan gøre noget - enten i formuleringen eller i setup’et - der kan tage højde for den slags ting. Men det er som sagt ikke noget, jeg har hørt om tidligere,« siger Ulrik Marschall.</p>

<p>Høgni Beinisson understreger, at han ikke er ekspert i NemID.</p>

<p>Men baseret sin erfaring som softwareudvikler mener han, SMS-problemstillingen burde være fanget i forbindelse med et testforløb. Han peger på, at NemID er et kritisk system, som bør testes bedre end andre systemer.</p>

<p>»Det er en fejl, man burde have opdaget internt og inden, der bliver rettet henvendelse udefra. Teknisk er der ikke forskel på sådan en fejl og så en potentiel sikkerhedsfejl. Og for mig er det lidt alarmerende, at der kan findes så banale fejl i et system, der har kørt i flere år,« siger Høgni Beinisson.</p>

<h2>Nets bør overveje formulering</h2>

<p>Partner i it-sikkerhedsvirksomheden CSIS, Peter Kruse, kalder episoden med sms’en fra Nets DanID til Høgni Beinisson for uheldig, men han mener også, det er vigtigt, brugere generelt husker at opdatere deres informationer ved forskellige tjenester, når de skifter telefonnummer.</p>

<p>»Hvis man skifter nummer, så skal man huske på at få opdateret det nummer, man havde, de mange steder, hvor man bruger sit nummer. Det kan nemt gå hen og blive en meget kompleks ting, fordi man bruger nummeret mange steder.«</p>

<p>I forhold til, hvad Nets kan gøre, peger Peter Kruse peger på, at der ikke nødvendigvis er nogen kobling mellem en NemID-konto og så indehaveren af et mobilnummer, og derfor kan det være vanskeligt at validere i backend, hvorvidt mobilnummeret fortsat er korrekt.</p>

<p>»Man skal forstå sin rolle som bruger i det her. Og så skal Nets måske overveje, om de kunne gøre noget for lettere at validere mobil brugerens oplysninger med kontoindehaveren af NemID.«</p>

<p>Og så bør Nets også se på formuleringen i den SMS, der bliver udsendt i forbindelse med nummerskifte, mener Peter Kruse, der godt kan forstå, hvis ordlyden i den nuværende SMS har givet anledning til bekymring hos modtageren.</p>

<p>»Det nytter ikke, der sidder en masse brugere derude, der tænker, at nu bliver de hacket.«</p>

<p><em>Du ville vel også blive nervøs, hvis du pludseligt modtog en SMS om, at der var kommet nyt telefonnummer til dit NemID, uden du selv havde gjort noget?</em></p>

<p>»Ja, det ville jeg da absolut. Og det skal man sandelig også være opmærksom på.«</p>
  </section></div></body></html>
