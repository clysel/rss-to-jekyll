---
layout:     post
title: 	    "Blog: Et mere robust IT-Danmark"
post_author:	    Brian Mikkelsen
post_date:	    Tue, 24 Feb 2015 14:23:12 +0000
post_site:	    www.version2.dk 
post_link:	    http://www.version2.dk/blog/et-mere-robust-it-danmark-85804?utm_medium=feed&utm_source=version2.dk&utm_campaign=it_nyheder
---
<html><body><div><section class="body"><p>Hvis en fjerdel af alle danskere sagde, at de havde været udsat for kriminalitet inden for de seneste tre måneder, så ville man lynhurtigt se et politisk flertal gribe håndfast ind. Alligevel var der næsten larmende politisk tavshed, da Politiken i slutningen af september sidste år offentliggjorde <a href="http://politiken.dk/forbrugogliv/digitalt/ECE2408815/it-kriminelle-angriber-danske-firmaer/">en undersøgelse</a>, som viste, at 23 procent af de adspurgte virksomheder havde været udsat for IT-kriminalitet inden for de seneste tre måneder! Jeg gentager lige: En fjerdel af alle virksomheder!</p>

<p>Det er ganske enkelt for dårligt, og vi er nødt til fra politisk hold at forsøge, at få bragt det tal ned. Jeg vil gerne understrege, at jeg her ikke peger fingre af nogen. Mit eget parti har også været alt for dårlige til i tide at se problemet med cyberangreb og IT-kriminalitet. Også i den periode, hvor vi selv havde regeringsansvaret. Det skal vi dog have ændret, og derfor har vi tidligere i dag fremlagt en lang række konkrete forslag, som skal gøre Danmark mere robust IT-mæssigt. Mange af forslagene er inspireret af de mange gode forslag, jeg fik fra jer, da jeg skrev <a href="http://www.version2.dk/blog/tid-til-danske-datacentre-76979">min sidste blog</a>. Det skal I have en stor tak for. Jeres indsigt og hjælp har været uvurderlig.</p>

<p>Hvad er det så, vi foreslår?</p>

<p>I 2012 blev der vedtaget årligt at afsætte ekstra 35 millioner kroner til Centret for Cybersikkerhed under Forsvarsministeriet. Det bakker vi op om. En øget politi- og forsvarsindsats kan dog ikke gøre det alene. Vi er også nødt til at forbedre vores grundlæggende evne til at forebygge nye cyberangreb.</p>

<p>Vi ser det som en tostrenget indsats. For det første skal vi være langt bedre end i dag til at lære af de angreb, der er sket, så vi kan forebygge bedre. For det andet skal vi øge uddannelsesindsatsen på området, så vi som samfund har tilstrækkeligt med IT-specialister med de nødvendige kompetencer.</p>

<p>Konkret foreslår vi følgende nye initiativer:</p>

<ul><li>Indberetningspligt til Datatilsynet om alle tab af kontrol med persondata</li>
<li>Der skal etableres en IT-havarikommission, så vi bliver klogere af IT-katastroferne, og deres rapporter skal være offentligt tilgængelige</li>
<li>Fælles standarder for regioner og kommuners IT-sikkerhed</li>
<li>IT-sikkerhedscenter på en videregående uddannelsesinstitution</li>
<li>Et rejsehold i IT-sikkerhed som kan hjælpe virksomheder med at forbedre deres IT-sikkerhed</li>
<li>Større fokus på sikkerhed i intelligente produkter og mulighed for at forbyde de mest IT-usikre produkter</li>
<li>Øget uddannelsesindsats. Blandt andet en master uddannelse for data-ansvarlige</li>
<li>Ekstra ressourcer til bl.a. Datatilsynet </li>
</ul><p>Man kan læse hele oplæget <a href="https://dl.dropboxusercontent.com/u/139090/IT-sikkerhed%20-%20ENDELIG.pdf">her</a>.</p>

<p>Det er nødvendigt, at vi politikere fremadrettet får langt mere fokus på IT-sikkerhed. Jeg og <a href="http://www.konservative.dk/">Det Konservative Folkeparti</a> håber derfor, at IT-sikkerhed også bliver en del af den kommende valgkamp. Når man ser på, hvor meget IT i dag fylder i danskernes liv, så burde det.</p>

<p>Endnu engang tak for alle de gode forslag. Jeg glæder mig til at fortsætte debatten og fortsæt endelig med at komme med gode forslag. På forhånd tak!</p>
  </section></div></body></html>
