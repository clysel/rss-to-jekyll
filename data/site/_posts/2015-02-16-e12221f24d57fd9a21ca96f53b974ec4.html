---
layout:     post
title: 	    "Flere kommuner fortsætter med ulovlig trafikovervågning"
post_author:	    1385
post_date:	    Mon, 16 Feb 2015 07:58:02 +0000
post_site:	    www.version2.dk 
post_link:	    http://www.version2.dk/artikel/kommuner-fortsaetter-lovstridig-trafikovervaagning-77192
---
<html><body><div><section class="body"><p>København tøvede ikke med at lade sit intelligente trafikstyringssystem slumre, da Erhvervsstyrelsen i sidste måned forklarede, at metoden bag strider med det såkaldte cookie-direktiv. Trafikovervågningen opsnapper den unikke MAC-adresse i bilisternes smartphones, men netop det må man ikke uden brugerens samtykke ifølge EU’s E-privacy-regler.</p>

<p>Flere steder har man dog valgt at lade systemet leve videre, indtil Erhvervsstyrelsen kommer med nærmere information. Et af de steder er i Aarhus kommune, fortæller kommunens projektleder Michael Bloksgaard.</p>

<p>»Erhvervsstyrelsen har sagt, at vi skal slå koldt vand i blodet. Og det gør vi så,« forklarer Michael Bloksgaard og fortsætter:</p>

<p>»Styrelsen arbejder lige nu på sagen, og så er det deres konklusion, vi vil støtte os op af, når de er færdige.«</p>

<p>Kommunen fortsætter dog ikke helt som tidligere med sin trafikovervågning, der tæller over 100 sensorer i området i og omkring Aarhus.</p>

<p>»Vi investerer ikke i systemet i den her periode. På den måde er vi lidt i en afventende position. Men den indikation, vi har fået, er, at det ikke var meningen, at reglerne skulle ramme løsninger som det her. Og vi kan ikke være det eneste land, hvor det her er en problematik. Så det er vigtigt at afvente,« siger Michael Bloksgaard.</p>

<p>Også i Aalborg Havn kører sensor-systemet videre som vanlig. Data fortæller billister, hvilken vej der er bedst at tage til motorvejen fra havnen, og den data bliver stadig opdateret i realtid på havnens hjemmeside.</p>

<p>Endelig har også Randers Kommune valgt at holde trafikovervågningen i live, fortæller civilingeniør Henning Jensen.</p>

<p>»Vi er opmærksomme på det, og vi har bedt vores leverandører om en redegørelse. Indtil videre lader vi systemet fortsætte som hidtil,« siger han.</p>

<h2>Køge: Vi har ikke mistet tålmodigheden endnu</h2>

<p>I Køge Kommune har man dog på linje med København valgt at sætte systemet på pause. To nyindkøbte skærme til flere hundrede tusinde kroner skulle efter planen fortælle bilisterne om rejsetid på vejene. Men nu har kommunen valgt at vente med opsætningen og lade sensorerne køre i tomgang, fortæller trafikplanlægger Thomas Meier.</p>

<p>Version2 kunne tidligere berette, at det ifølge ekspert i EU-ret Charlotte Bagger Tranberg, kan tage flere år, før en lovændring tillader de omstridte systemer. Ifølge Thomas Meier har kommunen ikke overvejet, hvor lang tid man er villig til at vente på en afklaring fra Erhvervsstyrelsen.</p>



<p>»Vi er åbne over for andre løsninger, for vi synes det er en god service at kunne vise borgere, hvor lang tid det tager at køre forskellige veje. Men vi har ikke mistet tålmodigheden endnu,« siger trafikplanlæggeren.</p>

<p>Køge Kommune satte oprindeligt gang i sin trafikovervågning for blandt andet at undersøge, om en trafikoptimering havde givet de forventede resultater.</p>

<p>»Og så længe systemet ikke kører, så kan vi jo ikke se det. Så på den måde er det ærgerligt,« siger Thomas Meier.</p>
  </section></div></body></html>
