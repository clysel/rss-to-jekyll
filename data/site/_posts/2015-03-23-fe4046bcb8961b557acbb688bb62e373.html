---
layout:     post
title: 	    "Din router er en del af et globalt positions-system"
post_author:	    Magnus Bredsdorff
post_date:	    Mon, 23 Mar 2015 11:58:00 +0000
post_site:	    www.version2.dk 
post_link:	    http://www.version2.dk/artikel/din-router-er-en-del-af-et-globalt-positions-system-107855?utm_medium=feed&utm_source=version2.dk&utm_campaign=it_nyheder
---
<html><body><div><section class="body"><p>»Lokaliteternes nøjagtighed forbedres, når wifi er slået til.«</p>

<p>Sådan lyder beskeden fra en iPhone, der forsøger at finde sin placering uden adgang til et trådløst netværk. Og det er der en god grund til.</p>

<p>It-selskaber som Apple, Google og Microsoft har i årevis kortlagt utallige private routere – hvad de hedder, og hvor de befinder sig. Ved at vide, hvor de trådløse routere står, kan selskaberne fortælle enhver telefon med adgang til et kortlagt wifi-netværk, hvor enheden omtrent befinder sig. Fordelen er, at systemet fungerer hurtigere end GPS og virker indendørs.</p>



<p>Nærmere bestemt gemmer it-giganterne en routers såkaldte MAC-adresse, der er en unik værdi, som routeren har fra producentens side. Sammen med MAC-adressen logges den fysiske placering samt routerens SSID, der er det navn, som det trådløse netværk har.</p>

<p>For at indsamle nok wifi-data til konsistent at lokalisere en telefon, har selskaber kørt systematisk gennem utallige gader og byer og kortlagt routere i det globale netværk. Siden 2010 har Google foretaget opsamling af MAC-adresser fra sine ‘street­view-biler’, der leverer fotos til it-gigantens kortsystem, men også Microsoft og det mindre selskab Skyhook har kørt verden tynd i en jagt på wifi-data. Skyhooks database alene tæller over 800 millioner routere og telemaster.</p>

<p>Og selvom signalet fra din router ikke kan fanges fra offentlig vej, kan den stadig indgå i et – eller flere – verdensomspændende loka­tions-netværk. Datasættet bliver nemlig løbende opdateret af samtlige telefoner, der benytter tjenesterne.</p>

<p>En Windows-phone vil for eksempel automatisk scanne efter wifi og sende fundne routeres MAC-adresser samt telefonens placering tilbage til databasen, hver gang en app bruger information om telefonens placering. Metoden sikrer, at nye routere bliver tilføjet og giver samtidig selskaberne adgang til milliarder af enheder, som kan holde det enorme datasæt ved lige på daglig basis.</p>

<p>Enkelte virksomheder tilbyder router-ejerne en mulighed for at komme ud af datasættet. De har dog ikke kunnet blive enige om metoden: Google vil undlade at mappe et trådløst netværk, som har et navn, der ender på ‘_nomap’, mens Microsoft tilbyder at lade din router være i fred, hvis du tilføjer MAC-adressen til selskabets ‘sorte liste’.</p>
  </section></div></body></html>
