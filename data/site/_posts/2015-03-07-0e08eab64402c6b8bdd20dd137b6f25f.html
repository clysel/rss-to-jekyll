---
layout:     post
title: 	    "Obama og USA mindes blodig søndag i skyggen af Ferguson"
post_author:	    
post_date:	    Sat, 07 Mar 2015 22:16:27 +0100
post_site:	    politiken.dk 
post_link:	    http://politiken.dk/udland/int_usa/ECE2578097/obama-og-usa-mindes-blodig-soendag-i-skyggen-af-ferguson/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Tv-billederne af hvide, kampklædte politibetjente med masker, der tæsker løs 
på sorte, fredelige demonstranter, vil de færreste amerikanere med den rette 
alder næppe glemme. 
</p><p>
I dag er det 50 år siden, at omkring 600 demonstranter forsøgte at gå fra byen 
Selma i Alabama mod delstatens hovedstad Montgomery for at kræve stemmeret. 
På Edmund Pettus Broen mødte demonstranterne politiet, som stod klar med 
knipler og tæsk, mens TV-kameraerne filmede. 
</p><p>
Begivenhederne står i dag mejslet som en af de mest skelsættende dage i nyere 
amerikansk historie. Politibetjentene tæskede så hårdt den 7. marts 1965, at 
præsident Johnson samme dag satte gang i arbejdet med at lave en lov, som 
skulle sikre alles stemmeret. 
</p><p>
Den amerikanske præsident Barack Obama og et hav af andre politikere er i dag 
draget til sydstatsbyen Selma i Alabama for at mindes begivenhederne for 50 
år siden. I sin tale lagde Obama vægt på, at der forsat er nye broer, der 
skal krydses, når det gælder borgerrettigheder for alle i dagens USA. 
</p><p>
»Det er jer, de unge, der skal gøre det. Det vigtigste og mest magtfulde ord i 
vores demokrati er ordet 'vi'«, sagde han ifølge Ritzau. 
</p><h3>
Dengang og nu 
</h3><p>
Mindehøjtideligheden finder sted i lyset af et 2014, hvor racismen i USA for 
alvor kom på dagsordenen igen med politidrabene på de to afroamerikanske 
borgere Michael Brown og Eric Garner. 
</p><p>
Så sent som i onsdags udkom en rapport fra det amerikanske justitsministerium 
om drabet på Michael Brown i Ferguson og politiets tilstand i byen. Den 
konkluderer, at politibetjenten Darren Wilson ikke forbrød sig mod den 
amerikanske forfatning, da han skød og dræbte den 18-årige sorte teenager 
Michael Brown. 
</p><p>
Men den konkluderer med tyk streg under også, at der er store problemer hos 
politiet i Ferguson. Rapporten tegner et billede af en korrupt kultur, hvor 
medarbejdere hos politiet og i retssystemet sender racistiske mails til 
hinanden, og hvor politiet bruger strømpistoler uden foregående provokation, 
skriver New York Times. 
</p><p><b class="ext-link">FERGUSON </b><a class="embeddedlink" href="http://politiken.dk/udland/ECE2577266/obama-stoetter-beslutning-om-at-rense-ferguson-betjent/">Obama støtter beslutning om at rense 
Ferguson-betjent</a></p><p>
Skuddrabet på Michael Brown førte til massive optøjer i byen Ferguson i 
Missouri. De var så voldsomme, at delstatens demokratiske guvernør i en 
periode så sig nødsaget til at erklære udgangsforbud fra midnat til klokken 
fem om morgenen. 
</p><p>
Demonstrationerne spredte sig til flere andre byer i landet og erobrede 
sociale medier med hashtagget #BlackLivesMatter. 
</p><p>
Flere amerikanske medier tegner i disse dage tråde og stiller spørgsmål til 
parallellerne mellem drabet på blandt andre Michael Brown sidste år og de 
blodige begivenheder for 50 år siden i Selma. Det gælder blandt andre CNN og 
magasinet Time, hvor skribenten Charlotte Alter ser klare ligheder mellem 
dengang og nu: 
</p><p>
»For demonstranterne i dag er det ikke til at tage fejl af parallellerne til 
Selma, hvor dem, der efterlyste rettigheder, blev brutalt banket af lokal 
politi på Edmund Pettus Broen for 50 år siden«, skriver hun i anledningen af 
mindedagen: 
</p><p><b class="ext-link">ANALYSE </b><a class="embeddedlink" href="http://politiken.dk/udland/ECE2370111/analyse-her-er-fem-grunde-til-at-det-koger-i-ferguson/">Her er fem grunde til, at det koger i 
Ferguson </a></p><p>
»Men vejen fra Selma til Ferguson er ikke lige. Mens stemmeret fortsat er et 
vigtigt emne i de sorte miljøer, er det nu politivold, som afføder de mest 
synlige folkelige protester«. 
</p><p>
Eller som en afroamerikansk aktivist ved navn Ashley Yates siger til 
Huffington Post: 
</p><p>
»Historien er stadig i fuld live, og den gentager sig selv den dag i dag. Vi 
oplever tåregas, vi oplever, at folk bliver undertrykt, når de står op for 
deres rettigheder«. 
</p><h3>
Obama: »Selma er nu«
</h3><p>
I en tale til de studerende på det californiske universitet Benedict College 
fredag brugte præsident Obama udtrykket, at »Selma er nu« og forklarede, at 
det handlede om at kigge fremad, skriver den britiske avis The Guardian. 
</p><p>
»Vores mål må være at forhindre begivenheder som Ferguson eller det, der skete 
i New York, fra at ske igen«, sagde præsident Obama med henvisning til 
drabene på Michael Brown og Eric Garner i de to amerikanske byer. 
</p><p>
Mens der fra flere kanter bliver sat spørgsmålstegn ved ligestillingen i 
dagens USA, er der også dem, som forsøger at trække sydstaten Alabama ud af 
historiens sorte lys. 
</p><p>
»Vi ønsker at få folk i USA og verden til at indse, at Alabama er et andet 
sted og en anden stat, end den var for 50 år siden«, siger den republikanske 
guvernør i Alabama Robert Bentley ifølge New York Times. 
</p><p class=" bl-elem">
»Den er sandsynligvis lige så farveblind en stat som enhver anden stat i 
landet, og vi er stolte af de fremskridt, vi har gjort, siger guvernøren. 
</p>	
</div>
</div></body></html>
