---
layout:     post
title: 	    "Hipsterkvartet fremhævede knaster og splinter i Carl Nielsens musik"
post_author:	    
post_date:	    Thu, 05 Mar 2015 08:48:55 +0100
post_site:	    politiken.dk 
post_link:	    http://politiken.dk/kultur/musik/koncertanmeldelser/ECE2573099/hipsterkvartet-fremhaevede-knaster-og-splinter-i-carl-nielsens-musik/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4 class="">
Den Danske Strygekvartet</h4>
<div class="fakta-body" data-buildingblock="embedded_factboxlink">
<div class="clearfix m-top5 m-bottom5">
<img class="pol-rating-img" src="http://politiken.dk/graphics/ratings/5_hjerter_red.png" alt="Politiken synes"/></div><p>
Den Hirschsprungske Samling. Mandag.
</p></div>
</div><div class="art-fakta article-box">
<h4 class="">
Blå bog</h4>
<h5>
Den danske strygekvartet</h5>
<div class="fakta-body" data-buildingblock="embedded_factboxlink">
<p><b>Klassisk strygekvartet</b> stiftet i 2001 og vandt P2’s 
Kammermusikkonkurrence i 2004 og er af The Washington Post beskrevet som »en 
af de bedste kvartetter på scenen i dag«.
</p><p><b>Kvartetten er </b>et af flere ensembler fra professor Tim Frederiksens 
kammermusikklasse på Det Kongelige Danske Musikkonservatorium, der har gjort 
sig internationalt bemærket. 
</p><p class=" bl-elem"><b>Den består</b> af danskerne Frederik Øland, Rune Tonsgaard Sørensen og 
Asbjørn Nørgaard og nordmanden Fredrik Sjølin.
</p>
</div>
</div><p>
Warszawa, Dresden, Haifa, London ... tager man et kig på deres hjemmeside, kan 
man forvisse sig om, at Den Danske Strygekvartet har hele verden som sin 
arbejdsplads. 
</p><p>
Og i år, hvor det er 150 år siden, Carl Nielsen blev født, er der Nielsen på 
programmet rigtig mange af de steder, hvor kvartetten lander, indlogerer sig 
på et hotel og pakker instrumenterne ud. 
</p><p>
Ved denne uges to koncerter på Den Hirschsprungske Samling i København er Carl 
Nielsen hovednavnet, og selv om den unge Carl stadig lyder romantisk og 
1800-talsbunden i sin strygekvartet i g-mol – skrevet før hans opus 1, 
’Suite for strygere’ – blev musikken spillet med indslag af 
folkemusikfornemmelse og sækkepibesound. 
</p><h3>
Heftige hug 
</h3><p>
De fire musikere med hipsterhår og fuldskæg lod værkets melodier strømme og 
bære, så den mørke klang af ædle træinstrumenter blev smeltende. Men ellers 
var det energiske, træhuggeragtige og skulpturelle Carl 
Nielsen-fortolkninger, publikum fik at høre. 
</p><p>
Kvartettens bratschist, Asbjørn Nørgaard, talte lidt om Nielsens musik, og han 
gjorde ikke noget nummer af at undskylde, at denne komponist, som han 
formulerede det, »skærer sine værker lidt grovere«, så »friskhed«, som han 
sagde, »sættes over finhed«. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/musik/ECE2571005/professionelle-musikere-kan---midt-i-en-koncert---taenke-lidt-paa-indkoebssedlen/">Professionelle musikere kan - 
midt i en koncert - tænke lidt på indkøbssedlen</a></p><p>
Det var akkurat det indtryk af kvartettens Nielsen-stil, man fik ved 
koncerten, og efter pausen spillede musikerne Carl Nielsens tredje kvartet i 
Es-dur, så den fik lov at stå frem som et solidt hjemmetømret, upoleret 
husmandsmøbel. 
</p><p>
Musikerne var indstillet på at få splinter i fingrene, og de typisk nielsenske 
vendinger i noderne blev mødt med heftige hug. 
</p><p>
Her blev taget frisk fat. Spånerne føg, og opførelsen blev en opvisning i fri 
musikalsk leg på højt niveau fra en kvartet, der vanen tro lod de to 
violinister, Frederik Øland og Rune Tonsgaard Sørensen, skiftes til tjansen 
som førsteviolin. 
</p><p>
Det kan godt være, Nielsen hyldede Mozart, men det her var Beethoven på fynsk. 
Direkte og groft i udsagnet. Musikerne skar pointerne ud i fri hånd, og med 
to andre slags musik som apropos blev aftenens program for alvor 
tredimensionelt. 
</p><h3>
Smuk og smertefyldt 
</h3><p>
Per Nørgård er måske en endnu vigtigere dansk komponist end Carl Nielsen. Han 
begyndte i den nordiske tradition, og hans korte Strygekvartet nr. 1 blev et 
glimt af midnatssol i et mørkt mol-landskab fulgt af en dans, hvor 
splinterne ikke var af træ, men var djævelske troldsplinter, der sad lige i 
øjet. 
</p><p>
Aftenens afslutning blev en smuk og smertefyldt svensk fattigmandsvals. Sat 
ned i tempo og spillet, som var musikken et insekt. Nådesløst fanget og 
aflivet i et stykke rav. 
</p><p class=" bl-elem">
Den side af sagen – altså Den Danske Strygekvartets genoplivning af den 
nordiske folkemusik, som den kan høres på albummet ’Wood Works’ – bliver der 
mere af i aften, når de følger op med Carl Nielsens to andre 
strygekvartetter på Den Hirschsprungske Samling, inden de tager Nielsen med 
videre ud i verden. 
</p>	
</div>
</div></body></html>
