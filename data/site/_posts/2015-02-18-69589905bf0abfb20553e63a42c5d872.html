---
layout:     post
title: 	    "Contador slår Froome og erobrer førertrøjen i sæsondebut"
post_author:	    
post_date:	    Wed, 18 Feb 2015 21:19:42 +0100
post_site:	    politiken.dk 
post_link:	    http://politiken.dk/sport/ECE2553145/contador-slaar-froome-og-erobrer-foerertroejen-i-saesondebut/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Yderst veltilfreds kunne Tinkoff-Saxos spanske superstjerne Alberto Contador 
gøre status efter førstedagens to etaper i Ruta del Sol.
</p><p>
Bjarne Riis’ 32-årige trumf sikrede sig nemlig førertrøjen på eftermiddagens 
korte enkeltstart, da han fuldførte temporidtet på 8,2 km som nr. 4 slået 
med seks sekunder af sin sejrende landsmand Javier Moreno (Movistar), der 
havde hollænderen Wilco Kelderman (Lotto-Jumbo) og franskmanden Jerome 
Coppel (IAM) tættest på sig med minus på henholdsvis to og fire sekunder.
</p><p>
Samtidig trak Contador sig sejrrigt ud af den første direkte duel med sin 
kommende britiske Tour de France-rival Chris Froome (Sky), som blev nr. 10 i 
kampen mod klokken 14 sekunder efter Moreno.
</p><h3>
Slap lige netop uden om voldsomt styrt
</h3><p>
De tre, der sluttede foran Tinkoff-Saxo-kaptajnen på enkeltstarten var alle 
blandt de overraskende mange, som mistede tid på formiddagens 118,3 km lange 
færd fra La Rábida til Honojos.
</p><p>
Det betyder, at Contador, da strabadserne var omme, kunne hyldes som det fem 
dage lange arrangements nr. 1, men han pustes i nakken af den unge 
luxembourger Bob Jungels, der er noteret for nøjagtig samme tid.
</p><p><b class="ext-link">RIVALER:</b><a class="embeddedlink" href="http://politiken.dk/sport/cykling/ECE2551298/gigantduellen-mellem-contador-og-froome-skydes-i-gang-i-dag/">Gigantduellen mellem Contador og Froome 
skydes i gang i dag</a></p><p>
»Jeg er overordnet glad, fordi det har været en rigtig god dag. Ikke så meget 
på grund af, at jeg nu har førertrøjen, selv om det naturligvis er fint«, 
konstaterer Contador.
</p><p>
»Men det vigtigste er, at jeg her under mine første konkurrencer fik en meget 
opmuntrende fornemmelse af min aktuelle form«.
</p><p>
»Og så slap jeg heldigvis for at blive revet med i et stort styrt på 
formiddagens etape. Det var en meget farlig situation, og jeg var lige ved 
at ryge med, men jeg klarede mig udenom.
</p><h3>
Basso og Valgren med i top-10
</h3><p>
Top-10 i klassementet ser således ud: 1. Contador, 2. Jungels samme tid, 3. 
Benat Intxausti (Movistar) 1 sek., 4. Froome 8, 5. Sylvain Chavanel (IAM) 
samme tid, 6. Peter Kennaugh (Sky) 12, 7. Ivan Basso (Tinkoff-Saxo) 17, 8. 
Edward Theuns (Topsport Vlaanderen), 9. John Degenkolb (Giant-Alpecin) 20, 
10. Michael Valgren (Tinkoff-Saxo) 20 samme tid.
</p><p>
Denne stilling signalerer ud over Contadors styrke også, at både den 
nyerhvervede italienske veteran Ivan Basso og det danske stortalent, den 
nationale mester Michael Valgren har fået en uhyre positiv start.
</p><h3>
Slap af med forbløffende mange konkurrenter
</h3><p>
Allerede på formiddagens etape slap Contador og Froome af med forbløffende 
mange af konkurrenterne.
</p><p>
Der skabtes nemlig uventet stor spredning, og selv nogle af de mest 
fremtrædende navne blandt spanierens og britens formodet skrappeste 
modstandere mistede så meget tid, at de allerede inden den korte enkeltstart 
var ude af billedet i klassementet.
</p><p>
Etapen vandtes af den 26-årige hollænder Pim Ligthart (Lotto Soudal), der 
holdt hjem med et forspring på to sekunder til 26 ryttere, og dermed 
noteredes for sæsonens anden sejr, idet han også slog til i den franske 
premiere Grand Prix Marseillaise.
</p><h3>
Nr. 2 fra Tour de France mistede meget tid
</h3><p>
Froome og Contador placerede sig henholdsvis som nr. 14 og 19, og begge havde 
selskab i gruppen af to holdkammerater – briten af Peter Kennaugh og Mikel 
Nieve, Contador af Ivan Basso og Michael Valgren.
</p><p>
Blandt dem, der sakkede anseligt agterud på dette tidlige tidspunkt, var nr. 2 
fra sidste års Tour de France, franskmanden Jean-Christophe Peraud (Ag2r), 
der satte 4.33 minutter til. Belgieren Jurgen Van den Broeck (Lotto Soudal) 
mistede 4.48, Wilco Kelderman – nr. 2 på enkeltstarten - 5.47, landsmanden 
og holdkammera6ten Steven Kruijswijk 6.26, luxembourgeren Fränk Schleck 
7.35, og hollænderen Laurens Ten Dam (Lotto-Jumbo) lukkede og slukkede med 
et minus på 9.36 minutter.
</p><p>
Flere af disse – blandt andre Fränk Schleck – var impliceret i det dramatiske 
uheld, som Contador altså lige netop slap fri af.
</p><h3>
Klar til at forsvare førertrøjen
</h3><p>
I morgen står 194,7 km fra Utrera til Lucena på programmet, og med tanke på 
det, der skete i formiddags på den tilsyneladende fredelige etape, kan det 
bestemt ikke udelukkes, at der igen sker uforudsete ting og sager med en 
lille bjergspurt cirka seks km fra mål.
</p><p class=" bl-elem">
Tinkoff-Saxo er indstillet på at forsvare førertrøjen, men den maksimale 
indsats for at sikre Contadors position skal dog gemmes til fredagens 
kongeetape. 
</p>	
</div>
</div></body></html>
