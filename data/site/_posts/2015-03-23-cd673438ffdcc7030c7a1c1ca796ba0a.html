---
layout:     post
title: 	    "Færørsk kritik af NemID der er på vej via øens banker"
post_author:	    Jakob Møllerhøj
post_date:	    Mon, 23 Mar 2015 18:46:00 +0000
post_site:	    www.version2.dk 
post_link:	    http://www.version2.dk/artikel/faeroersk-kritik-af-nemid-der-er-paa-vej-oeens-banker-112761?utm_medium=feed&utm_source=version2.dk&utm_campaign=it_nyheder
---
<html><body><div><section class="body"><p>Den færøske finanssektor er ved at indføre NemID i forbindelse med login i netbanken, som vi kender det her i Danmark.</p>

<p>Sideløbende er der debat om, hvorvidt NemID med den dertilhørende signatur-del overhovedet bør rulles ud i den færøske offentlige sektor som et led i en digitaliseringsproces, der har været flere år undervejs.</p>

<p>»Det har gået langsomt med digitaliseringen, og nu siger bankerne, at de hverken kan eller vil  vente mere. Samtidig er der flere og flere, der efterlyser en digitale signatur.«</p>

<p>Det fortæller Jón Brian Hvidtfeldt, journalist ved det færøske radio og tv Kringvarp Føroya - en pendant til Danmarks Radio. Han har fulgt diskussionen om digitalisering i det færøske samfund, der har stået på i flere år.</p>

<p>»Bankerne implementerer NemID nu og frem mod sommeren. Alle pengeinstitutterne er med. De kører på samme it-platform alle fire. Samtidigt arbejder det politiske system på at finde en løsning til en digital signatur for hele Færøerne. Ifølge politikerne skal en afgørelse træffes i løbet af i år,« fortæller han.</p>

<p>De færøske banker indfører primært NemID af hensyn til to-faktorsikkerehden med nøglekort, der er væsentligt mere sikker end den nuværende løsning, forklarer den færøske journalist.</p>

<p>Et andet argument er, at bankerne også sidder med i den danske bank-brancheorganisation Finansrådet og har aktiviteter i Danmark, hvor NemID allerede er de facto-loginløsningen til netbanken, fortæller Jón Brian Hvidtfeldt.</p>

<h2>Enighed om digitalisering i den offentlige sektor</h2>

<p>Der er bred enighed om, at der skal gang i digitaliseringen af den offentlige sektor på Færøerne. Og her har NemID og den underliggende digitale signatur-model, OCES, tidligere været oppe at vende i forbindelse med, at bankerne også vil indføre NemID.</p>

<p>»Fra det offentliges side, mente man, det var for dyrt for det offentlige at være med løsningen,« siger Jón Brian Hvidtfeldt.</p>

<p>Dermed ikke sagt, at NemID er dømt endegyldigt ude som digital-signatur-løsning på Færøerne. Den er stadig i spil. Udover prisen har argumenterne mod NemID i det færøske samfund været, at det er bedre at udvikle en selvstændig løsning på Færøerne, da det vil skabe it-arbejdspladser og beholde kritiske data og lovgivningsmæssig jurisdiktion på øerne.</p>

<p>Ligesom det har været fremført, at en færøsk løsning vil gøre det nemmere at målrette funktionaliteten i et digital signatur-produkt mod det færøske samfund, fortæller Jón Brian Hvidtfeldt.</p>

<p>Særligt det separatist-orienterede Republikanske Parti (Tjóðveldi) har talt for at lave en selvstændig færøsk løsning, så kritiske data - også i den finansielle sektor - bliver opbevaret og behandlet på Færøerne.</p>

<p>Leder af det Republikanske Parti, Høgni Høydal, fortæller, at de færøske banker tidligere har outsourcet deres it-systemer til Skandinavisk Data Center A/S. Så bankdata ligger allerede uden for Færøerne, hvilket det republikanske parti tidligere har protesteret med med henvisning til, at bankdata er af vital vigtighed for det færøske samfund, og derfor bør opbevares og behandles på Færøerne.</p>

<p>»Nu indfører man så Nemid som ekstra sikkerheds-login. Det ser vi som en yderligere cementering af, at man slet og ret har flyttet hele dette store kompleks af systemer til Danmark.«</p>

<h2>Bekymring over manglende jurisdiktion</h2>

<p>Høgni Hoydal mener, at en kommende digital signatur til den offentlige forvaltning - uanset bankernes overgang til NemID - bør udvikles på Færøerne, og at kritiske data og kritisk it-infrastruktur af sikkerhedsmæssige årsager bør ligge på Færøerne.</p>

<p>Ikke bare set ud fra et data-sikkerhedsmæssigt perspektiv, men også i forhold til, at det i sidste ende er svarlige over for de færøske borgere, når det kommer til den digitale løsning, der ender med at blive implementeret.</p>

<p>»Når vi sidder her som lovgivere og offentlige myndigheder, der også skal sikre personoplysninger og så videre, så har vi jo ingen indflydelse på det, hvis det ligger under en anden jurisdiktion,« siger Høgni Hoydal.</p>

<p>Den færøske partileder havde hellere set, at den private og den offentlige sektor havde slået sig sammen og udviklet en løsning i fællesskab.</p>

<p>»Hvis vi skal kunne gennem-digitalisere vores samfund, som vi ønsker det, så er det en meget sværere opgave, hvis de store aktører som bankerne har flyttet hele deres system ud af landet. Så bliver det også en større opgave for det offentlige,« siger Høgni Hoydal og tilføjer:</p>

<p>»Man har mange bagdele ved at være et lille samfund, men der er også nogle fordele. Det er let at gennemskue, vi har en overskuelig kundemasse. Vi mener, man i færøerne burde kunne sætte sig ned, det offentlige og det private og sige, at nu laver vi en fælles løsning.«</p>

<p>Han medgiver, at det umiddelbart kan være billigere at anvende et eksisterende system som NemID på den korte bane i den offentlige sektor, men det vil være en dårlig løsning på længere sigt.</p>

<p>»Det bliver måske lidt dyrere, det kan man ikke udelukke. Men fordelene, som helhed samfundsøkonomisk, går den rigtige vej for Færøerne, hvis man gør det i Færøerne, det er vores mening,« siger Høgni Hoydal.</p>
  </section></div></body></html>
