---
layout:     post
title: 	    "Islamisternes nye pæredanske stjerne"
post_author:	    
post_date:	    Mon, 16 Mar 2015 13:43:28 +0100
post_site:	    politiken.dk 
post_link:	    http://politiken.dk/magasinet/portraetter/ECE2588900/islamisternes-nye-paeredanske-stjerne/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<h3>
Talsmanden 
</h3><p>
»I dag er vi alle sammen jøder«. I et kort øjeblik breder uroen sig. Hvad har 
han dog gang i? Enkelte fniser indforstået; de lader til at have fanget 
sarkasmen. De fleste andre kigger spørgende på sidemanden. 
</p><p>
I de følgende sekunder er det som om, den akavede stilhed spidder de mere end 
600 tilhørere i Nørrebrohallen. Ingen synes rigtig at vide, hvor de skal 
gøre af sig selv. 
</p><p>
Som sådan er det ikke et videre kontroversielt statement. I dagene efter 
angrebene på et ytringsfrihedsarrangement og en synagoge i København i 
februar var både statsminister Helle Thorning-Schmidt og oppositionsleder 
Lars Løkke Rasmussen flere gange ude og vise deres solidaritet med det 
jødiske samfund i Danmark. 
</p><div class="art-fakta article-box">
<header><h4 class="">
Blå bog</h4>
<h5>
Junes Mads Kock Johansen</h5>
</header><div class="fakta-body" data-buildingblock="embedded_factboxlink">
<p><span class="img-contimg-fl-right"><img class="image inlineLightBox" src="http://multimedia.pol.dk/archive/00921/Portr_t_af_Junes_Ko_921002w.jpg" alt="" border="0"/><span class="caption"><span class="f-img-caption">Foto: 
</span>Finn Frandsen</span></span></p><p><b>36 år </b>gammel. Uddannet ingeniør og i dag selvstændig med eget 
firma. 
</p><p><b>Konverterede</b> til islam i 2004 og tog navnet Junes. 
</p><p><b>Talsmand for</b> det islamiske parti Hizb ut-Tahrir. 
</p><p class=" bl-elem"><b>Bor på Nørrebro</b> i København med sin palæstinensiske kone og 
fire børn. 
</p>
</div>
</div><p/><p/><p>
Men taleren bag pulten oppe på scenen denne solbeskinnede lørdag formiddag 
allersidst i februar er ikke en mand, der er kendt for at følge den populære 
politiske praksis. Tværtimod går Junes Kock og Hizb ut-Tahrir – det 
omstridte islamiske parti, den 36-årige dansker er talsmand for – konsekvent 
imod strømmen. 
</p><p>
Det var tilfældet, da Hizb ut-Tahrir i januar 2011 arrangerede et debatmøde på 
Diamanten i København om krigen i Afghanistan og i sin invitation viste 
billeder af danske soldaters kister. Det var tilfældet, da partiets 
forhenværende talsmand Fadi Abdullatif i 2006 blev sigtet for at have truet 
daværende statsminister Anders Fogh Rasmussen på en løbeseddel. Det er 
tilfældet, når Hizb ut-Tahrir taler dunder imod demokratiet og deltagelse i 
valg og drømmer om en islamisk stat. Og det er tilfældet denne 28. februar, 
hvor det omgående viser sig, at Junes Kock ikke har til sinds at tale 
politikerne efter munden. 
</p><p>
»I dag er vi allesammen jøder«, gentager han og samler selv tråden op: 
</p><p>
»Det var sådan, vi så den politiske elite samlet foran synagogen i Krystalgade 
for to uger siden. Anledningen kender vi alle sammen. Begivenheder som 
resulterede i tre døde, og som i dag bliver betegnet som Danmarks 
allerstørste terrorhandling«. 
</p><p>
Men politikernes logik er hyklerisk, forklarer Junes Kock. Talens indledning 
var polemisk ment. For det handler i virkeligheden om, at det danske samfund 
har en anden og mindre solidarisk holdning over for muslimer end over for 
jøder og andre mindretal: 
</p><p>
»Når helt almindelige danskere skriver, at de vil sprænge moskeer, og at de 
vil lemlæste og dræbe muslimer, så er det bare forklaret som følelser, der 
koger over i en svær tid. Men hvis en muslim skrev det samme om kirker eller 
synagoger, så kunne vi forestille os reaktionerne. For det drejer sig ikke 
om handlinger, men om holdninger«, udbasunerer Junes Kock fra sin mikrofon 
på scenen, der er sluttet til store højtalere i begge ender af salen. 
</p><p>
Mødet er gået i gang 15 minutter forsinket. En enkelt mand er stadig midt i 
sin bøn henne i hjørnet, og i løbet af talsmandens oplæg kommer tilhørere 
stadig dryssende ind i lokalet, som Hizb ut-Tahrir har lejet af Københavns 
Kommune. De fleste har mørkt hår og brune øjne, og forsamlingen spænder fra 
13-årige skoledrenge til gråskæggede seniorer. I denne side af salen er her 
i hvert fald 400. Alle mænd. Hvor mange kvinder, der er til stede, er 
sværere at afgøre. De sidder i salens anden ende, adskilt fra mændene af en 
interimistisk improviseret væg i rummets midte. To drenge på bageste række 
taler lavmælt om skoleafleveringer til næste uge. En anden teenager iført 
dunjakke og en rød og sort Chicago Bulls-kasket tysser på sine venner, så 
han kan høre Junes Kock, der oppe i sit koksgrå jakkesæt på scenen 
forklarer, at de seneste måneder politiske hovedemne, bekæmpelsen af 
radikalisering, i virkeligheden går ud på at »bekæmpe islam«: 
</p><p>
»Moderne sindelagskontrol og tvang, det er, hvad det er. Det understreger bare 
endnu en gang hykleriet, understreger at det ikke er et spørgsmål om 
handlinger…«. 
</p><p>
Junes Kock holder en retorisk pause og ser ud på tilhørerne, der replicerer 
anden del af talens tilbagevendende slogan: »… men om holdninger!«. 
</p><h3>
Samleren 
</h3><p>
To dage senere. Klokken har passeret 10, da Junes Kock kanter sin overkrop ud 
af dynejakken og sætter sig ved cafebordet et stenkast fra Nørrebrohallen, 
der dannede rammen om debatmødet i forgårs. 
</p><p>
Helt som ventet trak mødet overskrifter i næsten alle medier, særligt på grund 
af den pressekonference, partiet umiddelbart før selve debatmødet havde 
indkaldt til for at komme de kritiske spørgsmål til livs. 
</p><p>
De fremmødte journalister ville blandt andet vide, hvad Hizb ut-Tahrir mener 
om Danmarks jøder, hvad Hizb ut-Tahrir mener om vold mod civile, og hvad 
Hizb ut-Tahrir mener om den 22-årige gerningsmand bag attentaterne i 
København. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00921/Storm_de_hos_Hizb_u_921009" data-id="921009" data-imgtype="jpg" data-caption="I kølvandet på skudangrebene i København i februar holdt Hizb ut-Tahrir debatmøde for flere hundrede mennesker i Nørrebrohallen. Før talsmand Junes Kock gik på talerstolen, bad han en bøn sammen med flere andre tilhørere. Foto: Finn Frandsen"/><p>
Junes Kock trækker på smilebåndet, klør sig lidt i det veltrimmede røde skæg. 
Han havde ventet, at pressen kom med en anden dagsorden end hans egen, og 
som sådan synes han, at mødet forløb fint. 
</p><p>
»Du ved, hvordan det er«, siger han. 
</p><p>
Når Hizb ut-Tahrir igen er på danskernes læber, skyldes det en fredagsbøn i 
moskeen al-Faruq på Nørrebro dagen før skudangrebene i sidste måned. I 
moskeen, der har flere medlemmer af Hizb ut-Tahrir i bestyrelsen, holdt 
imamen Hajj Saaed en prædiken, som ifølge Hizb ut-Tahrir er blevet gengivet 
ukorrekt af medierne, men som i store dele af offentligheden ikke desto 
mindre blev opfattet som stærkt kritisk over for jøder og har ført til en 
politianmeldelse af imamen. 
</p><p>
Til at styre Hizb ut-Tahrir gennem tumulten har partiet sat sin lid til sin 
36-årige danske talsmand. Den ingeniøruddannede Kock beskrives blandt 
talrige kilder i det islamistiske miljø, som Politiken har talt med, som en 
rising star, der samler yderfløjene, taler til begge lejre og med sin danske 
baggrund har bragt Hizb ut-Tahrir fornyet popularitet. 
</p><p>
At der er hold i påstanden, er nemt at konstatere: Moderate muslimer, der ikke 
nødvendigvis deler ideologi med Hizb ut-Tahrir, dukker i stigende grad op 
til partiets møder. Og fundamentalistiske muslimer, der traditionelt har 
lagt afstand til Hizb ut-Tahrirs ikke-voldelige og dialogbaserede arbejde, 
er begyndt at tage Junes Kock i forsvar på de sociale medier, hvor de ofte 
deler talsmandens videoer og statusopdateringer. 
</p><p>
Hvem er så denne islamisternes nye stjerne? Da Berlingske for nylig ønskede at 
portrættere Junes Kock, mødte han avisen med replikken: »Det er jeg ikke 
interesseret i« og blev derefter døbt »den utilnærmelige talsmand«. Nok 
tegner Junes Kock partiet udadtil, men ligeså medievant han virker, lige så 
sky er han privat. 
</p><p>
Talsmanden vægter sine ord i nogle sekunder, før han artikulerer dem: 
</p><p>
»Jeg har jo nok den holdning, at fokus ikke skal være på min person, men på 
min funktion. Jeg er bare den, der er medierepræsentant lige nu, men på et 
tidspunkt er jeg jo ude igen«. 
</p><p>
Junes Kock optræder høfligt, men afmålt. Således har han minutter forinden 
insisterende undskyldt for at få lov til selv at betale for sin 
hyldeblomstdrik. Egentlig har han ikke noget imod at lade mig købe ham noget 
at drikke, men i Hizb ut-Tahrir har man strenge regler for, hvad ledende 
medlemmer må tage imod i form af gaver og repræsentation. Der skal være 
klare linjer, og Junes Kock skal hverken indefra eller udefra kunne 
beskyldes for at udnytte sin position til at lade sig begave af fremmede. 
Journalister eksempelvis. 
</p><p>
Lige nu spiller cafeens anlæg Medina og Justin Timberlake. Lidt af et 
sceneskift fra debatmødet i forgårs, der blev åbnet med koranrecitation. Men 
selv om Junes Kock hverken hører musik eller går på café, begår han sig fint 
i begge verdener. Som konvertit har Kock altid haft tæt berøring med det 
samfund, han nu mener, hviler på forkerte demokratiske værdier. 
</p><p>
»I min opvækst har jeg haft kontakt til masser af danskere, jeg fik det jo ind 
med modermælken. Så jeg kan begå mig alle steder«. 
</p><p>
Måske er det også derfor, talsmanden ofte udtaler sig mere nuanceret end sine 
forgængere på posten om den muslimske krænkelsesfortælling, som Hizb 
ut-Tahrir ofte beskyldes for at trække nærmest per automatik ved enhver 
lejlighed. Mange muslimske indvandrere undertrykkes i det danske samfund, 
mener Kock, men det er ikke en envejsforestilling: 
</p><div class="art-quote article-box">
<p class="quote"/>
<blockquote>
<p class="quote-txt">
Fordommene går i den grad også den anden vej. Der er masser af fordomme fra 
indvandrerne imod danskerne
</p>
</blockquote>
</div><p/><p/><p>
»Fordommene går i den grad også den anden vej. Der er masser af fordomme fra 
indvandrerne imod danskerne. Ligesom at mange danskere vil gøre kulturen og 
religionen til problemet, så går det også den anden vej. Nogle gange spørger 
jeg indvandreren: Hvor mange danskere og danske holdninger kender du 
egentlig?«. 
</p><p>
Til gengæld kender Junes Kock udmærket danskernes holdninger til Hizb 
ut-Tahrir. Flere fortællinger om partiet har i årenes løb cirkuleret i den 
offentlige debat. 
</p><p>
Én lyder, at Hizb ut-Tahrir forsøger at omstyrte demokratiet indefra ved at 
overtage fodboldforeninger, beboerbestyrelser og moskeer og etablere et 
kalifat. 
</p><p>
En anden lyder, at Hizb ut-Tahrir opfordrer til voldelige metoder og henviser 
til en af partiets ældre løbesedler rettet imod jøder med teksten: »Dræb 
dem, hvor end I finder dem, og fordriv dem, hvorfra de fordrev jer«. 
</p><p>
En tredje og mere nøgtern udlægning står at læse i en nylig rapport fra Det 
Nationale Forskningscenter for Velfærd: 
</p><p>
»Hizb ut-Tahrirs mærkesager er en ændring af samfundsstrukturen i den 
islamiske verden. I den vestlige verden ønsker Hizb ut-Tahrir derimod at 
opklare, hvad islam står for og styrke den muslimske identitet blandt 
muslimerne«. 
</p><p>
Selv er Junes Kock træt af at blive konfronteret med, at han er talsmand for 
et voldeligt parti. Han peger på, at Rigsadvokaten flere gange har 
konkluderet det modsatte og standset politiske forsøg på at få Hizb 
ut-Tahrir tvangsopløst ved lov. 
</p><p>
»Vores mål har været offentligt tilgængeligt siden grundlæggelsen, og vi har 
aldrig afveget fra det. Så når politikerne og meningsdannere gang på gang 
hævder, at vi går ind for vold, er der to muligheder: Enten lytter de ikke 
og undlader at sætte sig ind i tingene. Eller også manipulerer de bevidst. 
Begge dele er ret skræmmende«, siger han. 
</p><p><i class=" bl-elem">Det er vel ikke forkert, at Hizb ut-Tahrir ønsker at indføre et kalifat?</i></p><p>
»Vi har et globalt mål om at genskabe en islamisk levemåde – med alle de love 
og regler, det indebærer. Og der er en islamisk stat simpelthen en 
nødvendighed, når vi taler den muslimske del af verden«. 
</p><p><i class=" bl-elem">Hvad med i Danmark?</i></p><p>
»I Danmark arbejder vi for at bibeholde de bedst mulige betingelser for 
muslimerne. Vi er ikke her for at lave noget som helst om i det samfund, vi 
befinder os i. Det går jo ikke at trække et system ned over hovedet på folk, 
som de ikke er overbeviste om. Det får man ikke noget særligt gavnligt ud 
af. Men for de muslimer, der opholder sig her permanent, vil vi påminde dem 
om, at de er en del af en global islamisk nation«. 
</p><p>
At Junes Kock er dygtig til at levere sine ofte upopulære budskaber, er der 
bred enighed om. Selv erklærede fjender af Hizb ut-Tahrir betegner 
talsmanden som en talentfuld kommunikatør. Tag for eksempel Venstres 
politiske ordfører, Inger Støjberg, der sidste år mødte Junes Kock i en 
tv-debat hos Ekstra Bladet. 
</p><p>
»Han er ikke bare teflon-belagt, han er nærmest vita wrap – helt 
uigennemtrængelig. Han deler jo ikke det samme værdisæt, som os andre, og så 
er det svært at få en meningsfuld samtale«, siger hun. »Jeg er ikke i tvivl 
om, at han er begavet. Retorisk er han også dygtig. Man kan så sige, at det 
alt andet lige er nemmere at være retorisk dygtig, når man ikke engang skal 
anerkende præmissen for en samtale, men når man ser og hører ham, virker han 
ikke gakket at høre på, som mange af de andre i Hizb ut-Tahrir. Han forstår 
sig jo på demokratiet«. 
</p><p>
Og netop ingeniørens talegaver har været afgørende for, at Junes Kock er 
blevet udvalgt til at besætte uriasposten. Som Hizb ut-Tahrir-medlemmet 
Taimullah Abu-Laban forklarer: 
</p><p>
»Når vi vælger vores medierepræsentant, er det primære krav, at vedkommende er 
egnet til at tale med medierne. Man skal være til stede i øjeblikket, for 
hvis du træder ved siden af i et interview, får du ikke en <i>second 
chance</i> – fordi du netop kommer fra Hizb ut-Tahrir. Men jeg synes, det 
stråler ud af Junes, at han er kompetent til den funktion, han har. Hvis 
nogen tror, han er en kransekagefigur, tager de fejl«. 
</p><h3>
Tvivleren 
</h3><p>
Klemt inde bagest i en baggård i Heimdalsgade ligger en af Nørrebros bedst 
bevarede hemmeligheder. Som en slags mellemøstlig <i>speak-easy</i> 
tiltrækker ’Ali Bageri’ horder af primært arabiske stamkunder, der dagligt 
kigger ind til te, tyrkisk kage og røverhistorier. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00921/Portr_t_af_Junes_Ko_921003" data-id="921003" data-imgtype="jpg" data-caption="Junes Kock er vokset op som Mads Kock i en dansk familie fra den øvre del af middelklassen. Foto: Finn Frandsen"/><p>
Det er her, Hizb ut-Tahrirs talsmand en uge senere har inviteret på morgenmad. 
På flydende arabisk – han har lært sproget efter sin konversion – bestiller 
han humus, fladbrød og juice. Rækken af unge og ældre mænd, der vil hilse 
anerkendende og uddele arabiske kindkys til Junes Kock, betyder, at der går 
adskillige minutter, før vi får sat os tilrette. 
</p><p>
Vi skal tale om Junes Kocks baggrund og vej ind i islam, og bageriet er ikke 
bare nabo til den nyrenoverede al-Faruq-moske, men også placeret midt i den 
bydel, der altid har indrammet hans tilværelse. 
</p><p>
Junes Kock voksede op som Mads Kock Johansen på firsernes Nørrebro, hvor 
subkulturer som bz-bevægelsen og de autonome omkring Ungdomshuset satte en 
ære i at tage stærk afstand fra omverdenen. 
</p><p>
Men kvarteret fostrede også en anden subkultur, der heller ikke kunne genkende 
sig selv i samfundet. Industriindvandrerne var blevet hængende, og deres 
børn blev født ind i en tid, hvor integration endnu kun var et begreb i 
fagbøgerne. 
</p><p>
På Blågårds Plads voksede Mads op sammen med den store gruppe af efterkommere, 
der blev opdraget til at have hovedet i Danmark, men hjertet i fædrelandet. 
</p><p>
Selv havde Mads bedre forudsætninger end mange af sine kammerater. Han kom fra 
en familie i »den øvre middelklasse« med samfundsdiskussioner over 
middagsbordet, en morfar, der lærte ham at binde slips og butterfly, og en 
mormor, der fastholdt, at mænd gik i sorte sko efter klokken 18. Faren var 
forfatter, mosteren var forlagsredaktør, og Mads’ mor en del af 
68’er-generation, »lidt kommunist, lidt hippie, men meget intellektuel – som 
så mange andre«, som Junes Kock i dag formulerer det. 
</p><p>
Frygten for at bryde med autoriteter og gå egne veje har aldrig tynget ham. 
</p><p>
»Jeg er vokset op i et aktivistisk miljø. Som barn blev jeg slæbt med til 
demonstrationer imod Barsebäck og atomkraft«. 
</p><p>
Mads blev indskrevet på Hellig Kors Skole i Skyttegade, hvor han kom i klasse 
med en gruppe muslimske efterkommere. 
</p><p>
Siden er nogle blevet succesfulde erhvervsfolk, mens andre er blevet 
tilsvarende succesfulde udi kunsten at bryde loven. 
</p><p>
»Når jeg tænker tilbage på mine barndomsvenner, tænker jeg tit, hvordan kan 
det være, vi er endt så forskellige steder«, siger Junes Kock. 
</p><p>
I dag er han ikke i tvivl om, hvad den religion, han senere skulle finde, har 
betydet for de unge skæbner på Nørrebro. 
</p><div class="art-quote article-box">
<p class="quote"/>
<blockquote>
<p class="quote-txt">
Havde det ikke været for islam, havde det område set meget værre ud i dag. Med 
kriminalitet og den slags. Så kan folk sige, hvad de vil om islam
</p>
</blockquote>
</div><p/><p/><p>
»Havde det ikke været for islam, havde det område set meget værre ud i dag. 
Med kriminalitet og den slags. Så kan folk sige, hvad de vil om islam«. 
</p><p>
Alligevel så det dengang ikke ud til, at vennernes talrige forsøg gennem mange 
år på at få Mads til at konvertere, havde nævneværdig effekt. Snarere 
tværtimod. 
</p><p>
Junes Kock griner. 
</p><p>
»Nogle af dem joker i dag med, hvordan jeg alligevel endte med at blive 
muslim. For dengang syntes de, jeg var helt håbløs at overbevise. Når de 
talte indbyrdes, og én udefra sagde: ’Hvad med ham der danskeren – skal I 
ikke prøve at give ham dawah (missionering, red.)?’, så sagde mine venner 
altid, at man ville spilde sin ved at prøve at oplyse mig. Jeg havde hørt 
argumenterne en million gange og kunne dem næsten bedre end de, der prøvede 
argumenterne af på mig«. 
</p><p>
Den unge Mads var ikke en social stakkel, som manglede et ståsted i livet, 
fortæller folk, der kender ham. Men opvæksten i grænselandet mellem den 
danske middelklasse og det ofte identitetssøgende efterkommermiljø på 
Nørrebro gjorde ham unik. Mads forstod sig på begge verdener. 
</p><p>
»I mange år før jeg blev muslim, var jeg meget eftertragtet. Jeg er vokset op 
i et indvandrermiljø og kender virkelig mange. Det betød, at jeg kunne tage 
til Ishøj eller Brøndby Strand, hvor døren stod åben for mig, hvor den stod 
lukket for alle andre. Jeg kom aldrig i problemer. Og fordi jeg samtidig er 
dansk, blev jeg respekteret af alle mulige andre«, siger han i dag. 
</p><p>
Nørrebroeren har siden kunnet bruge respekten fra begge verdener, når han 
eksempelvis har givet flere bandemedlemmer karantæne fra at komme på de 
computercaféer, han op gennem de seneste år har været medejer af. Modsat 
mange andre butiksejere i København nyder han så meget ’street cred’ i 
miljøet, at de til tider egenrådige ballademagere lytter og smutter. 
</p><p>
Vendepunktet kom en solrig sommerdag. Året forinden var en nær ven blevet 
dræbt i en motorcykelulykke, men dengang forsøgte Mads Kock Johansen at 
bortforklare dødsfaldet med statistik og dårlige trafikforhold. 
</p><p>
Det kunne han bare ikke den dag i Fælledparken i 2003, da Mads spillede 
fodbold sammen med en flok venner. Kammeraterne havde ikke spillet mange 
minutter, før en af dem faldt livløs om på græsset og aldrig vågnede igen. 
</p><p>
Tankerne tordnede tumultarisk rundt ind i Mads. Han følte sig som en 
bladbunke, nogen havde stukket en vindblæser ned til. 
</p><p>
»Vi ved godt, at døden eksisterer, men vi udskyder forklaringen på den. Og da 
jeg cyklede hjem fra parken den dag, var jeg ét stort spørgsmålstegn. Jeg 
vidste, at jeg var nødt til at overveje livets store spørgsmål grundigt. Det 
skyldte jeg mig selv«. 
</p><p>
Der skulle dog gå en rum tid, før Mads tog sit livs vigtigste beslutning. 
</p><h3>
Kommunikatoren 
</h3><p>
Når Hizb ut-Tahrir på møde efter møde kan samle mere end tusind tilhørere, 
handler det blandt andet om kommunikation. Som en moderat muslim beskriver 
det i bogen ’Hizb ut-Tahrir i Danmark – farlig fundamentalisme eller 
uskyldigt ungdomsoprør?’: 
</p><p>
»Mange unge muslimer synes, det er sejt, at nogen tør stå ved deres holdninger 
og fastholde en offensiv retorik. Næsten alle andre muslimske organisationer 
har jo været igennem den danske ’mediemølle’ og er af den grund kommet i 
defensiven. Men ikke Hizb ut-Tahrir. De har fastholdt den offensive 
fremmarch, hvilket for mange unge har været en befrielse, også selv om de 
ikke umiddelbart identificerer sig med Hizb ut-Tahrir«. 
</p><p>
Hizb ut-Tahrir har det seneste årti markeret sig som et parti, der gerne vil 
ses, høres og mærkes. 
</p><p>
Vi ser dem, når partiets medieapparat konsekvent sørger for at filme og 
efterfølgende benytte de sociale medier til at sprede optagelserne af 
årsmøder og debatarrangementer, der oftest afholdes i pompøse omgivelser som 
Bella Center eller Diamanten i København. 
</p><p>
Vi hører dem, fordi retorikken er udadvendt, somme tider tangerende til det 
bevidst skingre. For at få budskaberne igennem, trækker Hizb ut-Tahrir ikke 
sjældent fronterne klart op. 
</p><p>
Vi mærker dem, fordi invitationer til debatmøder om Afghanistan illustreres 
med følelsesmættede billeder af danske soldater i kister. 
</p><p>
Men de senere år har sproget ændret sig. Hizb ut-Tahrir kan stadig være 
hårdtslående, men der er slået sprækker i den selvsikre, udadvendte, 
bombastiske retorik, bemærker flere iagttagere, som følger partiet. 
</p><p>
En af dem er lektor og ph.d. ved Syddansk Universitet, Kirstine Sinclair, der 
er medforfatter til bogen om Hizb ut-Tahrir. Hun mener også at kende 
årsagen. Den hedder Junes Kock. Han inkarnerer en ny stil i Hizb ut-Tahrir, 
hvor den selvsikre retorik er blevet mere afdæmpet, mener Sinclair. Om 
rækken af talsmænd i partiet, der før Junes Kock har talt Fadi Abdullatif og 
Chadi Freigeh, siger hun: 
</p><p>
»Fadi var vanskelig at kommunikere med, og man fik ikke noget brugbart ud af 
ham. Chadi var mere imødekommende og god til ringe tilbage og den slags. Men 
ingen af dem havde den sikkerhed og humoristiske sans, som Junes har. Junes 
er fortrolig med det danske samfund med det danske publikum. Han er ikke 
bange for at blive misforstået på samme måde – og ikke bange for at gå sine 
egne veje«. 
</p><p>
Den åbenmundede tilgang til samfundsaktuelle spørgsmål – fra krigsførelse over 
terrorangreb til bandekonflikter – er dog ikke ensbetydende med, at Hizb 
ut-Tahrir er åbne om partiets interne anliggender. Meget lidt vides om, 
hvordan maskinen Hizb ut-Tahrir drives. 
</p><h3>
Hizb ut-Tahrir 
</h3><p>
Partiet blev stiftet i 1953 af palæstinenseren Sheikh Taqiuddin al-Din 
al-Nabhani, dommer ved en religiøs domstol nær byen Haifa. Efter de arabiske 
hæres nederlag til de jødiske soldater i 1948 flygtede den sunnimuslimske 
dommer som tusindvis af andre til nabolandene, og al-Nabhani var overbevist 
om, at tabet af hans hjemland, Palæstina, skyldtes, at muslimerne havde 
vendt islam ryggen. I modsætning til eksempelvis Det Muslimske Broderskab 
anvender Hizb ut-Tahrir islam som eneste kilde til dets partiprogram, og i 
dag findes partiet i 40 lande, ifølge en kortlægning fra tænketanken 
Heritage Foundation. 
</p><div class="art-fakta article-box">
<header><h4 class="">
Fakta</h4>
<h5>
Hizb ut-Tahrir</h5>
</header><div class="fakta-body" data-buildingblock="embedded_factboxlink">
<p><b>Hizb ut-Tahrir er </b>et globalt sunniislamisk politisk parti, der ønsker 
at skabe et samlet stat – et kalifat – i den islamiske del af verden. 
</p><p><b>Partiet blev stiftet</b> i 1953 i Jerusalem af højesteretsdommer, Sheikh 
Taqiuddin an-Nabhani. Partiets øverste ledelse holder i dag til i Jordan. 
</p><p><b>I lande som Danmark</b>, hvor muslimer er en religiøs minoritet, ønsker 
partiet at oplyse om islam, styrke den muslismke identitet og skabe de bedst 
mulige betingelser for, at muslimer kan leve et liv i overensstemmelse med 
islamisk praksis. 
</p><p><b>Hizb ut-Tahrir er imod</b> vold mod civile. 
</p><p><b>Partiet eksisterer i mere</b> end 40 lande, men er forbudt i en lang række 
arabiske lande. 
</p><p><b>Hizb ut-Tahrir er arabisk</b> for »befrielsespartiet«. 
</p><p class=" bl-elem"><b>Rigsadvokaten har flere</b> gange undersøgt, at Hizb ut-Tahrir kan 
tvangsopløses ved lov – senest i 2008, hvor det blev fastslået, at partiet 
er lovligt. Nu forlanger et flertal en ny undersøgelse. 
</p>
</div>
</div><p/><p/><p>
På verdensplan anslås Hizb ut-Tahrir i dag at have mere end 1 million 
sympatisører, og i 1990’erne fandt partiet også fodfæste i Danmark under 
navnet ’Khalifah’. I flere år levede partiet et stille liv i København med 
langt mindre modstand, end Hizb ut-Tahrir møder fra offentligheden i dag. 9. 
september 2011 – to dage før de famøse angreb på tvillingetårnene i New York 
– bragte denne avis en stort opsat artikel under overskriften ’med Allah ud 
af kriminaliteten’, hvori unge ekskriminelle på Nørrebro imponeret berettede 
om Khalifas evne til at få folk på ret islamisk kurs. 
</p><p>
»Næsten alle her har siddet inde. Vi har alle været småkriminelle. Nu er vi 
begyndt at forholde os til islam. Det er Khilafah, der har hjulpet os med at 
komme videre«, forklarede den unge muslim Ali, og den daværende formand for 
Forenede Danske Muslimer, imam Abdullah Tolstrup, gav ham ret: Khilafah 
formåede det, ingen andre muslimske grupper havde formået. 
</p><p>
»De drøner rundt på gader og stræder og får fat i de utilpassede unge. De er 
med til at give nogle af de unge et fast holdepunkt i verden. Der er en 
intens disciplin og man indgår i et broderskab«. 
</p><p>
Men broderskabet er i dag stadig omgærdet af et vist hemmelighedskræmmeri. 
Medlemstallet holdes for eksempel hemmeligt. 
</p><p>
Det Nationale Forskningscenter for Velfærd anslår antallet af fuldgyldige 
medlemmer til at være mellem 100 og 150. Selv siger Junes Kock, at han 
faktisk ikke kender til et konkret tal. 
</p><p>
Ifølge talsmanden får Hizb ut-Tahrir pengene til sine professionelt opsatte 
arrangementer fra medlemsdonationer. På samme måde er partiets struktur 
lettere utydelig for omverdenen. Fast ligger det dog, at Hizb ut-Tahrir 
arbejder med fuldgyldige medlemmer og ’studerende’, der ved at læse en række 
bestemte bøger kan komme i betragtning til et medlemskab. 
</p><p>
Partiets skandinaviske afdeling styres fra København, og i studiekredsene 
læses der både generelle islamiske bøger og såkaldt ’adopterede’ bøger, som 
Hizb ut-Tahrir selv har produceret. 
</p><p>
Tre adopterede bøger – ’Islams System’, ’Hizb ut-Tahrirs Opfattelser’ og 
’Partistruktureringen’ – er obligatoriske, og klarer en elev gennemgangen 
tilfredsstillende, vil studielederen – den såkaldte ’mushrif’ – indstille 
til Lokalkomiteen, der holder opsyn med de enkelte studiekredse, at eleven 
bliver fuldgyldigt medlem. 
</p><p>
Herefter aflægger eleven ’qaseem’, hvor vedkommende sværger troskab til 
partiets mål og midler: 
</p><p>
»Ashadu an la ilaha illallah«. »Jeg bevidner, at der ingen anden gud er end 
Allah«. »Ashadu anna muhammadar rasulullah«. »Jeg bevidner, at Muhammad er 
Guds sendebud«. 
</p><p>
Til sidst vil paritets ’naqeeb’, landsleder, formelt godkende beslutningen – 
alt sammen udført gennem nøje anvisninger, der står at læse i Hizb 
ut-Tahrirs administrative drejebog kaldet ’milaf ul-idari’. 
</p><p>
Partiets linje udadtil og kommunikationen med pressen tegnes af Mediekomiteen. 
Den består foruden medierepræsentant Junes Kock af vicemedierepræsentant og 
medicinstuderende Elias Lambrabet samt tandlæge Taimullah Abu-Laban, søn af 
den kendte afdøde imam i Danmark, Abu Laban. 
</p><p>
De seneste uger har opmærksomheden fra offentligheden primært kredset om Junes 
Kock. Men at han overhovedet blev muslim, var ikke nogen nem beslutning. 
</p><h3>
Muslimen 
</h3><p>
I tiden efter dødsfaldet i Fælledparken læste Mads sig ind på »koranens 
mirakel« og efter dybe overvejelser følte han sig overbevist. Og da han 
endelig sagde shahada – den muslimske trosbekendelse – højt for først sig 
selv og siden offentligt i Det Islamiske Trossamfund, følte han , at han 
havde fundet meningen. 
</p><p>
Men meningen var svær at rumme. 
</p><div class="art-quote article-box">
<p class="quote"/>
<blockquote>
<p class="quote-txt">
Man er vokset op i det her samfund, som er baseret på, at individet er i 
centrum ? det handler om dine overvejelser, dine mål, dine goder ? og lige 
pludselig gælder det ikke længere. Så følger man sig lidt umyndiggjort
</p>
</blockquote>
</div><p/><p/><p>
»Man er vokset op i det her samfund, som er baseret på, at individet er i 
centrum – det handler om dine overvejelser, dine mål, dine goder – og lige 
pludselig gælder det ikke længere. Så følger man sig lidt umyndiggjort«, 
siger Junes Kock. 
</p><p>
Han vender et stykke fladbrød i sin humus. 
</p><p>
»Jeg blev ramt af en meget ambivalent følelse. På den ene side giver det ro at 
finde meningen med livet og ikke at bekymre sig om konsekvenserne af sine 
handlinger, så længe de er korrekte islamisk set. Men på den anden side er 
det også svært at konvertere, når man som jeg var midt i tyverne. Du har din 
egen moral og etik, som du har bygget op, og som du spejler i dine nærmeste. 
Alt det skal du lægge til side og sige, at det ikke er op til dig eller 
andre at bedømme længere, men op til Allah«, siger Junes Kock. 
</p><p>
»Var det et nemt valg? Nej, ærligt talt ville det være lettere nogle gange, 
hvis man selv er herre over sine ting. Det ville være mere pragmatisk. Men i 
islam kan du ikke springe over, hvor gærdet er lavest. Og det var svært. 
Faktisk kan jeg se på mine karakterer på ingeniørhøjskolen, hvornår jeg blev 
muslim. Der var lige pludselig så mange spørgsmål, at karaktererne dalede, 
fordi studiet måtte komme i anden række«. 
</p><p><i class=" bl-elem">Har du lagt afstand til det danske miljø, efter du konverterede til islam? </i></p><p>
»Det mener jeg ikke selv. Men man kan måske sige, at det danske miljø har lagt 
lidt afstand til mig«. Junes Kock smiler. 
</p><p>
»Selvfølgelig har jeg nogle ideologiske uoverensstemmelser med nogle. Men det 
betyder ikke, at man ikke kan leve sammen«. 
</p><p class=" bl-elem"><i class=" bl-elem">Publiceret 16. marts 2015</i></p>	
</div>
</div></body></html>
