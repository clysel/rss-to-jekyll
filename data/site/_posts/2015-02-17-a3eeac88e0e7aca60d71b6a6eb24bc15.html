---
layout:     post
title: 	    "Boghandel i Hongkong sælger forbudte kinesiske bøger"
post_author:	    
post_date:	    Tue, 17 Feb 2015 20:20:36 +0100
post_site:	    politiken.dk 
post_link:	    http://politiken.dk/magasinet/feature/ECE2549692/boghandel-i-hongkong-saelger-forbudte-kinesiske-boeger/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Wang går hen mod reolen, som er fyldt med magasiner. Han holder et af dem op. 
</p><p>
»Prøv at se her«, siger Wang, der er en mand på 45 år. 
</p><p>
»Sådan noget kan man ikke købe i Kina«. 
</p><p>
Wang bor egentlig oppe i Anhui, der er en østkinesisk provins med 60 millioner 
indbyggere. Men han er rejst ned til Hongkong på en forlænget weekend for at 
handle lidt og slappe af. Og ikke mindst for at købe bøger og blade. Masser 
af dem. 
</p><p>
Wang er ikke mandens rigtige navn. Det vil han ikke have frem, for han står i 
en boghandel, der har specialiseret sig i magasiner og bøger, som er forbudt 
i Kina. Som nu det blad, han står og krammer i hånden. 
</p><p>
På kinesisk hedder det Dashijian, som kan oversættes til Begivenheder. Det er 
en slags Se og Hør om politik, der har fået et dryp Fox News. 
</p><p>
Artiklerne har overskrifter som for eksempel ’Præsident Xis ordrer om at 
ødelægge Hu Jintao’, ’Li Keqiang – en marionetdukke uanset om han er 
ministerpræsident eller ej’ og ’Sagen som Kinas Kommunistparti har forsøgt 
at skjule i 20 år’. 
</p><p>
Mange af artiklerne ligner mere sladder end journalistik, og dokumentationen i 
historierne kan være spinkel. Men de er guf for politiske nørder, og en gang 
imellem rammer de plet. Og de er under alle omstændigheder forbudt i Kina, 
hvor der ikke eksisterer uafhængig og ucensureret journalistik om partiet. 
</p><h3>
Sprudlende sort marked 
</h3><p>
Blandt andet den slags magasiner kan man købe her i boghandlen People’s 
Recreation Community. Den ligger klemt inde i et af Hongkongs høje huse, og 
man skal op ad en mørk og smal trappe for at træde ind i den lille 
boghandel, der mest ligner en hule. Her er ingen vinduer. Men stakke af 
bøger. Og kommunistisk kitsch og souvenirs som for eksempel plakater med Mao 
Zedong. 
</p><div class="art-fakta article-box">
<header><h4 class="">
People's Recreation Community</h4>
<h5>
Populære titler</h5>
</header><div class="fakta-body" data-buildingblock="embedded_factboxlink">
<p><span class="img-contimg-fl-left"><img class="image inlineLightBox" src="http://multimedia.pol.dk/archive/00914/People_s_Recreation_914013w.jpg" alt="" border="0"/><span class="caption"><span class="f-img-caption">Foto: 
</span>Stephanie Ma</span></span></p><p><b>’Vejen til reformer’ </b>af Zhao Ziyang. På engelsk hedder 
bogen ’Prisoner of the State – The Secret Journal of Premier Zhao Ziyang’. 
Zhao var ministerpræsident i 1989, hvor han blev afsat efter 
demonstrationerne i Kina og massakren på Den Himmelske Freds Plads, fordi 
han bakkede op om demonstranterne. Siden sad Zhao i husarrest. I 1999 og 
2000 indtalte han i hemmelighed 30 kassettebånd, der blev smuglet ud af Kina 
efter hans død i 2005. Bogen blev udgivet i 2009. 
</p><p><b>’Kommunistpartiets sorte boks’ </b>af Ji Renli, Wu Qinglin og 
Zong Haini. Forfatterne vil vise, hvordan partiembedsmænd i etpartistaten er 
tæt forbundet med erhvervslivet. Det har betydning for politik og domstole, 
der manipuleres med. Bogen bruger tidligere ministerpræsident Wen Jiabao som 
eksempel. 
</p><p><b>’Familien Lings kup’ </b>af Mo Yitan. Det er Ling Jihua, der er 
den egentlige bagmand i sammensværgelsen mellem Bo Xilai, Xu Caihou og Zhou 
Yongkang, mener forfatteren. Ling var stabschef for den tidligere præsident 
Hu Jintao. I december kom det frem, at han efterforskes for blandt andet 
korruption. 
</p><p><b>’Shen Bings budskab’ </b>af Shen Bing. Shen Bing er journalist 
og tidligere vært på det statslige CCTV. Og så var hun en af Kinas mest 
magtfulde mænd Zhou Yongkangs elskerinde; han er nu dømt for korruption. Det 
fortæller hun om i bogen, hvor hun også beskriver det politiske magtspil i 
Zhongnanhai, der er det kompleks af bygninger i Beijing, hvor partiets 
ledere bor. 
</p><p class=" bl-elem"><b>’De politiske spidsers kamp’ </b>af He Pin og Huang Wenguang. 
Bogen hedder ’A Death in the Lucky Holiday Hotel’, og den handler om Bo 
Xilais fald. Det var en af de største politiske skandaler i Kina i årtier, 
da den tidligere handelsminister og partisekretær for Chongqing blev dømt 
for blandt andet korruption i 2013. Og hans hustru blev dømt for mordet på 
en britisk forretningsmand på Lucky Holiday Hotel. 
</p>
</div>
</div><p/><p/><p>
Egentlig begyndte det som en café, før bøgerne tog over. 
</p><p>
»Kaffe og forbudte bøger, det er det, vi sælger«, siger den 39-årige ejer, 
Paul Tang, der var bestyrer i en Starbucks-kaffebar, da han begyndte for sig 
selv i 2002. 
</p><p>
Hongkong var en britisk koloni indtil 1997, hvor bystaten igen kom under 
kinesisk styre. Men Hongkong har bevaret mange af sine love og er 
sammenlignet med etpartistaten Kina et frit land med ytringsfrihed. For 
eksempel kan forlagene her frit udgive bøger, mens den kinesiske bogbranche 
er underlagt censur. 
</p><p>
Derfor er der mange kinesiske turister, der bruger et besøg i Hongkong til at 
skaffe sig forbudte bøger. Paul Tang gætter på, at omkring 70-80 procent af 
hans kunder er fastlandskinesere. 
</p><p>
Der har nu altid været et sprudlende sort marked for forbudt litteratur i 
Kina, hvor det var forholdsvis nemt at få fat på bøgerne. Indtil for et par 
år siden kunne man blot gå på Taobao – en kinesisk pendant til Den Blå Avis 
eller eBay – for at købe dem. Men det er blevet sværere, siden Xi Jinping 
for to år siden kom til magten. 
</p><p>
»Det illegale marked er der stadig i Kina, men det bliver mindre. For 
myndighederne er blevet mere effektive. Hvis man udgiver forbudte bøger i 
dag, er der virkelig problemer, hvis man bliver opdaget. Det er ikke værd at 
gøre det«, siger boghandler Paul Tang. 
</p><p>
Paul Tang vejleder også nye kunder i, hvordan de bedst kan smugle bøgerne ind 
over grænsen. Han anbefaler, at man starter med at stikke en enkelt bog i 
håndbagagen og en i kufferten. Så er der god chance for, at det højst er en 
enkelt af bøgerne, der bliver konfiskeret. 
</p><p>
»Lige nu er tolderne meget aktive, og der bliver taget mange bøger«, siger 
Paul Tang. 
</p><p>
Det gør mange nervøse. Men det er uden grund, siger han. For det værste, der 
kan ske, er, at de konfiskerer bøgerne. Man risikerer ikke længere at komme 
i fængsel eller miste sit arbejde. 
</p><p>
Det er i høj grad den samme type kunder, der kommer i dag, som for 10 år siden 
– turister, studenter og forretningsmænd. Tidligere var der også mange 
partiembedsmænd blandt storkunderne. De kom fra alle de forskellige 
provinser i Kina og stammede fra alle lag af etpartistaten. Der var 
landsbyledere og »store bosser« i statsejede selskaber, som Tang formulerer 
det. 
</p><p>
»De købte bøger som vanvittige. De ville jo gøre alt for at holde sig 
orienteret om politik«, siger Paul Tang. 
</p><p>
Dengang kom de småberusede ind ved 21-tiden om aftenen og viftede med stakke 
af pengesedler, som de købte posevis af bøger for, fortæller Tang. Men de 
seneste to år har Xi Jinping og kommunistpartiet gennemført en omfattende 
kampagne mod korruption i partiet, så det er »blevet sværere at smutte over 
grænsen for at købe luksusvarer og diamanter«. Og bøger. 
</p><h3>
Lever på en løgn 
</h3><p>
Mange af de forbudte bøger og magasiner bliver også kopieret og distribueret i 
Kina, siger forfatteren He Pin, der blandt andet har skrevet ’De politiske 
spidsers kamp’ og grundlægger af den 20 år gamle mediegruppe Mingjing, der 
har til huse i USA. 
</p><p>
»Man kan finde vores bøger og magasiner over hele Kina«, siger He Pin. 
Mingjing udgiver i alt 10 magasiner og driver 8 forlag, der alle har 
medarbejdere inde i Kina, som researcher og indsamler oplysninger. Kun He 
Pin og et lille antal redaktører kender deres identitet. Og det er også 
udfordringen, for det er vanskeligt at dobbelttjekke informationer i et 
lukket samfund som Kina. 
</p><p>
»Vi vil kun offentliggøre noget, som vi ved er sandt. Vi vil ikke misbruge 
ytringsfriheden. Vi arbejder for at kunne afdække sandheden og oplyse folk 
om det, de bør vide. Der er ingen fri presse i Kina«, siger He Pin. 
</p><p>
Og det er en trussel mod Kinas fremtid, mener den 41-årige forfatter Yu Jie. 
Han er blevet kaldt »en af Kinas mest fremtrædende forfattere og aktivister« 
af New York Review of Books. Yu Jie har blandt andet skrevet en kritisk bog 
om den tidligere ministerpræsident Wen Jiabao og er derfor emigreret til 
USA, hvor han i dag bor med sin familie. 
</p><p>
»Censuren og forbud mod bestemte bøger gør, at der i Kina i dag er færre og 
færre, der er klar over realiteterne. Folk lever på en løgn. Folks fantasi 
og evne til nytænkning bliver ødelagt. Og man mister sit moralske kompas«, 
siger Yu Jie. 
</p><p>
I Kina blev Yu Jie også chikaneret af myndighederne og anholdt flere gange, og 
ifølge ham selv er han også blevet tortureret. Han er udmærket klar over, 
hvorfor hans bøger er censureret. 
</p><p>
»Jeg kritiserer Kinas Kommunistparti og lederne ved navn. Men jeg vil ikke 
censurere mig selv«, siger Yu Jie. En af hans forbudte bøger er en biografi 
om vennen Liu Xiaobo, der i 2010 modtog Nobels Fredspris og i dag sidder 
fængslet i Kina. Yu Jie ved ikke, hvor mange eksemplarer af hans bøger der 
er nået ind i Kina. Men hans bog om Wen Jiabao er blevet trykt i 50.000 
eksemplarer i Hongkong, siger han. 
</p><p>
For mediegruppen Mingjing er det stadig udgivelserne på papir, der er de 
vigtigste. Men man er begyndt at udgive elektroniske bøger, og det tror He 
Pin er fremtidens måde at distribuere materiale på, som Kinas Kommunistparti 
vil forbyde. 
</p><h3>
Bøger ... og mælkepulver 
</h3><p>
Men e-bøgerne er også en trussel for Paul Tangs boghandel, der allerede i dag 
ikke kan overleve ved kun at sælge magasiner og bøger på papir. 
</p><p>
Derfor er Paul Tang også begyndt at sælge mælkepulver. Ved siden af bøgerne 
står der en reol med importeret pulver, der koster flere hundrede kroner per 
bøtte. Siden mælkeskandalen i 2008, hvor mindst 6 spædbørn døde og 300.000 
blev syge, har kinesiske turister i stor stil købt ind af pulveret i 
udlandet. 
</p><p>
Og så sælger Paul Tang kaffe. Kunden Wang sidder ved et af de små borde og 
drikker en kop, mens han kigger en stak bøger igennem. Wang skal helt 
sikkert have noget med hjem til Anhui, og en enkelt bog giver ikke 
problemer, siger han. 
</p><p>
Det er tredje gang, Wang besøger Hongkong og boghandlen. Og han tror ikke, at 
han kommer til at opleve at kunne købe den slags bøger i Kina. 
</p><p>
»Det vil ikke ske, så længe partiet er ved magten«, siger Wang. 
</p><p class=" bl-elem"><i class=" bl-elem">Publiceret 17. februar 2015</i></p>	
</div>
</div></body></html>
