---
layout:     post
title: 	    "Konge i sit eget liv"
post_author:	    
post_date:	    Sun, 26 Apr 2015 11:15:13 +0200
post_site:	    politiken.dk 
post_link:	    http://politiken.dk/magasinet/portraetter/ECE2641635/konge-i-sit-eget-liv/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Nu havde vi lige lært ham at kende. Den engang så smukke unge mand med det 
smukke navn. Henri Marie André, greve de Laborde de Montpezat. Siden Prins 
Henrik. Nu Henrik, Hans Kongelige Højhed, Prinsgemalen. Så blev Jantelovens 
overmand og middelmådighedens betvinger syg. Så syg, at han ikke kunne 
deltage i sin kones 75 års fødselsdag. Så syg, at en del danskere tænkte, at 
den mand, der har gjort Danmark større, og har givet brokadevesten 
renaissance, mens vi andre går rundt i 50 nuancer af gråt, måske ikke havde 
så langt igen. Hans kolesterol tal er næppe gode. Der er 508 kalorier i 100 
gram Foie Gras. Podegra er også en mulighed. På B.T. var de bekymrede, og 
man konsulterede derfor lægen Jerk W. Langer, der mente, at der kunne være 
tegn på komplikationer, hvis prinsen ikke fik det bedre i løbet af fire-fem 
dage. 
</p><p>
Måske vidste B.T. noget. Måske var han mere syg, end vi troede. Natten til 
lørdag den 18. april skete der imidlertid noget glædeligt. Med en 
genopstandelsesvilje, som er Jesus værdig, rejste prinsen sig fra 
himmelsengen, og otte timer efter, at de sidste fødselsdagsraketter var 
affyret, kørte han til Hamborg, steg ind i en flyver til Venedig og blev set 
af nogle danske turister, blandt Markuspladsens skidende duer. I røde bukser 
og sejlersko. Han hilste hjerteligt på de danske turister, der faldt ham i 
ryggen, tog billeder, og sendte dem til Ekstra Bladet. Men måske var det, 
hvad han ønskede. Eller som den erfarne kosmopolit, monarkist og journalist, 
Ulla Terkelsen udtrykte det i TV2: 
</p><p>
»Hver dag ankommer danske turister i stakkevis til Venedig i busser fra 
Gardasøen eller direkte til byen. Alle turister fotograferer som gale med 
kameraer eller mobiltelefoner. Desuden sad Prinsgemalen på Markuspladsen, 
Venedigs mest overfyldte turistmål. Der er Biennale (stor kunstudstilling, 
red.) i byen. Så blandt de utallige danskere, der er i byen for tiden, da 
ville det være sært, hvis ikke en af dem havde observeret og fotograferet 
prinsgemalen og ekspederet billedet videre. Ingen kan altså beskylde 
prinsgemalen for at stikke noget under stolen. Han er taget til Venedig med 
åben pande«. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00930/2015-04-26_PS_930811" data-id="930811" data-imgtype="jpg" data-caption="Tegning: Roald Als"/><p>
På Ekstra Bladet anerkender chefredaktør Poul Madsen den befriende vildskab 
hos prinsen, som bladet nu kalder Kongen, for at give ham den folkelige 
elefantorden, det officielle Danmark ikke vil give ham. 
</p><p>
»Men det udstiller kongehusets helt overvejende problem. At de ikke selv tror 
på den festivitas og fejring, der foregår. Når man som jeg er republikaner, 
kan man se det som kongehusets forfald indefra. Han gør fuldstændig, hvad 
der passer ham og er ligeglad med alle former og formater og tager bare af 
sted«. 
</p><p>
Journalist Trine Villemann, der har skrevet bøger om kongehuset, er glødende 
tilhænger af monarkiet, men ikke af rejsen til Venedig. 
</p><p>
»Jeg kalder ham hanelefanten fra Amalienborg, og nu brøler han igen. Han er en 
stolt galler, der ikke vil acceptere andres spilleregler. En gang imellem 
kokser det for ham, og så laver han de her stunts. Det er jo ikke første 
gang.« 
</p><h3>
Et glimrende parti 
</h3><p>
En forårsaften i 1965 forlod en fransk diplomat sin lejlighed ved Marble Arch 
i London. Han skulle til middagsselskab. Han var let til mode, hans smoking 
var presset og håret nyklippet. Et par dage forinden havde han fået at vide, 
at den danske tronfølger skulle være æresgæst. 
</p><p>
»Han svor ved sig selv, at han ville forlade det formentlig stive selskab så 
tidligt som han anstændigvis kunne«, som Prins Henrik skriver i sin 
erindringsbog, 'Skæbne forpligter', fra 1996. Det blev en aften, der skulle 
afføde et langt liv fyldt med stive selskaber, for han fik en høj ung pige, 
som forekom ham genert, reserveret og meget usikker på sig selv, til bords. 
Det var Danmarks tronfølger, prinsesse Margrethe. 
</p><p>
»Jeg tog min tilflugt til voltaireske vendinger og forsøgte mig med en diskret 
sprudlen, som man kalder 'pariservid' for at lette en samtale på fransk, 
uden at det blev til det sædvanlige overfladiske pjat. Min bordfælle 
behøvede ikke mine forsøg for at få samtalen til at folde sig ud. Hun var 
kvik i replikken. Hun blev livlig, men holdt sig klogeligt inden for de 
konventionelle rammer. Jeg kunne mærke, at hun trods sin nervøsitet slappede 
af. Hun var kultiveret. Han var seriøs, havde et strålende vid kombineret 
med oprigtige meninger uden dog at vove sig ud i det originale. Jeg fandt 
hendes åndrighed og granitagtige intelligens fængslende. Jeg følte mig 
øjeblikkeligt tiltrukket af hende«, skriver Prins Henrik. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00930/Prins_Henrik_930810" data-id="930810" data-imgtype="jpg" data-caption="Juli 1974. Foto: Ole Lind"/><p>
To år senere blev de gift, og mens mange syntes, at Margrethe havde giftet sig 
under stand, var det et glimrende parti, mener historikeren Søren Mørch, der 
i bogen 'Nullerne' skriver: 
</p><p>
»Det var ikke til at få øje på nogen kongelig prins, der var værd at bygge på. 
Kongehuset måtte acceptere det næstbedste: en præsentabel, højt uddannet 
udlænding med et anerkendt uplettet generalieblad. Den unge mand var jurist 
fra Sorbonne, med så fremragende kvaliteter, at han havde kunnet klare Qai 
d’Orsays knaldhårde ansættelseskonkurrencer og havde været i stand til at 
gøre så god en karriere i det franske diplomati, at han blev ansat ved 
ambassaden i London, en af de mest prestigiøse i Frankrigs udenrigstjeneste. 
Han var ikke kongelig, men bedre ægtefælle til prinsesse Margrethe kunne 
ikke fremskaffes«. 
</p><p>
Dertil kom, at manden kunne være blevet koncert pianist. Han var blevet 
optaget på det franske musikkonservatorium, men valgte juraen på Sorbonne. 
</p><h3>
Fortrød at han ikke lærte flydende dansk 
</h3><p>
Efter en lovende begyndelse og to sønner, begyndte danskerne og prins Henrik 
at tale forbi hinanden. Vi forstod ikke ham, og han gad tilsyneladende ikke 
forstå os. Vi så ham med dronningen og sønnerne på Amalienborgs balkon, på 
slottet i Frankrig med gravhunde, til jagtmiddage med jægerhat og mavesvære 
strandvejsvenner, og i røg og damp for Danmark med et cigaretrør og sin 
kone. En pyntedukke i ternet tøj og koboltblå jakker med røde syninger på. 
Hans tøj var for stort til Danmark. Der blev skrevet meget, men det var med 
få undtagelser opstillede billeder og gravhundejournalistik til ære for 
billedbladsroyalisterne, og han blev aldrig rigtig accepteret i et land, 
hvor man var mere til hønsestrik end til silkesokker, mere til Prince Light 
end Gauloise og mere til Volvo end Citroên. Bestandigt blev der talt om hans 
franske accent, uagtet at han taler engelsk, dansk, kinesisk og vietnamesisk 
flydende, og kan begå sig på tysk, russisk og svensk. Lige på det punkt har 
der været overensstemmelse mellem prinsens indvandrerhistorie og den moderne 
Danmarkshistorie. Han har måttet sande dét, som alle andre indvandrere har 
måttet sande. Man skal tale dansk og helst uden accent. Prinsesserne Mary, 
Alexandra og Marie var klar over det. Henrik blev det for sent. 
</p><p>
»Jeg formoder, at folk må have sagt til sig selv: Denne prins er ligeglad med 
os, og han vil ikke lære vores sprog, og han ringeagter os uden tvivl. Mange 
har troet, at jeg ikke ville være dansker«, siger Prinsen i journalisten 
Stéphanie Surrugues anmelderroste biografi, 'ENEgænger', og tilføjer: »Jeg 
negligererede virkeligheden af sproget, jeg ringeagtede det ikke. Aldrig i 
livet. I dag ved jeg, at jeg aldrig kommer til at tale 100 procent flydende 
dansk. Det indrømmer jeg gerne. Det ærgrer mig forfærdeligt«. 
</p><p>
Måske betød det også, at Danmark aldrig udnyttede de evner, han ifølge 
historikeren Søren Mørch har så rigeligt af. 
</p><p>
»Prins Henrik er formentlig et af de bedst begavede medlemmer, den danske 
kongefamilie nogensinde har haft. Han er utvivlsomt den bedst uddannede. Han 
har sat sig bedre ind i dansk historie og kultur end det overvejende flertal 
af danskerne. Men der er ingen, der har villet bruge hans evner, dannelse, 
uddannelse eller kundskaber. Han er ikke blevet respekteret - kun 
latterliggjort og tilsidesat. Hvorfor er hans evner aldrig blevet brugt? 
Hvorfor er hans talenter bare blevet sat til side? Hvad er hemmeligheden?«, 
spørger Søren Mørch i bogen 'Nullerne' og svarer selv: Hans blod er ikke 
blåt nok. 
</p><p>
»Prins Henrik er ikke kongelig! Det skal man nemlig være født til«. 
</p><h3>
Forfatteren og digteren 
</h3><p>
De senere år er der imidlertid sket noget mellem prinsen og danskerne. Han 
begyndte at skrive bøger, og danskerne begyndte at forstå ham. 
</p><p>
»Den er i en klasse for sig. 'Skæbne forpligter' har litterært niveau, det er 
fremragende læsning, i visse passager ypperligt, som i den duft og 
sansemættede skildring af en indokinesisk barndom, men alt i alt er der tale 
om en bog, der overbeviser ved sine meninger, sine ærligt vedståede 
holdninger, først og sidst med sin omfattende erfaringsverden, der siger 
spar to til dét, de fleste af os kommer fra«, skrev Ulrik Høy om 
erindringsbogen fra 1996. Og senere udenrigsminister Per Stig Møller skrev: 
</p><p>
»Prins Henrik kunne mageligt have skrevet nogle nydelige erindringer om det 
livseventyr, der gav en fransk dreng fra Indokina prinsessen af Danmark. Han 
kunne have skrevet smukt om sine rejser og pænt om alle de store mænd og 
kvinder han har mødt i embeds medfør. De skulle nok blive solgt. Men prins 
Henrik har villet mere end det. Han har vovet at skrive ironisk, indfølende, 
meningsfyldt og sarkastisk om sit liv og sine meninger. Derved har Prinsen 
leveret en ikke alene velskrevet, men indholdsrig, udfordrende og ærlig bog. 
Prinsen tillader sig ligefrem at være ironisk på os danskeres bekostning. Vi 
er nationalister og råber vores fortræffeligheder ud fra alle 
verdenshjørner, hvorved vi mener at bevise, »at et lille land kan buldre 
lige så meget som et stort«. Er det ikke en bedrift?«. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00930/Retroserie__Dronnin_930827" data-id="930827" data-imgtype="jpg" data-caption="Juni 2011. Foto: Jens Dresling"/><p>
Siden kom de erotiske digte, prins Henrik blev kaldt 'funky', han var stadig 
kongen i dronningens liv, hans strandvejsvenner viste sig som rigtige 
venner, der ikke bare var snobber med det hele i maven, som søgte lidt royal 
stråleglans, og selv om Frederik og Joachim blev opdraget håndfast, var der 
aldrig tvivl om kærligheden. Da Prins Henrik i 2014 besøgte Christiania 
efter, at Politiets Efterretningstjeneste mente, at det var for farligt at 
have Pia Kjærsgaard med derud, gik billedet af prinsen og christianitterne i 
triumftog på de sociale medier, og da han fyldte 80 sidste år , udkom bladet 
Euroman som én lang hyldest til prinsen. En række kendte mennesker var 
inviteret til at skrive, og tv-værten Anders Lund Madsen skrev blandt andet 
om et møde med prinsen, han havde i sommeren 2000 på Christiansminde Strand 
i Svendborg, hvor Anders Lund Madsen og Søren Østergaard havde inviteret 
prins Henrik til forestillingen i deres Zirkus Nemo. 
</p><p>
»De kom i Deres chalup ude fra Kongeskibet som lå for anker, og den lagde til 
ved den lille badebro henne ved iskiosken, og så steg de i land i Deres 
hvide admiralsuniform og Deres topgejlede sko og skridtede sorgløst, ja 
ligefrem muntert, grænsende til det overstadige ind mod stranden mellem 
legende børn og sovende ølmaver og tasker og muslingeskaller og døde 
krapper. Det var en dans, jeg så den dag. Et møde mellem naturen og 
kulturen, et sammenstød uden skrammer og buler, fordi de ene af parterne 
havde ynden, elegancen og frem for alt letheden til at ramme uden at røre. 
Den dag så jeg Deres storhed«. 
</p><p>
Alligevel vil prins Henrik for mange danskere altid være tudeprinsen, der 
hellere ville være konge. Han har flere gange sagt, at hans kongedrøm er en 
presseopfindelse, og at han bare ønsker sig en titel, der ikke gør ham til 
sin kones skødehund. 
</p><p>
»Det er jo altså min egen skyld, at jeg ikke forstod mentaliteten, da jeg 
ankom til Danmark i 1960’erne; at man gerne vil bryste sig af ligestillingen 
i samfundet generelt, men ikke på toppen af samfundspyramiden. Det har jeg 
nu forstået«, siger han i 'ENEgænger' og sammenligner med sin søn, 
kronprinsen. 
</p><p>
»Forestil Dem ramaskriget, hvis min søn, når han er blevet konge, bestemmer, 
at hans kone bare skal være prinsesse, ikke dronning. Forestil Dem, at kong 
Frederik havde sagt til min svigermor, at hun bare skulle være prinsesse 
Ingrid«, siger prinsen, der nægter at bøje sig for folkekravet om, at han 
ikke må sige det, man ikke må sige. 
</p><p>
»Jeg insisterer på at tale højt om det, inden jeg dør«, siger han i 
'ENEgænger'. 
</p><h3>
Mandfolk og nasseprins 
</h3><p>
Det gør han så. Forleden tog han i hvert fald til Venedig, og på DR's 
succesfulde radioprogram, Monte Carlo, hvor man dyrker Prins Henrik, blev 
værten Peter Falktoft meget glad. Dels over at prinsen ikke var syg. Dels 
over formatet hos denne store nydansker. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00930/Prins_Henrik_rejste_930822" data-id="930822" data-imgtype="jpg" data-caption="Marts 2015. Foto: Mads Nissen"/><p>
»Jeg bliver kun mere begejstret. Det kommer i kølvandet på det udbrud på 
hollandsk tv, hvor han for alvor ytrede sit mishag ved kun at være gemal og 
ikke konge. Så skulle man umiddelbart tro, at han ville holde sig i ro under 
radaren i et stykke tid, men tværtimod. Så banker han til Venedig, og det er 
jo hans måde at kommunikere på. Det er hans måde at kommunikere på til dem, 
der holder af ham lige som jeg. Han stikker lige til Venedig. Det siger jo i 
virkeligheden mere end 1.000 ord at tage til Venedig efter sin kones 75 års 
fødselsdag, hvor man har lavet den klassiske: Jeg kan ikke den dag«, siger 
Peter Falktoft, der kalder Prinsens demonstrative vilje til at være levemand 
og konge i sit eget liv for det tætteste »... vi kommer på et enmandsoprør 
mod den nypuritanisme, der er kommet over landet, siden alle fik adgang til 
at ytre sig på de sociale medier, og folkedybet for alvor så dagens lys«. 
</p><p>
»Når jeg bliver allermest glad, er det, når virkeligheden overgår min egen 
fantasi. Vi havde siddet dagen før på Monte Carlo og tænkt: Hvorfor er han 
syg? Gider han virkelig ikke? Men vi havde ikke i vores vildeste fantasi 
forestillet os, at han ville tage til Venedig«, siger Peter Falktoft, der 
bedyrer, at han mener det fra bunden af sit hjerte. 
</p><p>
»Jeg elsker, når folk ikke føjer folkedybet. Han er jo 80 nu. Tænk at peake 
som 80-årig. Når man ikke jagter bifaldet, så er bifaldet altid størst til 
sidst. Han er jo først blevet populær i nyere tid, og det er jo dejligt, at 
han får blomsterne, mens han stadig kan dufte til dem«, mener Peter 
Falktoft, der på Facebook skrev at »Ord kan ikke beskrive, hvor meget jeg 
elsker Henry«, da han opdagede, at prinsen var rask. Knap 6.000 har liket 
det udsagn. 
</p><p>
Men der er også nogle, der ikke kan holde prinsen ud. 
</p><p>
»Han har nasset og pisset på Danmark og de danskere, der nu i 50 år har 
forgyldt den franske bondedreng fra Cahors. Han ydmygede sin hustru dronning 
Margrethe på hendes 75 års fødselsdag, hvor gemen kan man blive føj for 
helvede«, skriver Peter S i Ekstra Bladet, der samtidig med, at avisen 
kalder ham Kongen, aldrig har forbigået en lejlighed til at bringe billeder 
af en meget stor prins i meget små badebukser. Nu kalder de ham Kong Pjæk, 
og en anden læser, Jakob Hviid, skriver i avisen: »En forsmået, hysterisk 
egoistisk franskmand, som nu giver igen, fordi han er sur over, at han ikke 
blev Konge af Danmark«. 
</p><p>
Selv skrev Kongen, der blev fanget i et prinsebur, et digt i år 2000, hvor der 
står: »Endog et kongeligt palads med tusind døre, vide fløje, kan være 
trangt og mangle plads«. 
</p><p>
Men han kom trods alt hjem i tirsdags. 
</p><p class=" bl-elem"><i class=" bl-elem">Publiceret 26. april 2015</i></p>	
</div>
</div></body></html>
