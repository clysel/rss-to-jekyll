---
layout:     post
title: 	    "Efter fire års krig i Syrien: 7-årige taler om selvmord "
post_author:	    
post_date:	    Sun, 01 Mar 2015 22:21:32 +0100
post_site:	    politiken.dk 
post_link:	    http://politiken.dk/udland/fokus_int/fokus_IS/ECE2568911/efter-fire-aars-krig-i-syrien-7-aarige-taler-om-selvmord/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4>Kampen mod Islamisk Stat</h4>
<div class="fakta-body"><p>
Terrorbevægelsen <b>Islamisk Stat </b>levede et i medierne stort set 
ukendt liv indtil sommeren 2014, hvor gruppen indtog Iraks næststørste by, 
Mosul, og udnævnte <b>Abu Bakr al-Baghdadi</b> til kalif.
</p>
<p>
Gruppen er i gang med at <b>opbygge en stat</b> baseret på islamiske 
principper i de områder, den kontrollerer i Syrien og Irak.
</p>
<p>
Den har <b>henrettet civile og drevet tusinder på flugt</b>. Den er 
berygtet for offentlige korsfæstelser og forfølgelse af alle, der ikke 
bekender sig til den islamiske stat, <b>kalifatet</b>.
</p>
<p>
USA-ledede koalitioner indledte i august og september 2014 <b>bombetogter mod 
Islamisk Stat</b> i Irak og Syrien. Danmark deltager <b>med syv kampfly</b> 
i krigen mod gruppen i Irak.
</p>
<p>
<a href="http://politiken.dk/udland/fokus_int/fokus_IS/ECE2405559/faa-styr-paa-islamisk-stat-det-begyndte-med-de-to-taarne-/"> 
</a><img src="http://multimedia.pol.dk/archive/00911/NET-syrien-IS-besat_911992d.jpg" alt="" border="0"/></p>

</div>
</div>
<div class="art-quote article-box">
<p class="quote"/>
<blockquote>
<p class="quote-txt">
Vi ved, at man rekrutterer børn på begge sider i konflikten, og når børn har 
det så skidt og føler den magtesløshed, så bliver de til nemme ofre
</p>
<p class="sender">
Børnepsykolog Anne-Sophie Dybdal 
</p>
</blockquote>
</div><p>
De har set fædre blive skudt og børn blive mishandlet. Mange af dem har 
oplevet at flygte for livet, med eller uden deres familie, mens hjembyen 
blev sønderbombet, og andre igen sidder alene tilbage med en følelsesmæssigt 
fraværende mor, fordi faderen har valgt at rejse tilbage til Syrien for at 
kæmpe. 
</p><p>
Krigen i Syrien går i marts måned ind i sit femte år, og Red Barnets 
medarbejdere fra flygtningelejre i nabolandene rapporterer om de værste 
psykiske tilstande hos de syriske børn nogensinde. 
</p><p>
De oplever blandt andet, at børn helt ned til 7-årsalderen taler om at tage 
deres eget liv. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/udland/ECE2568833/oproererne-i-krigshaerget-aleppo-afviser-fn-vaabenhvile/">Oprørerne i krigshærget Aleppo 
afviser FN-våbenhvile</a></p><p>
»Samtidig er der nogle steder en stærk stemning af hævn. De lidt ældre børn 
bliver måske fristet til at lade sig rekruttere, fordi de vil tilbage til 
Syrien og kæmpe for den ene eller anden gruppe«, fortæller Red Barnets 
børnepsykolog Anne-Sophie Dybdal. 
</p><p>
»Vi ved, at man rekrutterer børn på begge sider i konflikten, og når børn har 
det så skidt og føler den magtesløshed, så bliver de til nemme ofre«, siger 
hun. 
</p><p>
Hun er for nylig vendt hjem efter et ophold i en af flygtningelejrene i Amman 
i Jordan. 
</p><p>
Hun besøgte lejren, fordi der kom flere meldinger om symptomer på alvorlige 
psykiske lidelser hos børnene, og nu har hun ved selvsyn bekræftet, at 
situationen er »noget af det værste, vi har set«. 
</p><h3>
Børnene genoplever deres traumer 
</h3><p>
I Syrien, Libanon, Irak og Jordan har Red Barnet beskyttede områder for børn, 
hvor lokale såkaldte psykosociale eksperter, der arbejder for Red Barnet, 
tager sig af dem. De er alle blevet trænet i, hvordan man beskytter børn og 
arbejder med deres traumer. 
</p><p>
Børn helt ned til 4-årsalderen genoplever deres oplevelser fra Syrien i 
lejrene, hvor de ellers er i sikkerhed, forklarer Anne-Sophie Dybdal. 
</p><p>
De kan eksempelvis finde på at gemme sig under bordene, flygte eller få 
fysiske panik-reaktioner eller raserianfald, fordi deres centralnervesystem 
sender besked til kroppen om at kæmpe for sit liv. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/udland/fokus_int/fokus_IS/ECE2568959/islamisk-stat-loeslader-28-kristne-syrere/">Islamisk Stat løslader 28 
kristne syrere</a></p><p>
Desværre er der ikke nok psykiatere til at behandle alle de børn, der har brug 
for det, og derfor træner Anne-Sophie Dybdal de psykosociale eksperter i 
udvidet psykisk førstehjælp. 
</p><p>
Det er blandt andet hendes opgave at tilrettelægge programmer for, hvordan 
medarbejderne bedst tager sig af børnene, men der ligger også en opgave i at 
tage sig af medarbejderne. Det er psykisk hårdt for dem at arbejde med de 
traumatiserede børn måned efter måned. 
</p><p>
»Særligt vores syriske kolleger er jo direkte påvirket af konflikten selv. Det 
hjælper dem at hjælpe børnene, men de bærer også på nogle sår selv«, siger 
hun. 
</p><h3>
5,7 millioner børn på flugt 
</h3><p>
Krigen i Syrien er på nuværende tidspunkt den største humanitære katastrofe i 
verden. I 2014 mistede mindst 76.000 livet, og tusindvis af mennesker er 
drevet på flugt. 
</p><p>
De seneste tal viser, at alene 5,7 millioner syriske børn, svarende til den 
danske befolkning, er flygtet - 3,8 millioner opholder sig i Syrien, mens 
1,9 millioner er i et naboland. 
</p><p>
Over to millioner syriske børn går i dag ikke i skole, efter hver fjerde skole 
i landet er lukket, og i nabolandenes flygtningelejre er det mindre end 
halvdelen af børnene, der modtager undervisning. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/udland/fokus_int/fokus_IS/ECE2564666/is-chefboeddel-menes-at-vaere-identificeret/">IS' chefbøddel menes at være 
identificeret</a></p><p>
I Red Barnets lejre prøver man at få børnene i skole, og medarbejderne tæller 
de fremmødte og opsøger dem, der eventuelt mangler til aktiviteter. Det 
hjælper nemlig børnene, når de kan mærke, at der er nogen, der holder øje 
med dem. 
</p><p>
»Vi er bekymrede for de enkelte børn, fordi der er en stor risiko for, at de 
får en vedvarende depression. At de går ind i voksenlivet uden at have lært 
noget, fordi de er stressede og ikke kan koncentrere sig, at de får svært 
ved at omgås andre, mister tilliden og fornemmelsen for, hvad der er sundt 
for dem selv, og hvad der ikke er«, siger Anne-Sophie Dybdal, der frygter, 
at børnenes psykiske lidelser vil få en afgørende negativ effekt for deres 
fremtid: 
</p><p>
»Jeg kan ikke lade være med at tænke over, hvordan det vil påvirke en senere 
fredsproces, at der er så mange med så alvorlige psykiske men«. 
</p><p class=" bl-elem"><b class="ext-link">SE FOTOS FRA 2012</b><a class="embeddedlink" href="http://politiken.dk/fotografier/nyhedsfoto/ECE1763606/syriske-boern-er-haardt-maerket-af-krigen/">Syriske børn er hårdt mærket af 
krigen</a></p>	
</div>
</div></body></html>
