---
layout:     post
title: 	    "Central terrorforklaring angribes"
post_author:	    
post_date:	    Fri, 08 May 2015 22:44:16 +0200
post_site:	    politiken.dk 
post_link:	    http://politiken.dk/indland/fokus_danmark/fokus_terror/ECE2662227/central-terrorforklaring-angribes/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4>Terror i København</h4>
<div class="fakta-body"><p>
To civile blev dræbt og seks betjente såret under <b>det værste 
angreb</b> på dansk jord i nyere tid. 
</p>
<p>
Lørdag 14. februar 2015 klokken 15.33 angreb gerningsmanden et møde om <b>ytringsfrihed</b>, 
der foregik i kulturhuset Krudttønden på Østerbro. En bliver dræbt og fire 
betjente såret. 
</p>
<p>
Natten til søndag cirka klokken 00.45 slår terroristen til mod <b>synagogen</b> 
i Krystalgade. En frivillig vagt myrdes og to politifolk såres. 
</p>
<p>
Nogle timer senere dræbes han under en <b>skudveksling</b> med politiet 
på Svanevej ved Nørrebro Station. 
</p>

</div>
</div>
<p>
En kilde tæt på processen sår nu alvorlig tvivl om regeringens påstand om, at 
Politiets Efterretningstjeneste (PET) og politimyndighederne pyntede på 
sandheden om bevogtningen af synagogen i Krystalgade inden terrorangrebet i 
februar. 
</p><p>
Justitsminister Mette Frederiksen har forklaret, at PET eller politiet i 
forløbet efter terrorangrebet gav oplysninger til regeringen om, at 
synagogebevogtningen blev etableret umiddelbart efter første angreb på 
Krudttønden, men en central kilde oplyser nu til Politiken, at en sådan type 
oplysning slet ikke blev givet til regeringen. 
</p><h3>
Strengt fortroligt 
</h3><p>
Kilden fortæller, at det ikke på noget tidspunkt på møderne mellem de 
relevante myndigheders topfigurer og regeringen blev nævnt, at bevogtningen 
ved synagogen blev etableret øjeblikkeligt. Møder af den type finder sted i 
regi af regeringens Sikkerhedsudvalg, der er underlagt streng fortrolighed. 
</p><p>
Justitsminister Mette Frederiksen (S) har ellers i denne uge kritiseret, at 
PET tilsyneladende gav et forkert billede af, hvornår overvågningen af 
synagogen blev sat i værk. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/politik/ECE2659456/redaktoer-terror-redegoerelse-er-sten-i-skoen-for-statslederen-thorning/">Redaktør: Terror-redegørelse 
er sten i skoen for ’statslederen’ Thorning</a></p><p>
En misinformation, som kunne forklare, hvad der fik statsminister Helle 
Thorning-Schmidt (S) til fejlagtigt at hævde, at sikkerheden »øjeblikkeligt« 
efter terrorangrebet ved Krudttønden blev øget ved synagogen. 
</p><p>
Svaret kom, da en israelsk journalist på et pressemøde 16. februar spurgte, 
hvorfor der ikke var sket mere for at forbedre sikkerheden for den jødiske 
minoritet. 
</p><h3>
PET-chef forflyttet 
</h3><p>
I denne uge kom det frem, at der i virkeligheden gik tæt ved fire timer, fra 
skyderiet ved Krudttønden fandt sted, til synagogen blev forsynet med fast 
bevogtning, selv om der samme aften blev holdt en jødisk konfirmation i 
synagogen. 
</p><p>
Frederiksen antydede onsdag, at statsministeren var kommet til at give 
forkerte oplysninger om sikkerheden ved synagogen, fordi PET havde givet 
fejlagtige oplysninger til regeringen: »Jeg kan konstatere, at det billede, 
vi kan se tegne sig med evalueringen, som er det korrekte, ikke umiddelbart 
er det, der er bibragt regeringen«. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/fokus_danmark/fokus_terror/ECE2658378/portraet-ambitioes-jurist-fr-vild-i-pets-rodebutik/">Portræt: Ambitiøs jurist fór 
vild i PET’s rodebutik</a></p><p>
Med citatet frikender hun i realiteten statsministeren for at have tegnet et 
fejlagtigt billede af beskyttelsen af jøderne. Problemet lå hos 
myndighederne, der havde efterladt et forkert indtryk til ministrene. 
</p><p>
Umiddelbart inden pressemødet blev PET-chef Jens Madsen forflyttet til anden 
tjeneste. Den anonyme kilde med kendskab til processen påpeger, at hverken 
PET-chefen eller Københavns politidirektør ville have nogen interesse i at 
påstå, at der var etableret bevogtning øjeblikkeligt, når det efterfølgende 
så nemt kunne påvises, at det ikke passede. 
</p><h3>
Tavs statsminister 
</h3><p>
Politiken har forgæves forsøgt at få en kommentar fra afgående PET-chef Jens 
Madsen samt de involverede departementschefer, ministre og Københavns 
politidirektør, der alle var centrale i forløbet. 
</p><p>
Både Statsministeriet og Justitsministeriet har efter at være blevet forelagt 
den nye udlægning ikke ønsket at præcisere, hvad det var for oplysninger, 
der fik Thorning til at tro, at sikkerheden blev skruet op med det samme. 
</p><p>
Justitsministeriet henviser til udtalelser på Frederiksens pressemøde, hvor 
hun sagde, at der blev tegnet et »forkert billede«. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/fokus_danmark/fokus_terror/ECE2660298/joeder-efterlyser-garanti-for-bevogtning/">Jøder efterlyser garanti for 
bevogtning </a></p><p>
Tidligere operativ chef i PET Frank Jensen kender ikke til det konkrete 
forløb, men forklarer: »Den normale kommandovej er, at PET-chefen orienterer 
justitsministeren, som giver oplysninger videre til statsministeren om 
nødvendigt«. 
</p><p>
Siden i fredags har Thorning-Schmidt været tavs om sagen, men de nye 
oplysninger vil stå centralt i de samråd, som både stats- og 
justitsministeren er indkaldt til i den kommende tid. 
</p><p class=" bl-elem">
Venstres retsordfører, Karsten Lauritzen (V), siger: »Det bliver 
statsministeren jo nødt til at redegøre for«. 
</p>	
</div>

</div></body></html>
