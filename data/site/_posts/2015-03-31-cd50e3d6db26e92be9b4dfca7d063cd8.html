---
layout:     post
title: 	    "I aften falder klokken i slag for iransk atomaftale"
post_author:	    
post_date:	    Tue, 31 Mar 2015 06:39:06 +0200
post_site:	    politiken.dk 
post_link:	    http://politiken.dk/udland/ECE2611182/i-aften-falder-klokken-i-slag-for-iransk-atomaftale/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-quote article-box">
<p class="quote"/>
<blockquote>
<p class="quote-txt">
</p><p>
Sanktionerne må hæves på en gang
</p><p class=" bl-elem"/>

<p class="sender">
Ayatollah Khamenei 
</p>
</blockquote>
</div><p>
Hvis bare de igangværende forhandlinger om det iranske atomprogram kun 
handlede om det, ville meget være lettere. Men når tidsfristen udløber i 
aften, skal det endelige dokument ikke bare tilfredsstille de fem faste 
medlemmer af FN’s Sikkerhedsråd plus Tyskland og Iran. Langt fra 
forhandlingsbordet i den schweiziske by Lausanne skal også den amerikanske 
Kongres og Irans religiøse ledelse og militær kunne leve med resultatet. Det 
kan vise sig at blive det sværeste.
</p><p>
Hvis det lykkes at få en aftale, vil det være et historisk gennembrud og et 
afgørende skridt på vejen til at fjerne en af Mellemøstens store 
underliggende konflikter. Et Iran uden planer om atomvåben kan melde sig ind 
i den globale økonomi igen, skabe socioøkonomisk vækst og i bedste fald se 
en middelklasse vokse så meget, at den har noget at miste, hvis Iran i 
fremtiden skulle være med til at destabilisere regionen.
</p><p>
I et knap så godt scenario kan Iran melde sig ind den globale økonomi igen og 
bruge de penge, landet tjener på bl.a. olie, til at øge støtten til 
Assad-styret i Syrien, de shiamuslimske militser i Irak og houthi-oprørerne 
i Yemen. Hverken Irans eller de øvrige landes indblanding i disse konflikter 
indgår i forhandlingerne.
</p><p><b class="ext-link">LÆS OGSÅ</b><a class="embeddedlink" href="http://politiken.dk/udland/ECE2608081/atomaftale-med-iran-kan-vaere-paa-trapperne/">Atomaftale med Iran kan være 
på trapperne</a></p><p>
I Washington er senatorer fra både republikanerne og demokraterne bange for, 
at USA og Vesten giver afkald på kontrolmuligheder og åbner for, at Iran i 
skjul kan konstruere en atombombe, hvis det nuværende sanktionspres ophører.
</p><p>
I Teheran handler bekymringen om suverænitet og ikke mindst økonomi, for 
paradoksalt nok har den iranske revolutionære garde spundet guld på 
sanktionsregimet og de muligheder for indsmugling, der er fulgt med. Falder 
sanktionerne og rykker handlen over i åbne kanaler, vil militæret miste 
indtægter.
</p><h3>
Blødsødenhed
</h3><p>
Allerede inden der ligger en endelig ordlyd, har kritikerne i begge lejre 
udtalt dyb bekymring over deres landes forhandleres påståede blødsødenhed. 
Men indtil der foreligger en endelig tekst, er det for tidligt at iføre sig 
sørgebind, advarer flere iagttagere, der i stedet koncentrerer sig om 
forhandlingernes faktiske indhold.
</p><p>
Ifølge den britiske avis The Guardian er de sidste to store forhindringer for 
en aftale Irans mulighed for forskning i nye urancentrifuger og en ophævelse 
af FN’s sanktioner. Iran er i dag underlagt flere lag sanktioner, hvoraf 
nogle er indført af FN, mens andre er vedtaget af EU og USA. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/udland/ECE2571052/irans-atomprogram-saa-langt-er-forhandlingerne-naaet/">Irans atomprogram: Så langt er 
forhandlingerne nået</a></p><p>
Iran vil gerne af med dem alle sammen på en gang, men her tøver de vestlige 
lande. For hvor de uden problemer selv ville kunne genindføre sanktionerne, 
i tilfælde af at Iran ikke overholder aftalen, er det helt anderledes 
kompliceret med FN, hvor også Kina og Rusland skal være enige.
</p><p>
»Sanktionerne må hæves på en gang, ikke som resultat af fremtidige iranske 
handlinger«, skrev Irans åndelige leder, ayatollah Ali Khamenei, i går.
</p><p>
Vesten forsøger at tilbyde en stribe alternative goder i stedet for en 
ophævelse af FN-sanktionerne, som de vil vente med, til Iran i overbevisende 
grad har demonstreret, at det lever op til aftalen og ikke forsøger at lave 
atomvåben. 
</p><p>
Før sådan et afsnit kan skrives ind i aftalen, skal der være enighed om, 
hvilken myndighed der skal bedømme, om Iran lever op til aftalen, og hvilket 
grundlag den skal dømme ud fra. Det er heller ikke klart. Dertil spørger 
Iran: Hvad sker der, hvis Vesten ikke overholder aftalen?
</p><p>
Søndag aften sagde en af de iranske forhandlere pludselig, at Iran ikke har i 
sinde at sende dele af sit uranarsenal til udlandet. Som resultat af 
tidligere forhandlinger har det ellers i flere måneder været aftalt, at 
Rusland skulle modtage og omskabe dele af det iranske lager, så det antager 
en form, hvor det er meget svært at anvende til våben.
</p><p>
Til den amerikanske avis New York Times siger en anonym amerikansk embedsmand, 
at spørgsmålet om, hvordan Irans uranlagre skal skaffes af vejen, endnu ikke 
er afgjort i forhandlingslokalet.
</p><p>
»Der er mulige løsninger, der har været diskuteret i månedsvis. Men løsningen 
diskuteres stadig«, siger embedsmanden og lader dermed forstå, at en 
løsning, hvor uranlageret bliver og eventuelt destrueres i Iran, stadig er 
til forhandling.
</p><h3>
Valgløfter 
</h3><p>
Når en aftale med Iran lige nu er tættere på end nogensinde før, handler det 
om, at der både i Washington og Teheran er præsidenter, der er gået til valg 
på løfter om forhandlinger. I USA er præsident Barack Obamas anden og sidste 
periode ved et rinde ud, og der er ingen garantier for, at hans afløser 
overhovedet vil indgå i forhandlinger. 
</p><p class=" bl-elem">
Så det skal være nu, hvis det skal være, men som forhandlerne hele tiden 
siger: Intet er aftalt, før alt er aftalt.
</p>	
</div>

</div></body></html>
