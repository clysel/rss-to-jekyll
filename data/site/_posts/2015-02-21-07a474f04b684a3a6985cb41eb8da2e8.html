---
layout:     post
title: 	    "18-årig dansker forbløffer med drømmestart på VM"
post_author:	    
post_date:	    Sat, 21 Feb 2015 15:10:48 +0100
post_site:	    politiken.dk 
post_link:	    http://politiken.dk/sport/cykling/ECE2557350/18-aarig-dansker-forbloeffer-med-droemmestart-paa-vm/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Med en optræden, der struttede af selvtillid, fik 18-årige Amalie Dideriksen 
en drømmestart på sin VM-debut i den olympiske disciplin omnium ved kampen 
om de globale medaljer på Velodrome National i Paris-forstaden 
Saint-Quentin-en-Yvelines.
</p><p>
I den første af mangekampens seks afdelinger,10 km scratch, hvor den unge 
dansker er regerende juniorverdensmester, besatte hun efter imponerende 
offensiv kørsel andenpladsen bag Ausrine Trebaite.
</p><p>
Og selv om der er lang vej endnu, inden der i morgen eftermiddag sættes 
punktum for konkurrencen, kunne Amalie Dideriksen næppe have ønsket sig en 
meget bedre indledning på den krævende styrkeprøve.
</p><h3>
Bedste resultat hidtil som senior
</h3><p>
På forhånd var scratch vurderet som en af de seks udfordringer, hvor Amalie 
Dideriksen havde udsigt til at klare sig bedst, men facit overtræffer nok de 
dristigste forventninger.
</p><p>
I hvert fald har hun ikke præsteret tilsvarende ved sine hidtidige fire 
internationale starter på seniorniveau i omnium.
</p><p>
Ved EM i oktober blev hun således nr. 11, og ved de tre World Cup-stævner i 
Guadalajara i november, London i december og Cali i januar opnåede hun 
placeringer som henholdsvis 6, 3 og 11.
</p><h3>
Fulgte planen til punkt og prikke
</h3><p>
Da da manglede 11 af de 40 omgange, satte Amalie Dideriksen et solofremstød 
ind, efter at Trebaite i selskab med hviderusseren Tatsiana Sharakova og 
ireren Caroline Ryan tidligere havde erobret en runde.
</p><p>
Feltet reagerede ikke på danskerens angreb og i en håndevending lykkedes det 
hende at føre sit forehavende succesrigt til ende.
</p><p>
»Amalie fulgte planen til punkt og prikke«, siger Danmarks Cykle Unions 
assisterende banelandstræner Martin Lollesgaard.
</p><p>
»Vi havde aftalt, at hvis hun besluttede sig for at angribe, skulle hun gøre 
det for fuld styrke, og selv om det måske ikke så sådan ud, så let som hun 
kom rundt, var det netop, hvad hun gjorde«.
</p><p>
»Det var meget vigtigt, at hun lagde ud på denne måde. Det handler om at opnå 
rigtigt gode resultater i de discipliner, hvor hun er bedst, for vi ved, at 
hun får det svært i morgen i 500 meter på tid og omgang med flyvende start. 
Og det hun har lavet nu, kan ingen i hvert fald tage fra hende«.
</p><h3>
OL-guldvinder måtte nøjes med 13.-plads
</h3><p>
I spurten, hvor det sålede kun var fire ryttere, der dystede om sejren, 
formåede Amalie Dideriksen af holde ireren og hviderusseren bag sig.
</p><p>
I opgøret om placeringerne fra femtepladsen og nedefter var det nogle af de 
mest fremtrædende favoritter, der markerede sig i denne rækkefølge: 5. 
Annette Edmondson, Australien, 6. Jolien D’Hoore, Belgien, 7. Kirsten Wild, 
Holland, 8. Sahar Hammer, USA – de seneste to års mester – og 9 Marlies 
Meijas, mens den britiske OL-guldvinder Laura Trott måtte nøjes med 
13.-pladsen.
</p><p class=" bl-elem">
Senere i eftermiddag venter forfølgelsesløb og sent i aften udskilningsløb.
</p>	
</div>
</div></body></html>
