---
layout:     post
title: 	    "Ud af bandelivet: »Jeg følte mig tilbage i fængslet, selv om jeg kunne gå ud ad døren«"
post_author:	    
post_date:	    Mon, 06 Apr 2015 11:54:53 +0200
post_site:	    politiken.dk 
post_link:	    http://politiken.dk/indland/ECE2617372/ud-af-bandelivet-jeg-foelte-mig-tilbage-i-faengslet-selv-om-jeg-kunne-gaa-ud-ad-doeren/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Den 6. september 2013 skulle Nedim Yasar i retten. Tiltalen lød blandt andet 
på vold og afpresning, og at han havde stået bag salg og udbringning af hash 
– et foretagende, der i medierne blev omtalt som ’de brune bude’. 
</p><p>
Nogle måneder forinden havde Nedim meddelt de rockere og bandemedlemmer, han 
sad fængslet sammen med, at han havde tænkt sig at forlade bandemiljøet. 
Reaktionerne var truende, og fængselspersonalet så sig nødsaget til at sætte 
Nedim i isolation. De forsikrede ham om, at han var skrevet op i 
exitprogrammet. Men da dagen for retssagen oprandt, havde Nedim stadig ikke 
hørt et ord om exit fra hverken politiet, kriminalforsorgen eller kommunen. 
</p><div class="art-fakta article-box">
<h4 class="">
Ud af bandelivet</h4>
<h5>
serie </h5>
<div class="fakta-body" data-buildingblock="embedded_factboxlink">
<p><b>Nedim Yasar</b> var leder af banden Los Guerreros og tjente en formue på at 
sælge hash. Men under et fængselsophold for halvandet år siden 
besluttede han sig for at vende bandelivet ryggen. 
</p><p>
Han er en del af Ballerup Kommunes exitprogram for bandemedlemmer, er i gang 
med en hf og arbejder som frivillig i Ungdommens Røde Kors, mens han 
forsøger at vænne sig til et nyt liv. 
</p><p class=" bl-elem"><b>I fire kapitler </b>fortæller Politiken hans historie. 
</p>
</div>
</div><p>
»Jeg vidste jo godt, jeg ville blive løsladt, så jeg var bare sådan helt: Hvor 
fuck skal jeg tage hen? Jeg kunne ikke flytte hjem. Jeg var jo truet på mit 
liv«, siger han. </p><p>
I retten var brødrene fra Nedims bande, Los Guerreros, mødt op for at støtte 
ham. Nedim gjorde det klart, at han ikke havde tænkt sig at vende tilbage 
til bandelivet, og bandemedlemmerne accepterede hans valg. Nedim Yasar blev 
dømt for fem måneders hashsalg, afpresning og hæleri. Han fik et års 
fængsel, men havde siddet varetægtsfængslet så længe, at han kunne tage hjem 
efter retssagen. Det gjorde han så. 
</p><p>
»Jeg vidste ikke, om jeg skulle være glad. Min familie var glad og sådan 
noget, men mit hjerte bankede hele vejen hjem. Jeg tænkte: Nu møder jeg dem. 
Nu kommer de«, fortæller Nedim. 
</p><p>
Han havde mange fjender og, uden sine brødre, ingen beskyttelse. Men det, han 
frygtede mest, var vreden i de grupperinger, der tidligere var hans venner 
og allierede. 
</p><h3>
Sov med kniv i en måned 
</h3><p>
Nedim flyttede tilbage i sin lejlighed, men ville ikke have sin søn på besøg. 
</p><p>
»Jeg turde ikke have ham her; jeg tænkte, at lige pludselig banker det på 
døren«. 
</p><p>
For ikke at tænke for meget over tingene begyndte Nedim at løbetræne hver dag. 
Om natten sov han i sin stue med en kniv inden for rækkevidde. 
</p><p>
»Så en dag var jeg ude og løbe. Jeg havde glemt det hele, for der var ikke 
sket noget i lang tid«. 
</p><div class="art-quote article-box">
<p class="quote"/>
<blockquote>
<p class="quote-txt">
Jeg kunne mærke, at nu begyndte alvoren. Jeg fik koldsved, og det gik op for 
mig, at jeg var tæt på at blive skudt
</p>
</blockquote>
</div><p>
Da Nedim nærmede sig sin opgang, kom fire unge mænd i hættetrøjer ud. En af 
dem trak en pistol. </p><p>
»Du skal bare vide, at vi kalder dig til et møde her en af dagene. Jeg havde 
faktisk fået at vide, at jeg skulle likvidere dig her og nu, men vi ringer 
til dig«, sagde han ifølge Nedim. 
</p><p>
»Det var først, da jeg kom op og satte mig i sofaen, at jeg begyndte at tænke 
over tingene. Jeg kunne mærke, at nu begyndte alvoren. Jeg fik koldsved, og 
det gik op for mig, at jeg var tæt på at blive skudt«, siger Nedim. 
</p><p>
Nedim havde holdt sig fra sine gamle venner og undgået kontakt med 
rocker-miljøet i en måned. Nu var truslen blevet håndgribelig, og episoden 
fik ham til at overveje at vende tilbage til bandemiljøet, samle sine venner 
og gå i krig mod dem, der ville ham til livs. 
</p><p>
I stedet gik han ind på Ballerup Jobcenter. »Jeg vidste jo ikke, hvor jeg 
skulle gå hen«. 
</p><p><b class="ext-link">LÆS 1. KAPITEL</b><a class="embeddedlink" href="http://politiken.dk/indland/ECE2616150/ud-af-bandelivet-der-kommer-en-16-aarig-og-giver-sin-far-en-bmw-og-han-siger-intet/">Ud af bandelivet: »Der kommer 
en 16-årig og giver sin far en BMW, og han siger intet«</a></p><p>
På jobcenteret kunne de ikke se ham i exitprogrammet, og uden at kunne udtale 
sig om, hvad der er sket i fængslet, bekræfter Ballerup Kommunes 
exitmedarbejdere i dag, at Nedim efter alt at dømme aldrig var blevet 
skrevet op i programmet. 
</p><p>
Efter et par telefonopkald gik det derpå stærkt. Nedim fik kontakt til en 
exitkoordinator, og tre dage senere stod et sommerhus i Nordsjælland klar 
til ham. Han kørte selv derop. Undervejs talte han med Rigspolitiet, der 
formanede ham om ikke at vise sig, ikke at ringe til sin familie eller 
snakke med nogen overhovedet. 
</p><p>
»Nu var jeg alene igen. Jeg følte mig tilbage i fængslet, selv om jeg kunne gå 
ud ad døren, som jeg havde lyst til. Jeg vidste ikke, hvad jeg skulle gøre 
af mig selv. Jeg var ude i en skov alene. Det er ensomheden, du skal kæmpe 
med i sådan et exitprogram«, siger Nedim. 
</p><h3>
Forhindringer for bandeexit 
</h3><p>
At dømme ud fra Nedims gengivelser af de ting, som Rigspolitiet dengang 
opsnappede i telefonaflytninger, kan mødet på Ballerup Jobcenter have reddet 
ham fra at ende sine dage i et af de opgør, som politiet plejer at kalde 
banderelaterede. 
</p><p>
Selv om jobcenteret kan virke som et pudsigt sted at gå hen efter en 
dødstrussel, var det også et jobcenter, Omar el-Hussein opsøgte bare 12 dage 
før sit angreb på cafeen Krudttønden og den jødiske synagoge i København 14. 
og 15. januar. Omar el-Hussein fik en aftale 12. januar, men mødte aldrig 
op. To dage senere havde han gjort sig selv til morder og var blevet dræbt 
på åben gade. 
</p><p>
Episoden har sat mange tanker i gang hos Nedim, og den har pustet nyt liv i 
debatten om sammenhængen mellem bandelivet og de ekstremistiske miljøer. 
</p><div class="art-quote article-box">
<p class="quote"/>
<blockquote>
<p class="quote-txt">
Du er ikke i tvivl om, at de høje herrer i bandemiljøet beder fem gange om 
dagen
</p>
</blockquote>
</div><p>
Nedim fortæller blandt andet, hvordan de danske indvandrerbander ofte har en 
tæt tilknytning til moskeerne. </p><p>
»Du er ikke i tvivl om, at de høje herrer i bandemiljøet beder fem gange om 
dagen. Jeg ved det, for jeg sad nogle gange og ventede på, at mine venner 
lige skulle bede. Så kom de ud ad døren igen og var dybt kriminelle«. 
</p><p>
Exitprogrammerne har længe været et omdiskuteret tilbud til rockere og 
bandemedlemmer, der ønsker at forlade de kriminelle miljøer. Modellen har 
fået fornyet interesse, fordi politikere og myndigheder ser programmerne som 
et af de tiltag, der kan hjælpe unge ud af ekstreme miljøer og på den måde 
være en del af indsatsen mod terror. 
</p><p>
Et flertal af partierne i Folketinget afsatte i november sidste år 60,9 
millioner kroner først og fremmest til en forebyggende social indsats, men 
også til exitprogrammer, der ligner det, som Nedim Yasar er en del af. 
</p><p>
Nedim er en af de bare 83 rockere og bandemedlemmer, der ifølge en rapport fra 
Justitsministeriets Forskningskontor har deltaget i et exitprogram fra 2011 
til maj 2014. Han kender til alle de forhindringer, der kan være, og har 
mærket systemets fejl på sin egen krop. 
</p><p><b class="ext-link">LÆS 2. KAPITEL </b><a class="embeddedlink" href="http://politiken.dk/indland/ECE2616859/ud-af-bandelivet-der-var-dage-hvor-jeg-var-sikker-paa-at-jeg-ikke-ville-komme-hjem-om-aftenen/">Ud af bandelivet: »Der var 
dage, hvor jeg var sikker på, at jeg ikke ville komme hjem om aftenen«</a></p><p>
Først og fremmest skal man have kontakt med politiet, som man er vant til at 
nære mistro og had til. Men selv i fængslet, hvor man er i kontakt med 
fængselsbetjente hver eneste dag, kan man ikke bare gå over og bede om at 
komme i exit. Det vækker mistanke hos de andre indsatte, forklarer Nedim. 
</p><p>
»Jeg sagde det til min lærer i fængslet, fordi jeg ved, at han har pligt til 
at sige det videre til Kriminalforsorgen«, siger han og forklarer, at alle 
kriminelle ved, at fængslets ansatte har pligt til at give vigtige 
informationer videre til de relevante myndigheder. 
</p><p>
Derfor er det også vigtigt, påpeger han, at fængselspersonalet forstår, hvad 
de indsatte siger. Fængselsbetjentene selv har efterlyst undervisning i 
arabisk, men ifølge Nedim skal der mere til. Myndighederne skal også lære at 
forstå de signaler, man benytter sig af, når man lever i det kriminelle 
miljø. 
</p><h3>
Alene 
</h3><p>
I dag er det mere end et år siden, at Nedim tog turen op i sommerhuset. En af 
hans kontaktpersoner i kommunen advarede ham undervejs om ensomheden og 
gjorde det klart, at han ville komme til at fortryde undervejs. 
</p><p>
Ingen af advarslerne stod mål med virkeligheden i den nordsjællandske skov, 
der blev hans hjem i de første 14 dage af forløbet. Hver aften holdt Nedims 
tatoverede hænder om controlleren til en PlayStation. Det ene spil Fifa 
afløste det andet, og om natten drømte han, at døren til sommerhuset blev 
sparket ind. At han skulle slås for at overleve. Når han vågnede, kredsede 
tankerne om, hvordan han skulle forsvare sig, hvis mareridtet blev til 
virkelighed og hans gamle venner fra Ballerups rockermiljø fandt ham. 
</p><p class=" bl-elem">
»Jeg var mentalt klar til at stikke folk ned. Jeg gik med en kniv hele 
tiden. Når jeg var ude og løbe, havde jeg en kniv med. Hver gang jeg så en 
Harley, bankede mit hjerte«, fortæller Nedim Yasar. 
</p>	
</div>

</div></body></html>
