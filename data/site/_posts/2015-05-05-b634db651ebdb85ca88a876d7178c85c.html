---
layout:     post
title: 	    "Analyse: I USA taler ingen om selvcensur"
post_author:	    
post_date:	    Tue, 05 May 2015 06:32:43 +0200
post_site:	    politiken.dk 
post_link:	    http://politiken.dk/kultur/medier/ECE2654865/analyse-i-usa-taler-ingen-om-selvcensur/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
To nye begivenheder trækker nu tråde over Atlanten fra Europas diskussion om 
ytringsfrihed. 
</p><p>
Søndag blev to attentatmænd dræbt af politiet, da de skød med maskingeværer 
mod et konferencecenter uden for Dallas, Texas, hvor American Freedom 
Defense Initative (Afdi) udstillede Muhammedtegninger og havde besøg af den 
hollandske højrefløjspolitiker Geert Wilders. 
</p><p>
I nat uddeler amerikansk PEN så sin ytringsfrihedspris til det terrorramte 
franske satireblad Charlie Hebdo. Et valg, der fik seks prominente 
forfattere til at boykotte gallamiddagen, og har fået hundredvis af 
PEN-medlemmer til at skrive under på en protest. 
</p><p><b class="ext-link">ARRANGØR AF MUHAMMED-UDSTILLING </b><a class="embeddedlink" href="http://politiken.dk/udland/ECE2653558/arrangoer-af-muhammed-udstilling-skudattentat-er-krig-mod-ytringsfrihed/">Skudattentat 
er krig mod ytringsfrihed</a></p><p>
Men nu er to af de afgørende komponenter, der har udløst diskussionen i 
Europa, på programmet: en højrefløjsgrupperings møde om ytringsfrihed, der 
bliver mødt med et voldeligt overgreb, og en kulturel polemik, der splitter 
traditionelle alliancer på det venstreintellektuelle parnas. 
</p><h3>
Kontroversielt i USA 
</h3><p>
Europas diskussion om ytringsfrihed og islam bliver betragtet med en vis 
undren i USA, hvor stort set ingen taler om selvcensur i medier eller kunst 
eller føler, at ytringsfriheden er under pres. 
</p><div class="art-quote article-box">
<p class="quote"/>
<blockquote>
<p class="quote-txt">
Få har hidtil følt anledning til at bringe Jyllands-Postens eller Charlie 
Hebdos tegninger i et land, hvor religiøse følelser og spiritualitet tages 
meget alvorligt
</p>
<p class="sender">
Kristian Madsen 
</p>
</blockquote>
</div><p>
Få har hidtil følt anledning til at bringe Jyllands-Postens eller Charlie 
Hebdos tegninger i et land, hvor religiøse følelser og spiritualitet tages 
meget alvorligt. <br/><br/>
Det vil næppe ændre sig efter søndagens attentat, og den moderate mediedækning 
har hidtil været tilbageholdende med at bruge ordet ’terror’.</p><p>
Bortset fra nogle hårde personangreb på præsident Obama er der ikke meget i 
Afdi’s konkrete udsagn, der vil være ekstremt kontroversielt i en dansk 
kontekst, hvor ’naziislamisme’ er på plakatsøjlerne. 
</p><p>
»Hvis de vestlige medier havde trykt de danske tegninger, dengang den 
islamisk-racistiske bevægelse først fik vind i sejlene, ville tegnerne på 
Charlie Hebdo være i live i dag«, sagde Geller til Breibart Texas under en 
demonstration i januar. 
</p><h3>
Avis: »En hadegruppe er en hadegruppe«
</h3><p>
Men i USA regnes Afdi bredt for en racistisk, antimuslismsk gruppe snarere end 
islamkritisk eller antiislamistisk, og Pam Geller regnes for en højreradikal 
tosse. Der er næppe nogen seriøs avis, der ville optage hendes indlæg. 
</p><p>
»Pam Geller er en kræftsvulst på den amerikanske politiske debat«, skriver 
redaktør Josh Marshall på det liberal-venstreorienterede TPM, der 
sammenligner Texas-attentatet med mordet på USA’s nazileder George Lincoln 
Rockwell i 1967. 
</p><p>
»Politisk vold er den største trussel mod frie og fredelige samfund. Men en 
hadegruppe er en hadegruppe, dagen efter at nogen skyder på dem, ligesom det 
var dagen før«. 
</p><p><b class="ext-link">PORTRÆT </b><a class="embeddedlink" href="http://politiken.dk/udland/int_usa/ECE2653950/portraet-pamela-geller-er-anti-islamisternes-bramfrie-stjerne/">Pamela Geller er anti-islamisternes 
bramfrie stjerne</a></p><p>
Protesterne forud for uddelingen af PEN’s ytringsfrihedspris i nat spiller på 
samme grundmelodi. Ja, angrebene på Charlie Hebdo var forfærdelige. Men 
derfor er der ingen grund til at prisbelønne deres tegninger, som f.eks. 
Garry Trudeau, der er kendt for tegneserien Doonesbury, har kaldt »vulgære« 
og »i omegnen af hadefuld retorik«. 
</p><p>
PEN forsøger at finde en stille balance: Charlie Hebdos ærinde med satiren var 
at udstille fundamentalister snarere end at stigmatisere muslimer, lyder det 
i motiveringen, når magasinet i nat modtager prisen. 
</p><p class=" bl-elem">
Man skal derfor ikke vente at se Pam Geller og Afdi som kommende 
prismodtagere. 
</p>	
</div>

</div></body></html>
