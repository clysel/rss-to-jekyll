---
layout:     post
title: 	    "EU-kommission: Vi kender ikke til strid om MAC-adresser andre steder end Danmark"
post_author:	    Magnus Boye
post_date:	    Wed, 25 Feb 2015 05:29:41 +0000
post_site:	    www.version2.dk 
post_link:	    http://www.version2.dk/artikel/eu-kommission-vi-kender-ikke-til-strid-om-mac-adresser-andre-steder-end-danmark-85115?utm_medium=feed&utm_source=version2.dk&utm_campaign=it_nyheder
---
<html><body><div><section class="body"><p>Når Erhvervsstyrelsen i disse dage undersøger fremtiden for trafiksystemer, der opsnapper MAC-adressen fra bilisters smartphone, er der ikke nødvendigvis meget hjælp at hente fra de øvrige EU-lande. I hvert fald kan EU-kommissionen ikke pege på andre lande i samme situation som Danmark.</p>

<p>»Kommissionen er ikke blevet gjort opmærksomme på lignende tilfælde i andre EU-medlemslande,« oplyser kommissionens eksperter, der dog understreger, at medlemslande kan have behandlet problemstillingen uden at inddrage kommissionen.</p>

<p>Kommissionen kendte godt til det igangværende arbejde i Erhvervsstyrelsen, da Version2 henvendte sig.</p>

<p>Trafikovervågning ved hjælp af opsnapning af MAC-adresser er på grund af EU’s direktiv for e-privacy ikke tilladt uden samtykke. Systemet er installeret i flere kommuner, hvoraf flere nu har valgt at sætte overvågningen på pause, mens Erhvervsstyrelsen er i tænkeboks.</p>

<p>Selskabet bag systemet, Blip Systems, har tidligere forklaret, at systmet ikke gemmer de indsamlede MAC-adresser, men hasher og rehasher dem allerede ude i sensoren. Man kan således ikke finde frem til en specifik person ud af det data, der opbevares.</p>

<p>Som en hovedregel vil Europakommissionen ikke kommentere på et specifikt system, som det der er taget i brug i Danmark. Men kommissionens eksperter antyder dog, at man er enig i Erhvervsstyrelsens tolkning: at opsnappe mac-adresser falder ind under unionens privacy-direktiv.</p>

<p>»Hvis et hvilket som helst system indebærer at indsamle information fra folks telefoner, for eksempel en <em>identifier</em> gemt i en smartphone, som identificerer engheden – og som også kobles til personens placering – så falder det ind under Artikel 5(3),« lyder det blandt andet i svaret fra kommissionen.</p>

<p>EU-kommissionen understreger, at reglerne ikke er rettet mod en bestemt teknologi, som for eksempel cookies, til trods for at regelsættet ofte kaldes cookiedirektivet. Formålet er, at beskytte borgernes privatliv – blandt andet ved at forhindre, at borgere ubevidst trackes ved hjælp af <em>identifiers</em> i elektroniske enheder, lyder det fra EU-kommissionen.</p>
  </section></div></body></html>
