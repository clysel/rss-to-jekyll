---
layout:     post
title: 	    "62 km nyt lyslederkabel skal forhindre flere forsinkede tog på Fyn"
post_author:	    Ulrik Andersen
post_date:	    Wed, 06 May 2015 13:00:09 +0000
post_site:	    ing.dk 
post_link:	    http://ing.dk/artikel/62-km-nyt-lyslederkabel-skal-forhindre-flere-forsinkede-tog-paa-fyn-175914
---
<html><body><div><section class="body">
			<p>Togpassagererne på Vestfyn har oplevet mange forsinkelser de sidste par dage. Banedanmark er i gang med forny sporene på den 62 km lange bane - blandt andet ved at rense og forny ballasten under skinnerne. Ballastrensning og -udskiftning foregår ved hjælp af en 200 m lang maskine, der kører langs skinnerne, løfter dem op og suger skærverne ud, så de kan renses og suppleres med nye sten, der har tilstrækkeligt skarpe kanter til at være brugbare til at holde svellerne fast. Men hele fire gange er det lyslederkabel, der forbinder signaler og sporskifter på strækningen blevet gravet over af ballastrensemaskinen. Det har medført flere aflysninger og forsinkelser.</p>
			
			<p>For at forhindre endnu en overgravning har Banedanmark derfor besluttet, at trække et helt nyt lyslederkabel langs hele strækningen - men placeret længere fra sporet. Det fortæller teknisk direktør Søren Boysen fra Banedanmark i en pressemeddelelse.</p>
			<p><figure class="plugin right zoomable"><img data-original-image="http://ing.dk/sites/ing/files/Kort%2520Odense-Fredericia.jpg" src="http://ing.dk/sites/ing/files/styles/w1120_media_right/public/Kort%2520Odense-Fredericia.jpg?itok=S4lKo0JH" alt=""/><figcaption> Hovedopgaverne sporrenoveringen på Vestfyn er at bygge ny sporkasse op på ca. 20 km strækningen og rense ballast i sporet på cirka 55 km. Desuden skal Banedanmark udskifte 30 sporskifter, nedlægge 13 og etablere to helt nye. Banedanmarks mål har været at holde et spor farbart under størstedelen af arbejdet. Men ballastrensningsmaskinen har gravet lyslederkablet, der forbinder signaler og sporskifter over fire gange på få dage. <cite>Foto: Banedanmark</cite></figcaption></figure></p>
			
			<p>»Der er store kræfter på spil, når den 200 meter lange ballastrensermaskine arbejder med at forny underlaget under sporet. For at forebygge risikoen for flere overgravninger af lyslederkablet over de kommende måneders sporarbejde, starter vi nu udrulning og tilslutning af et ekstra lyslederkabel hele vejen fra Middelfart til Odense, så kablet ligger helt forskudt af sporet.«</p>
			<p>Banedanmark gik i gang med at rulle det nye kabel ud i nat og vil fortsætte udrulningen i de kommende dage. Kablet bliver sluttet til sporskifter og signaler i løbet af natten, hvor der ikke er så meget trafik på sporet.</p>
			<p>Se et eksempel på, hvordan en ballastrenser mage til Banedanmarks maskiner arbejder i videoen herunder.</p>
			<p><section class="video plugin"/></p>
			
			<p/></section>
		
		  </div></body></html>
