---
layout:     post
title: 	    "Historisk: Rumsonde besøger dværgplanet i dag"
post_author:	    Anne Marie Lykkegaard
post_date:	    Fri, 06 Mar 2015 11:01:00 +0000
post_site:	    ing.dk 
post_link:	    http://ing.dk/artikel/historisk-rumsonde-besoeger-dvaergplanet-i-dag-174588
---
<html><body><div><section class="body"><p>Dværgplaneten Ceres har længe ligget uforstyrret ude i asteroidebæltet mellem Mars og Jupiter. Men i dag kl.13:20 får den efter planen besøg af NASA’s rumsonde, Dawn, som har været undervejs siden 2007.</p>
			<p>Det er første gang, at en rumsonde går i kredsløb om en dværgplanet, og Dawns observationer skal blandt andet kaste lys på solsystemets unge år og de processer, der ledte til, at planeter som vore egen jord og Mars blev dannet.</p>
			<p>»Observationer af Ceres giver os en mulighed for at lave historisk forskning i rummet og åbne et vindue ind til det tidligste kapitel i vores solsystems historie. Data fra Dawn kan bidrage til et betydeligt gennembrud i vores forståelse af, hvordan solsystemet blev dannet,« siger Jim Green, der er direktør for NASA’s Planetary Science Division, i <a href="http://www.nasa.gov/press/2015/march/nasa-spacecraft-nears-historic-dwarf-planet-arrival/index.html#.VPl4gfyG-s1">en pressemeddelelse</a> fra NASA.</p>
			<p>Astrofysiker Kristoffer Leer ser også frem til, at Dawn går i kredsløb om Ceres, da vi praktisk talt ikke ved særlig meget om den.</p>
			<p>»Ceres er det største objekt i asteroidebæltet, og vi ved intet om den. Derfor er den per definition interessant, og så kommer vi et sted hen, hvor vi ikke har været før,« siger Kristoffer Leer, der er postdoc i astrofysik ved DTU Space.</p>
			<h2>Dawn arbejder ikke med det samme</h2>
			<p>Inden Dawn er kommet ud til Ceres, har den været en tur forbi det næststørste objekt i asteroidebæltet, Vesta. Det er dermed også første gang, at en rumsonde kommer til at være i kredsløb om to objekter.</p>
			
			<p>Selvom Dawn kommer i kredsløb om Ceres i dag, går den ikke i gang med at arbejde med det samme. Den skal nemlig bruge omkring seks uger på at komme tæt nok på Ceres til at lave sine første målinger. Det forventer NASA, at den vil omkring 23. april.</p>
			<p>Derefter vil rumsonden bruger 16 måneder på at undersøge Ceres overflade, form, mineralogi og elementære sammensætning. På den måde håber forskerne, at Ceres kan give en bedre forståelse af, hvilken rolle har spillet Ceres i forhold til dannelse af andre planter.</p>
			<h2>De små objekter oplever en gulalder</h2>
			<p>Generelt oplever de mindre objekter i rummet lige nu en massiv opmærksomhed, fordi de er forholdsvist uudforsket. Rosetta-missionen landede eksempelvis på en komet sidste efterår og til sommer kommer NASA’s New Horizon-mission til Pluto.</p>
			<p>»Det er lidt en guldalder for de små objekter. Det skyldes til dels, at man har set meget på de store planeter, og det her er nogle områder, som ikke er blevet undersøgt, og grundvidenskabeligt kender vi ikke til dem,« siger Kristoffer Leer.</p>
			<p><aside class="plugin right box"><strong>Ceres kunne have været en rigtig planet</strong></aside></p>
			<p>Det særlige ved Ceres er, at den er det største objekt i asteroidebæltet. I 2006 blev den opgraderet fra blot at være en asteroide til at være en dværgplanet ligesom Pluto.</p>
			<p>Men i princippet kunne Ceres ligeså godt have været en planet ligesom Mars, hvis det altså ikke var for Jupiters ødelæggende tyngdekræft, som ifølge Kristoffer Leer har gjort, at Ceres ikke kunne udvikle sig til en rigtig planet. 
			</p>
			<p>Han forklarer, at de små objekter er interssante, fordi de blandt andet kan give os viden om, hvordan Jorden har fået sit vand, og om planeterne virkelig er dannet af mindre stykker.</p>
			<p>»Vi kan måske få svar på, om den model, der siger, at Jorden er dannet af små objekter, der er klumpet sammen, er rigtig. Kometer er også interessante, fordi vi længe har diskuteret, om kometer har bragt vand til Jorden,« siger han.</p>
			<h2>Ceres kan åbne op for minedrift i rummet</h2>
			<p>De data som Dawn sender tilbage om, hvad Ceres består af, kan ifølge Kristoffer Leer åbne op for eventuel minedrift i rummet. Vi mangler nemlig de sjældne jordarter og mineraler, som netop kan findes i større mængder på de mindre objekter i rummet.</p>
			<p>»Det kunne være interessant på længere sigt at besøge Ceres eller andre asteroider med robotmissioner og lave minedrift. Der er nemlig stor sandsynlighed for, at de små objekter består af mineraler og sjældne jordarter, som er en knap ressource på Jorden, fordi de fleste af disse ressourcer ligger inde i Jordens kerne,« siger han.</p>
		</section></div></body></html>
