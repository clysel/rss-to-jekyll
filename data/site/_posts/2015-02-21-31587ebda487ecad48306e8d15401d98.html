---
layout:     post
title: 	    "»STOOL IKKE PÅ NOGEN«"
post_author:	    
post_date:	    Sat, 21 Feb 2015 09:47:31 +0100
post_site:	    politiken.dk 
post_link:	    http://politiken.dk/magasinet/interview/ECE2557076/stool-ikke-paa-nogen/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Egentlig er det et ekstranummer. Yahya Hassans optræden i Ordfabrikken for to 
uger siden var nemlig udsolgt. Men da ekstranummeret skal afvikles, er 
verden en anden. Allerede 100 meter fra Kulturhuset i Indre By er 
forvandlingen synlig. På hjørnet af Nansensgade og pladsen, hvor Kulturhuset 
ligger og lyser ud i aftenmørket, holder den første af politiets 
mandskabsvogne. Med fire betjente udenfor. Ved en anden vogn tæller jeg 14 
uniformer. På vej mod døren passerer endnu 5, og indenfor i foyerens skarpe 
lys blander 8 kampklædte betjente sig med de ventende. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00915/_____Intet_navn_____915143" data-id="915143" data-imgtype="jpg" data-caption="Foto: Jacob Ehrbahn"/><p>
To sidder på en bænk og snakker med løbet fra deres maskinpistoler stikkende 
ned mellem benene. 
</p><p>
Siden Yahya Hassans debutdigte udkom i oktober 2013, har han optrådt under 
politibeskyttelse. Men efter weekendens terrorangreb i København har 
politiet i den grad slået ring om almindeligheden, når den som denne tirsdag 
aften – med en sjat stædighed – afvikles med henkastet småsnak over kaffen 
ved bordene under væggenes medborgerkunst i muntre farver. 
</p><p>
På få uger forvandlede Yahya Hassan sig fra en kriminel rod opvokset i 
betonghettoen Trillegården nær Aarhus til en kompromisløs landeplage af en 
digter, der med piskesmæld i sine sætninger af versaler udstillede sin fars 
vold og det sociale bedrageri og religiøse hykleri i indvandrermiljøet. 
Siden har han været forhadt i visse kredse. Og hyldet i andre. Han kan til 
enhver tid »gå ind på Politiken og sige til dem, at jeg har et digt, som jeg 
vil have på forsiden af debatsektionen«, har han sagt. 
</p><p>
Og korrekt er det i hvert fald, at når Yahya Hassan omsider er villig til at 
stille op og har skrevet et nyt digt, kernen i hans næste samling, står vi 
der. 
</p><p>
Døren går. Ind træder først en kronraget PET-vagt. Med en slående lighed med 
skuespilleren Lars Bom. Så følger orkanens unge øje. Yahya Hassan, der med 
hestehale og iført mørkt jakkesæt, bordeauxrød skjorte og sorte læderstøvler 
bevæger sig ned gennem mængden. Med alles blikke på sig. Og endnu to 
kronragede agenter som bagtrop. 
</p><h3>
En digter melder sig ud 
</h3><p>
Den unge digter træder ind på den sorte scene, åbner sin sorte bog uden at 
løfte blikket mod de halvandet hundrede tilskuere i mørket. Og giver sig til 
at slå. Med versaler. 
</p><p>
»BARNDOM. FEM BØRN PÅ RÆKKE OG EN FAR MED EN KØLLE«
</p><p>
Med samme korte pause mellem hvert ord. Punktum eller ej. En rytme, som efter 
en lydløs metronom. Og med samme mekaniske tryk på alle bogstaver, så hvert 
ord vrides for betydning. 
</p><p>
I første sæt tilbagelægger vi hans opvækst. Før andet sæt bebuder 
konferencieren, en henkastet klædt, midaldrende bybo, at han til sin egen 
forbløffelse må revurdere sin kritiske holdning til ordensmagten. »Rigtig, 
rigtig, rigtig mange tak til de folk, som faktisk passer pissegodt på os«, 
siger han, før klapsalverne lukker sig om scenen. Og: »Så siger vi velkommen 
til en, der heller ikke bøjer sig for noget pres«. 
</p><p>
Denne gang står Yahya Hassan med en stak A4-ark i hånden. Sit nye digt. 
</p><p>
»JEG STOOLER IKKE PÅ GENTAGELSEN«, begynder han. »JEG STOOLER IKKE PÅ 
FØDEVARERNE. JEG STOOLER IKKE PÅ GRISEN ELLER GRØNTSAGEN«
</p><p/><hr class="img-placeholder" data-classname="inline-img" data-src="http://multimedia.pol.dk/archive/00915/_____Intet_navn_____915148" data-id="915148" data-imgtype="jpg"/><p/><hr class="img-placeholder" data-classname="inline-img" data-src="http://multimedia.pol.dk/archive/00915/_____Intet_navn_____915147" data-id="915147" data-imgtype="jpg" data-caption="Foto: Jacob Ehrbahn"/><p>
Heller ikke meningsdannerne stoler han på. Ytringsfriheden eller 
Muhammedtegningerne. Eller profeten, for den sags skyld. Vokalerne, 
konsonanterne eller versalerne. Eller de hundredvis af andre fænomener, 
personer og instanser, han udtrykker sin mistillid til, mens han let 
svedende står bomstille i projektørlyset og melder sig ud. I de næste 26 
minutter. 
</p><p>
Det digt bliver drøjt at læse op rundt om i landet. Og vel også at lægge øre 
til for de to PET-agenter, der med glinsende isser lytter med blandt 
publikum. 
</p><p>
»Det er jo noget med, at jeg er i gang med at skrive en ny bog og sådan noget 
pis«, begynder Yahya Hassan på sit anderledes forsonligt aarhusianske, da vi 
efter seancen tager plads i et stærkt oplyst lokale, da han med et glas 
rødvin og en smøg har givet autografer udenfor. 
</p><p>
»Og det bliver sådan et programdigt, som kommer ind på mange af de ting, min 
bog skal handle om«. 
</p><p><i class=" bl-elem">Du lyder ikke til at stole på ret meget?</i></p><p>
»Det skal man da heller ikke«. 
</p><p><i class=" bl-elem">Hvordan undgår man det?</i></p><p>
»Refleksion! Kildekritik. Man skal ikke tage noget for gode varer. Man må 
sætte sig ind i tingene og være kritisk over for det, man læser og hører. 
Ikke bare tage den første, den nemmeste løsning, som nogle religiøse gør. At 
der er <i>en</i> gud og <i>en</i> profet og en himmel og et helvede, og 
enten er du troende, eller også er du vantro«. 
</p><div class="art-quote article-box">
<p class="quote"/>
<blockquote>
<p class="quote-txt">
Politikere kan være lige så fucked up som imamer. Og kulturjournalister
</p>
</blockquote>
</div><p/><p/><p>
»Men jeg kan også gå hen til en professor på Aarhus Universitet, som mener, at 
han har redegørelsen for det hele. Denne her form for klarsyn, som bare er 
ren indbildning. Politikere kan være lige så fucked up som imamer. Og 
kulturjournalister«. 
</p><p>
Yahya Hassan stoler ikke på bagmanden, skriver han i sit digt. For bagmanden 
»laver penge og hash«, som han siger. Og han stoler heller ikke på 
formanden. For »han laver bilag«. 
</p><p>
»Og det går ud på et. Det er jo det, jeg har set i det her år, hvor jeg har 
bevæget mig i en anden verden«. 
</p><p>
Først færdedes Yahya Hassan blandt svindlerne i underklassen. Nu har han også 
minglet med deres kollegaer i overklassen. Bare med advokat på og sagfører 
og revisor, som han siger. 
</p><p>
»Men jeg har set helt det samme. Hykleri og kriminalitet. Alt det, jeg kendte 
før. Jeg ved også, hvad det vil sige at bo på et godt hotel med roomservice 
på andres regning, og kan godt se, hvor den er gået galt for Lars Løkke«. 
</p><p>
I aftenens løb har han artigt henlagt sine rygepauser til pladsen udenfor. Nu 
opgiver han og fisker en cigaret frem. 
</p><p>
»De der bilag er fandeme onde«, kommer det i røgen. 
</p><p>
»<i>Der</i> kan man svindle. Snyde i skat. Og det gør folk. <i>Helt</i> 
vildt. Lige så snart de kan lave et bilag, så <i>gør</i> de 
det. Du er ikke berettiget. Og du bliver det <i>aldrig</i>. Men du gør det 
alligevel. I de socialt belastede områder kan de tiltuske sig 500-1.000 
kroner i boligstøtte. Men med de her bilag har jeg set folk gøre, hvad de 
ville«. 
</p><p>
Det er et andet parallelsamfund, mener han. Den danske elite. 
</p><p>
»De vil hverken have noget at gøre med den muslimske underklasse eller den 
almindelige dansker. Eliten pisser på den almindelige dansker. Den har bedre 
vilkår og betaler ikke en skid i skat, mens den almindelige dansker bare be<i>ta</i>ler 
og be<i>ta</i>ler«. 
</p><h3>
De nye jøder 
</h3><p>
»JEG STOOLER IKKE PÅ MENINGSDANNERNE. JEG STOOLER IKKE PÅ RYGTERNE. JEG 
STOOLER IKKE PÅ RØSTERNE. JEG STOOLER IKKE PÅ RÆNKERNE«
</p><p>
Egentlig vil Yahya Hassan gerne af med en mærkat. 
</p><p>
»Højrefløjen vidste helt præcis, hvad min bog gik ud på. Jeg var en vred ung 
mand, en islamkritiker, sagde de. Og i medierne er jeg blevet fremstillet 
som en hadefuld antiislamist«. 
</p><p><i class=" bl-elem">Du kritiserede da også islam?</i></p><p>
»Det, jeg har kritiseret, har ikke nogen etnicitet, hudfarve eller religiøs 
overbevisning. Vold, svigt, kriminalitet, socialt bedrageri er jo sociale 
problemer. Det er ikke noget islamisk problem, men måske et problem i 
kulturen i en islamisk underklasse. Altså: O.k. Så stjæler man, og så går 
man lige over og beder«. 
</p><p>
»Vi snakker så meget om muslimske forældres vold. Hvad med da jeg var anbragt 
på institutioner. Solhaven, hvor hele lortet endte med at blive frikendt. 
Jeg <i>var</i> der. Og vi blev tæsket og isoleret og fik virkelig hug af de 
der pædagoger. Det snakker man ikke om. For så er det ikke bare 
muslimerne, der er baryler«. 
</p><p><i class=" bl-elem">Har du ikke bare fået kolde fødder?</i></p><p>
»Overhovedet ikke. Der findes muslimer, som er skrupskøre. Ligesom der findes 
kristne og ateister i det her land, som er skrupskøre. Der er kolossale 
problemer i socialt belastede områder. Men hvem har placeret folk der? 
Flygtninge med samme sociale og historiske baggrund blev mast ind. 
Selvfølgelig opstod der et parallelsamfund«. 
</p><div class="art-quote article-box">
<p class="quote"/>
<blockquote>
<p class="quote-txt">
Jeg bliver daglig taget til indtægt for at være islamkritiker. Pudsigt nok 
både af den muslimske højrefløj og den danske, som er lige racistiske, 
hadefulde, ekstreme og uforsonlige
</p>
</blockquote>
</div><p/><p/><p>
»Jeg bliver daglig taget til indtægt for at være islamkritiker. Pudsigt nok 
både af den muslimske højrefløj og den danske, som er lige racistiske, 
hadefulde, ekstreme og uforsonlige. Deres mål er forskellige, men 
tankegangen, retorikken og menneskesynet er foruroligende ens«. 
</p><p><i class=" bl-elem">Hvis ikke det var islamkritik, du udtrykte, hvad var det så?</i></p><p>
»Jeg kritiserede muslimer, for det var hele mit liv og min opvækst. Altså: 
Slip offerrollen. Men efterfølgende har jeg set, at de danske medier ikke er 
en skid bedre. At den form for indoktrinering og frygt, jeg oplevede hos 
imamen og mine forældre, er fuldstændig det samme, som medierne og 
politikerne udøver. De har bare en større platform«. 
</p><p>
Og fra den hedder det sig i disse dage, at jøderne er udsatte. 
</p><p>
»De er i fare«, parodierer Yahya Hassan med en hvisken. 
</p><p>
»Jøderne bliver udsat for hetz«. 
</p><p>
»Men det er ikke dem, der bliver portrætteret i medierne som usle svin og 
terrorister. Og der har været flere voldelige angreb mod muslimer i Europa 
det sidste stykke tid end mod jøder«. 
</p><h3>
De skjulte dagsordener 
</h3><p>
»JEG STOOLER IKKE PÅ VÅBENHANDLERNE OG SMUGLERNE OG SPONSORERNE. JEG STOOLER 
IKKE PÅ DEMOKRATERNE OG TEKNOKRATERNE OG ARISTOKRATERNE OG PLUTOKRATERNE 
</p><p>
OG PIRATERNE«
</p><p>
Nogle forsøger bevidst at stigmatisere muslimer, mener Yahya Hassan. Og 
spørger man hvorfor, siger han: »På grund af interesserne«. Og læner sig 
tilbage og tager tilløb i sig selv. 
</p><p>
Der er et virvar af forskellige interesser i Mellemøsten, forklarer han så. 
Tyrkerne er med i koalitionen mod Islamisk Stat, men »står og glor«, når 
kurderne bliver myrdet på deres grænse. 
</p><p>
»Og hvad laver den danske kronprins til den der fucking begravelse i 
Saudi-Arabien? De har halshugget, jeg ved ikke hvor mange mennesker. De gør 
fuldstændig det samme som Islamisk Stat. Men der har vi 
forretningsinteresser. Det er to eksempler på hykleri«. 
</p><p>
»Terroristerne bliver sponsoreret. Ikke bare af Vesten. Og alle de arabiske 
lande i koalitionen mod Islamisk Stat er inde i Syrien, fordi det er der, de 
kan tage et landstykke. Israelerne behandler jihadister fra Syrien på 
felthospitaler. Og da Vesten havde nået sine mål i Libyen og Irak, overlod 
man landene til kaos og terrorister. Hvad går <i>det</i> ud på?«. 
</p><p><i class=" bl-elem">Siger du ikke bare, at alle har deres egne dagsordener, som de så smykker 
med en historie om, at de kæmper for det gode?</i></p><p>
»Jo, alle har en dagsorden og en historie. Vi ved, at det ikke er i 
kristendommens navn og for at forsvare de vestlige frihedsværdier, at vi 
griber ind. Men vi er nødsaget til at skabe et billede af, at muslimerne er 
fucked up. Fordi så <i>har</i> vi et påskud for at intervenere«. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00915/_____Intet_navn_____915146" data-id="915146" data-imgtype="jpg" data-caption="Foto: Jacob Ehrbahn"/><p>
Derfor fremstilles alle muslimer som jihadister, mener han. 
</p><p>
»Vi drager paralleller fra en eller anden sindssyg islamist i Islamisk Stat og 
til en almindelig muslim i Danmark. Og hvis en muslim i Danmark gør noget 
dumt, prøver man at stigmatisere muslimerne i de arabiske lande. Det er 
sådan en pingpong, hvor der bliver stigmatiseret begge veje«. 
</p><p>
»Altså: Hvorfor kalder vi den formodede gerningsmand til drabene i København 
for muslim? Han er sgu da først og fremmest kriminel. Hvorfor har vi et 
behov for at skabe en parallel mellem en kriminel voldsmand og den 
almindelige muslim, når vi ikke gør det mellem en sindssyg HA’er og den 
almindelige dansker?«. 
</p><p><i class=" bl-elem">Vel fordi han angreb et møde med en, der har tegnet Muhammed, og en 
synagoge ...</i></p><p>
»Ja, men hvad med Anders Behring Breivik? Sagde vi, at man er nødt til at være 
kristen for at føle sig krænket af, at der afvikles en socialdemokratisk 
lejr på en ø i Norge? Breivik var sgu da ikke <i>kristen</i>. Han 
var <i>fascist</i>, <i>sindssyg</i>, <i>massemorder.</i> Jeg kunne aldrig 
slippe af sted med at sige i TV-avisen, at han gjorde det, fordi han var 
kristen. Men om muslimerne kan man sige det«. 
</p><p>
»Vi <i>ved</i> godt, at almindelige muslimer synes, at angrebet på 
Charlie Hebdo har skadet profeten mere end tegningerne, og at Isis ikke 
repræsenterer almindelige muslimer. Men det bliver ikke formidlet«, siger 
Yahya Hassan. 
</p><p>
Også derfor stoler han ikke på nogen. 
</p><p>
»Altså: Hvad er forskellen på, at en islamist råber ’Allahu akbar’ og dræber 
en håndfuld mennesker, og når Obama råber ’demokrati’ og sender en drone ind 
over Afghanistan?«. 
</p><p><i class=" bl-elem">Er det så i orden at begå terror?</i></p><p>
»Selvfølgelig ikke. Vi skal da holde hinanden fast på folkeretten. Vi bliver <i>nødt</i> 
til at være idealistiske og prøve at gøre det <i>lidt</i> 
bedre. Men det er den samme måde at retfærdiggøre sig på. Både Obama og 
islamisterne bruger fællesværdierne til at opnå noget, som gavner dem selv. 
Islamisten kan sige: Vi kæmper for, at muslimske kvinder ikke bliver slået 
ned på gaden. Hvilken muslim vil ikke støtte op om det? Og Dansk Folkeparti 
kan skrive på en plakat: ’For tryghed’. Jamen, hvem vil ikke have tryghed? 
Men de arbejder for det modsatte. De skaber jo frygt. Det er ligesom, hvis 
jeg skubbede dig i havet bare for at hjælpe dig op igen«. 
</p><p><i class=" bl-elem">Er der overhovedet nogen, som gør noget af andet end egeninteresse?</i></p><p>
»Der vil altid være hykleri. De forhandler og forhandler og forhandler, og 
palæstinenserne lider stadig og bliver stadig bombet. Men tænk engang, hvis <i>ikke</i> 
de havde forhandlet. Så var Palæstina blevet udslettet for længst. Vi holder 
dem i skak ved at snakke om tingene, ved at kritisere og stille krav«
</p><p>
»JEG STOOLER IKKE PÅ AVISERNE. JEG STOOLER IKKE PÅ NÆRSYNET I FJERNSYNET«
</p><p>
Selv har Yahya Hassan brugt sin ytringsfrihed så eftertrykkeligt, at han 
hverken kan tage bus eller tog og daglig bevogtes af PET. Alligevel advarer 
han imod den måde, ytringsfriheden praktiseres på. 
</p><div class="art-quote article-box">
<p class="quote"/>
<blockquote>
<p class="quote-txt">
Som udtryk har jeg hverken et problem med Kurt Westergaards tegning eller Dan 
Parks kollager. Men jeg har et kolossalt problem med den måde, vores medier 
og politikere videreformidler dem på
</p>
</blockquote>
</div><p/><p/><p>
»Som udtryk har jeg hverken et problem med Kurt Westergaards tegning eller Dan 
Parks kollager. Men jeg har et kolossalt problem med den måde, vores medier 
og politikere videreformidler dem på. For de er jo fuldstændig ligeglade med 
kunsten og stregerne. De er kun interesserede i at sige: Islamkritik. Og: 
Ytringsfrihed. Og så bliver kunsten og værdierne udhulet til et politisk 
budskab«, siger han. 
</p><p>
I øvrigt har al den snak om ytringsfrihed kun udsat kunstnerne for 
repressalier, mener han. 
</p><p>
»Og almindelige muslimer bliver bange for at kritisere deres egne, fordi de 
altid bliver misbrugt. Og så ender vi i, at folk censurerer sig selv i 
hverdagen. Og altså: Nu har vi trykt <i>en</i> Muhammedtegning. Hvad 
skete der? Og <i>to</i>. Hvad skete der? Og <i>tre</i>. Skal vi blive <i>ved</i> 
med at trykke Muhammedtegninger?«. 
</p><p><i class=" bl-elem">Hvis vi holdt op, kunne islamisterne forlange, at nu skal alle kvinder gå 
med slør ...</i></p><p>
»Jamen, hvem skulle tvinge dem?«. 
</p><p><i class=" bl-elem">De kunne true med at skyde alle uden.</i></p><p>
»Det er et paranoidt scenarie. Jeg siger ikke, at vi skal stoppe med at trykke 
tegningerne. Jeg synes bare, at vi skal tænke over, hvad budskabet er i det, 
vi trykker. Og hvis du tegner bare for at tegne og lave ravage og vise, at 
du tør, så er det plat«. 
</p><p><i class=" bl-elem">Tror du, at en tegning vil afstedkomme en anden reaktion, bare fordi en 
kunstner mener noget med den?</i></p><p>
»Der vil jo ikke være færre idioter i verden, end der altid har 
været på begge sider. Risikoen er, at der bliver flere og flere <i>danske</i> 
idioter«, smiler han. 
</p><p>
Folk må »få ind i roen«, som han udtrykker det, at de bliver manipuleret med 
fra højre og venstre. 
</p><p>
»Vi taler så meget om terror, men den terror vi bliver udsat mest for, er den 
psykiske terror, medierne og magthaverne udøver mod hele befolkningen ved at 
skabe frygt og tale til svinehunden. Og så råber vi alle sammen: 
Ytringsfrihed! Og samles 30.000 på Østerbro. Men folk aner jo ikke, hvad 
fuck de stiller op til. Spørger man dem, hvad ytringsfrihed er, siger de: 
Retten til at sige <i>hvad</i> som helst, <i>hvor</i> som helst, <i>når</i> 
som helst. Men det <i>kan</i> man jo ikke i praksis«. 
</p><p><i class=" bl-elem">Ytringsfrihed er vel, at ingen kan true os til at tie ...</i></p><p>
»Der er aldrig 100-procents ytringsfrihed. Men der er heller aldrig 
100-procents censur. Man skal altid kunne åbne munden, men der vil også 
altid være en konsekvens«, siger han. 
</p><p>
»Vi risikerer måske ikke som i Rusland at blive bagbollet ude i en skov. Men 
så bliver vi fyret eller mister vores firmabil eller vores taletid. Vi 
bliver sgu da censureret over det hele. Hvis jeg stiller op til slåskamp, må 
jeg være indforstået med, at jeg kan brække min næse. Det er jo ikke 
håndbold. Der er ingen dommer, og hvis vi ønsker at bekæmpe ekstremisterne, 
må vi være indstillet på, at de kæmper tilbage«. 
</p><p><i class=" bl-elem">Så man må affinde sig med, at en tegning kan koste én livet?</i></p><p>
»For mig er det et naturligt vilkår: Kunstnere er igennem historien 
rutinemæssigt blevet mødt med vold, hvis de kritiserede magthaverne. Derfor 
må de træffe et valg, om de vil løbe den risiko eller ej. Jeg har ikke noget 
behov for at male verden lyserød«. 
</p><p>
»Hvis jeg har et problem med Lars H.U.G. og disser ham i et digt, og Lars 
H.U.G. så disser mig tilbage med en endnu bedre sang, kan jeg jo heller ikke 
sige: Jeg dissede dig i et digt, så kan du fandeme ikke være bekendt at 
disse mig tilbage i en sang. Så skal du fandeme skrive et digt. Jeg har <i>mine</i> 
kompetencer. Lars H.U.G. har <i>sine</i>. Og hvis jeg vil bekæmpe 
ekstremismen i et digt, skal jeg ikke tro, at ekstremisten kommer tilbage 
med et digt. Han stiller selvfølgelig med en AK-47«. 
</p><p>
Han sidder lidt og ser frem for sig. 
</p><p>
»Da jeg skrev min digtsamling, ville jeg være den største digter og sælge 
100.000 digtsamlinger«, siger han. 
</p><p>
»Jeg ville være Bob Dylan, mand. Jeg skulle være det helt vilde. Jeg skulle 
være kontroversiel, have livvagter og være alverdens centrum. Det var <i>mit</i>«, 
slår han ud med armene. 
</p><p>
»Og når der så kommer nogen og er sure på mig, kan jeg sgu da ikke tillade mig 
at blive ked af det. Jeg har jo selv givet den hele armen. Satiretegnerne 
ville da også iscenesætte sig selv. De har tænkt: Vi kæmper en værdikamp. Og 
vi er lige så uforsonlige omkring <i>vores</i> værdier, som 
fundamentalisterne er omkring <i>deres</i>. Vi vil kunne tegne <i>alt!</i> 
Kunsten er <i>alt!</i> Og når der så kommer en ubehagelig reaktion ...«, 
siger han og slår over i en bovlam piben. 
</p><p>
»Så er det jo bare harmløs satire. Det er da ikke noget at være sur over«. 
</p><p>
»Kunsten er en væbnet kamp i sig selv, og selvfølgelig vil den blive mødt med 
våben. For digte er farligt for dem, der bliver skrevet om. Og satiren for 
dem, som bliver latterliggjort. 
</p><p>
»USA har deres droner. Terroristerne har et par håndvåben og nogle 
hættetrøjer. Det er kriminelt, når terrorister nakker folk, men det er også 
kriminelt, når Israel bomber Gaza. Og begge dele er bedrøvelige«. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00915/_____Intet_navn_____915145" data-id="915145" data-imgtype="jpg" data-caption="Foto: Jacob Ehrbahn"/><p>
Han standser og ser på mig. 
</p><p>
»Kan du følge mig?«, siger han. 
</p><p>
»Hvad synes du om det her interview?«. 
</p><h3>
Svenskerne får ret 
</h3><p>
Lidt springende, måske. Men sådan må det vel være, når en ung, optændt fyr med 
hestekræfter i hovedet, fornemmelse for sprog og benene plantet i indtil 
flere lejre insisterer på at gabe over et stadig større billede. Mens 
danskerne, mener han, bare har lukket sig om sig selv og først ser 
problemerne, når de krydser landegrænsen i skikkelse af flygtninge. 
</p><p>
»Historisk set husker vi ikke en skid. Folk brokker sig over Charlie Hebdo og 
attentatet i København. Men lavt sat er der blevet dræbt 500.000 civile i 
Irak. Det er jo også derfor. Hvordan kan det være, at der er flyttet 10 nye 
flygtninge ind i vores boligblok? Danskerne begriber ikke, at det også er, 
fordi vi er med i en krig i Irak. Dansk Folkeparti støtter israelerne <i>hundrede</i> 
procent. Fordi de har en fælles fjende: muslimerne. Men havde det ikke været 
for den israelske besættelse, var der aldrig kommet palæstinensere til 
Danmark«. 
</p><p>
Oprettelsen af den jødiske stat var en nødvendighed, mener Yahya Hassan. 
</p><p>
»For jøderne blev kneppet og gasset under Anden Verdenskrig«, siger han. 
</p><div class="art-quote article-box">
<p class="quote"/>
<blockquote>
<p class="quote-txt">
Det er en lige så stor forbrydelse ikke at tage imod flygtninge fra Syrien i 
dag, som det ville have været at afslå at hjælpe jøderne. For de har bare 
byttet roller
</p>
</blockquote>
</div><p/><p/><p>
»Dengang blev jøderne skjult af danskere og hjulpet til Sverige. Dengang var 
det jøderne, der blev kaldt svin og nasserøve. Men det er en lige så stor 
forbrydelse ikke at tage imod flygtninge fra Syrien i dag, som det ville 
have været at afslå at hjælpe jøderne. For de har bare byttet roller«. 
</p><p>
På rejse i Europa med sine digte har Yahya Hassan oplevet den skiftende 
debattone og synes, at nordmændene og svenskerne »gør det utrolig godt i det 
her spørgsmål, selv om svenskerne er røvkedelige og politisk korrekte. Og 
den dag folk begynder at myrde hinanden på grund af sproget og retorikken, 
er det ikke svenskernes måde at tale om tingene på, vi kommer til at pege 
fingre ad«, siger han. 
</p><p>
Og der – midt i mismodet – finder han tilsyneladende noget at sætte en slags 
lid til. 
</p><p>
»Vi danskere er altså nødt til at slappe lidt af. Alle sammen«. 
</p><p>
»Selv om det er uretfærdigt at forlange af muslimer, at de skal tage afstand 
fra fundamentalisterne, fordi det automatisk mistænkeliggør dem. Men de er 
bare <i>nødt</i> til det. Vis noget andet. For det er den <i>eneste</i> 
måde at komme i kontakt med danskerne på«. 
</p><p>
»Det er, ligesom hvis jeg siger: Du har kraftedeme min iPhone i lommen. Så 
siger du: Tjek mine lommer! Og så er det <i>mig</i>, der er en idiot«. 
</p><p>
»Men danskerne må også komme i kontakt med muslimerne. Ligesom en eller anden 
idiot fra Grimhøjmoskeen prøver at kapre alle de muslimske værdier, prøver 
Dansk Folkeparti jo at kapre alle de danske, som om de har prototypen på, 
hvad en dansker er og ikke er. Og vi må ikke miste – for <i>helvede</i> 
altså – den almindelige muslim«, siger han. 
</p><p>
»Og dem er der mange af«. 
</p><p>
Så hvad stoler han på? 
</p><p>
»Jamen, nok alt det, der er <i>imellem</i> tingene. Hvis jeg ikke stoler 
på formanden og bagmanden, må jeg jo stole på det imellem. Jeg stoler vel på 
det hele, samtidig med at jeg ikke stoler på en <i>skid«</i>. 
</p><p>
Han læner sig tilbage i stolen. 
</p><p>
»Det er fandeme svært at svare på«, siger han. »Hvad <i>stoler</i> 
jeg på? 
</p><p><i class=" bl-elem">Din egen fornemmelse måske?</i></p><p>
»Nej!«, griner han. 
</p><p>
»Den stoler jeg over<i>hovedet</i> ikke på! Det skriver jeg også til 
sidst i digtet«. 
</p><p>
Så slår han over i versaler: 
</p><p>
»JEG STOOLER IKKE PÅ SELVTILLIDEN. JEG STOOLER IKKE PÅ LIGESINDEDE«
</p><p class=" bl-elem"><i class=" bl-elem">Publiceret 21. februar 2015</i></p>	
</div>
</div></body></html>
