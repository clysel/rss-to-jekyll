---
layout:     post
title: 	    "Giv nu dyrene fred: Rejseselskaber forbyder turist-droner i Arktis"
post_author:	    Steffen McGhie
post_date:	    Mon, 11 May 2015 12:54:00 +0000
post_site:	    ing.dk 
post_link:	    http://ing.dk/artikel/giv-nu-dyrene-fred-rejseselskaber-forbyder-turist-droner-i-arktis-176023
---
<html><body><div><section class="body">
			<p>Mens brugen af droner på verdensplan vinder hastig udbredelse, og nye sejlruter bliver tilgængelige i de arktiske farvande, skal det være forbudt for passagerer på krydstogter i Arktis at medbringe droner.</p>
			<p>Sådan lyder afgørelsen fra Association of Arctic Expedition Cruise Operators (AECO), medlemsorganisationen for en række internationale ekspeditionskrydstogts-operatører i det arktiske område.</p>
			<p>Medlemmerne omfatter blandt andet danske, svenske, britiske, russiske, canadiske og amerikanske turistvirksomheder.</p>
			<p>Afgørelsen indebærer et generelt forbud mod brugen af droner for alle organisationens gæster i Arktis. AECO’s medlemmer kan dog i særlige tilfælde, som for eksempel i forbindelse med forsknings- eller filmprojekter, give særlig tilladelse til brug af droner.</p>
			<h2>Klimaforandringer øger tilgængelighed</h2>
			<p>Med udviklingen inden for droner følger også en øget risiko for, at dronerne er til gene for mennesker og dyr. For eksempel i forbindelse med støj og nedstyrtede droner, skriver organisationen i en pressemeddelelse.</p>
			
			<p>»Vi ønsker ikke, at vores gæster skal bruge droner for at komme tættere på naturen, fordi brugen af droner uundgåeligt vil øge risikoen for at forstyrre dyr, fugle og andre rejsende. Det ville også være uheldigt, hvis sådanne doner endte i havet eller andre steder og således biddrog til forureningen af den arktiske natur,« siger Frigg Jørgensen, administrerende direktør i AECO i pressemeddelelsen.</p>
			<p>Klimaforandringer i det arktiske område medfører i disse år en øget tilgængelighed og dermed nye muligheder for sejlruter mellem Atlanterhavet og Stillehavet.</p>
			<h2>Flere droner i Arktis</h2>
			<p>Og mens AECO med sin afgørelse vil reducere turistbrugen af droner i området, vil droner formentlig i de kommende år spille en afgørende rolle i mange af Forsvarets og civilsamfundets opgaver i Arktis.</p>
			
			<p>Det er for eksempel en af hovedkonklusionerne i en rapport, som DTU i år har udarbejdet for Uddannelses- og Forskningsministeriet om potentialet ny teknologi i Arktis.</p>
			<p>Redningsopgaver bliver i rapporten fremhævet som områder med oplagte anvendelsesmuligheder for droner, og DTU-forskerne forudser, at man allerede frem mod 2017 kan begynde at benytte eksempelvis Global Hawks, som i dag benyttes af det amerikanske luftvåben og Nasa.</p>
			
			<p>Også Forsvarsministeriet har blikket rettet mod droner til det arktiske område.</p>
			<p>En arbejdsgruppe under Forsvarsministeriet udarbejder i øjeblikket anbefalinger til Christiansborg om forsvarets fremtidige opgaveløsning i Arktis. Og som Ingeniøren skrev i januar, kommer droner også her til at indgå i anbefalingerne.</p>
		</section>
		  </div></body></html>
