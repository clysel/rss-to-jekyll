---
layout:     post
title: 	    "Mexicaner sender Real videre til CL-semifinale i grimt Madrid-derby"
post_author:	    
post_date:	    Wed, 22 Apr 2015 23:16:30 +0200
post_site:	    politiken.dk 
post_link:	    http://politiken.dk/sport/fodbold/championsleague/ECE2639008/mexicaner-sender-real-videre-til-cl-semifinale-i-grimt-madrid-derby/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="clearfix w220 art-present-box fl-right">
<p class="cup-box-title">UEFA Champions League</p>
<p class="last-res">Seneste kampe</p>






</div>
<p>
Egentlig skulle han slet ikke have været med fra start. 
</p><p>
Som så ofte før i sæsonen havde Real Madrids lille mexicanske angriber, Javier 
'Chicharito' Hernández, udsigt til at starte på bænken, da han i løbet af 
ugen forberedte sig til dagens Champions League-kvartfinale mod Atlético 
Madrid. 
</p><p>
Men så blev den normale førsteangriber, Karim Benzema, mod forventning ikke 
sin skade kvit - ligesom de andre profiler Gareth Bale og Luka Modric. 
</p><p>
Derfor stod det i går klart for 'Chicharito' - lejesvenden fra Manchester 
United - at han skulle starte inde på hjemmebanen, Santiago Bernabéu. 
</p><h3>
Ronaldo skabte den afgørende chance 
</h3><p>
Godt 87 minutter inde i kampen viste det sig at være fint, da han sikrede sin 
klub den første sejr over Atlético i sæsonen efter otte forsøg. 
</p><p>
På det tidspunkt havde mexicaneren flere gange været nærgående og afsluttet en 
del af Real Madrids mange angreb mod defensive Atlético, men han havde 
manglet den sidste skarphed og set sine forsøg stoppet af sidenet, målmand 
eller banden bag mål. 
</p><p>
Chancen i slutningen af kampen var dog så stor, at han dårlig kunne brænde 
den. 
</p><p>
Cristiano Ronaldo spillede i høj fart et-to med James Rodriguez på kanten af 
feltet. 
</p><p>
Og da den portugisiske verdensstjerne tiltrak sig opmærksomheden fra både 
forsvar og målmand, var 'Chicharito' helt fri inde på midten. Der fik han 
bolden, og der sendte han den videre ind i det tomme mål. 
</p><h3>
Real dominerede kampen 
</h3><p>
Sådan gik det til, at den lille reservemexicaner afgjorde Madrid-derbyet og 
sendte Real videre til Champions League-semifinalen, hvor de forsvarende 
europamestre kan møde Bayern München, Barcelona eller Juventus. 
</p><p>
Målet fra Javier Hernández faldt stik efter spil og chancer. 
</p><p>
Set over hele kampen havde Real Madrid 19 forsøg mod mål, 8 af dem inden for 
rammen, mens Atlético-spillerne kun forsøgte sig 4 gange, 2 af dem inden for 
rammen. 
</p><p>
Ronaldo så et udmærket frispark blive reddet ved stolpen og brændte en åben 
chance midt i feltet, Sergio Ramos havde et frit hovedstød midt i feltet, 
James Rodriguez sparkede snert forbi. 
</p><p>
Alligevel var det, som om at de helt store muligheder manglede - indtil altså 
Chicharito scorede. 
</p><h3>
Endnu et hårdt og grimt derby 
</h3><p>
Og det er da næppe heller finpoleret spil eller tekniske lækkerier, kampen vil 
blive husket for. Snarere brutalbold og benbrækkerier. 
</p><p>
Som så ofte før var Madrid-derbyet intenst, hårdt spillet og til tider bare 
grimt. 
</p><p>
Talrige gange vred spillerne sig rundt på græsset med overdrevne 
smertensgrimasser i ansigtet, talrige gange gestikulerede spillerne voldsomt 
mod dommeren, talrige gange skubbede spillerne til hinanden - rev og flåede. 
</p><p>
Én af de intense situationer blev afgørende. 
</p><h3>
Hjemmeholdet udnyttede overtal 
</h3><p>
Atléticos Arda Turan stormede frem mod Sergio Ramos, og hævede sit ben, 
hvorefter spanieren sparkede til bolden og ramte undersiden af tyrkerens fod 
en lille smule - men nok til, at Ramos rullede rundt. 
</p><p>
Dommer Felix Brych greb til lommen efter det gule kort og rakte det mod... 
Turan - der rent fysisk prøvede at presse hånden tilbage i lommen. Men uden 
held. 
</p><p>
Det gule kort stod ved magt, og da det var tyrkerens anden, fik han rødt kort 
i det 76. minut. 
</p><p>
Efter det opstod der sprækker i det defensivt orienterede og ret 
velorganiserede Atlético-hold. 
</p><p class=" bl-elem">
Kort tid efter udnyttede Ronaldo de nyopståede muligheder til at flænse 
forsvaret op med sin fart og spille bolden over til den frie 
reserveangriber, mexicanske 'Chicharito' - der afgjorde kampen, selv om han 
egentlig ikke skulle have startet inde. 
</p>	
</div>

</div></body></html>
