---
layout:     post
title: 	    "Briterne satser stort på kvanteteknologi med brug af danske lasere"
post_author:	    Jens Ramskov
post_date:	    Fri, 13 Mar 2015 15:42:09 +0000
post_site:	    ing.dk 
post_link:	    http://ing.dk/artikel/briterne-satser-stort-paa-kvanteteknologi-med-brug-af-danske-lasere-174760
---
<html><body><div><section class="body"><p>Nye fiberlasere fra NKT Photonics i Birkerød er på vej til Birmingham University, som er et af de nye Quantum Technology Hubs, som samlet set støttes med 2,7 mia. kr. over de næste fem år.</p>
			<p>»Den danske kontrakt er kun på få millioner kroner, men det er afgørende, at den er vundet i international konkurrence,« beretter en stolt Jakob Skov, der er adm. direktør for NKT Photonics.</p>
			<p>Professor Kai Bongs’ forskningsgruppe på Birmingham University vil bl.a. bruge fiberlasere til meget nøjagtige tyngdemålinger, som kan identificere ændringer i undergrunden, som kan bruges til at bestemme mængden af olie.</p>
			<p><figure class="plugin right zoomable"><img data-original-image="http://ing.dk/sites/ing/files/Koheras_X15_phase_noise-400px.png" src="http://ing.dk/sites/ing/files/styles/w1120_media_right/public/Koheras_X15_phase_noise-400px.png?itok=nmg22nW6" alt=""/><figcaption> Her ses frekvensstøjen for to af NKT Photonics' Koheras fiberlasere. </figcaption></figure></p>
			<p>Jakob Skov fortæller, at laserne dog også kan anvendes inden for forskning i kvantecomputere, tids- og frekvensstandarder, it-sikkerhed, GPS-navigation, lokalisering af underjordiske rørledninger og arkæologiske skatte og meget mere.</p>
			<p>Fysiker Jens Engholm Pedersen, der er projektleder i udviklingsafdelingen hos NKT Photonics, fortæller, at det er afgørende, at laserne har meget lille amplitude- og frekvensstøj, når de skal indgå i interferometriske opstillinger.</p>
			
			<p>Briterne udfører forsøg med Bose-Einstein kondensater af rubidium-atomer. Et Bose-Einstein kondensat er en tilstand med en temperaturer under en milliontedel grad over det absolutte nulpunkt, hvor mange atomer (millioner eller milliarder) er samlet i en klump, der opfører sig som én samlet partikel.</p>
			<p>Det var bl.a. i forsøg med Bose-Einstein-kondensater, at den danske fysiker Lene V. Hau ved Harvard University reducerede lysets hastighed til først cykeltempo og siden bragte lysstrålen helt i hvile.</p>
			
			<p>Hos Birmingham University udføres et <a href="https://connect.innovateuk.org/web/gg-top-research-project1/overview">Gravity Gradient – Technologies and Opportunities Project</a>, hvor man bestemmer de baner, som to højdemæssigt adskilte atompakker følger under påvirkning af tyngdekraften. Hvis der en anormalitet i undergrunden, eksempelvis i form af et hulrum, vil denne have størst indflydelse på banen for den laveste atompakke. Det højeste atompakke vil derved falde hurtigst.</p>
			<p><figure class="plugin right"><img src="http://ing.dk/sites/ing/files/styles/w1120_media_right/public/ggtop.PNG?itok=IwtucqKI" alt=""/><figcaption> Tyngdeaccelerationen for en atompakke, der frigives i en højde z1, bestemmes ved at finde z2 og z3 henholdsvis efter tiden T og 2T. Hvis undergrunden ikke er fuldstændig homogen, vil g være en funktion af z1, og ved at frigive to forskellige atompakker i lidt forskellig højde kan man bestemme gravitationsgradienten og dermed forholdene i undergrunden. (Grafik: Birmingham University) </figcaption></figure></p>
			<p>Jens Engholm Pedersen fortæller, at det er afgørende i eksperimenterne at belyse rubidiumatomerne med en bølgelængde på 780 nanometer for at opnå et stabilt Bose-Einstein kondensat. Kravene til laserne er særligt høje, fordi der er tale om et interferometrisk måleprincip, hvor man skal sammenligne to størrelser, som er næsten lige store.</p>
			<p>Fiberlaserne fra NKT Photonics kan udsende et meget rent signal med 1560 nm, og ved at sende dette signal gennem en ulineær krystal, kan en indkommende foton ved 1560 nm omdannes til to fotoner ved den halve bølgelængde, uden at det går ud over egenskaberne af laserlyset – derved er der også energibevarelse i processen.</p>
			<p>NKT Photonics er ofte ude for at skulle tilpasse sine systemer til specielle kundekrav, men her er det en færdig hyldevare, som briterne har købt.</p>
		</section></div></body></html>
