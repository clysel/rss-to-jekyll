---
layout:     post
title: 	    "Science Cup-vindere vil give din cykel automatlås"
post_author:	    Magnus Boye
post_date:	    Tue, 12 May 2015 15:07:00 +0000
post_site:	    ing.dk 
post_link:	    http://ing.dk/artikel/science-cup-vindere-vil-give-din-cykel-automatlaas-176061
---
<html><body><div><section class="body">
			<p>Et alment problem, en automatiseret løsning og en stort set fungerende prototype. Det var de udslagsgivende parametre da IDA’s årlige Science Cup i dag blev afgjort.</p>
			<p>Opfinderprisen gik i år til AutoLock – en cykellås, som låser op, når den modtager Bluetooth-signalet fra din smartphone, og låser i, når signalet forsvinder. Opfinderne bag - Anton, Christian, Maria og Lærke fra 2.x på Silkeborg Gymnasium – skal nu på studietur til München.</p>
			<p>Der var tilsyneladende stærkt delte meninger, da det fem mand høje dommerpanel gik afsides for at udpege en vinder samt en anden- og tredjeplads. Godt to timers votering skulle der til, før gruppen kom frem til en beslutning.</p>
			<p>AutoLock-konceptet mødte da også hård og alsidig konkurrence fra alle sider i opfinder-finalen, der i dag udspillede sig i Ingeniørernes Hus på Kalvebod Brygge i København.</p>
			<p><aside class="plugin right box">
			  <strong>Opfinder-dyst</strong></aside></p>
			<p><strong>IDA Science Cup</strong> er en opfinderkonkurrence i biologi, kemi, fysik, teknologi og naturgeografi for gymnasieelever i 2.g i stx og htx.</p>
			<p><strong>Deltagerne</strong> arbejder i projektgrupper på 3-5 elever med et teknisk-naturvidenskabeligt emne, som de selv vælger.</p>
			<p><strong>Opgaven</strong> er at få en idé til et produkt eller en proces, som forbrugere eller virksomheder har brug for.<br/>
			</p>
			<h2>Fiskekroge og lommetørklæder</h2>
			<p>Fem drenge fra Falkonergården Gymnasium ville løse et problem, som flere af dem møder, når de dyrker deres hobby som lystfiskere: Fiskegrej der ruster. Løsningen er ikke så simpel som rustfrit stål, forklarede gruppen. Hvis en fisk slipper fri med en krog i læben, skal krogen ruste væk – ellers har fisken ikke en chance for at overleve.</p>
			<p>Gruppen havde derfor designet den rustforebyggende grejboks, der med magnesiumpulver skal forhindre krogen i at ruste – før den sidder i munden på fisken.</p>
			<p>Nicheopfindelsen fra Falkonergårdens fiskeentusiaster var blandt andet oppe imod det desinficerende papirlommetørklæde, opfundet af fire piger fra Marselisborg Gymnasium. Med ethanol på lommetørklædets ene side og en snotsikker membran på den anden, skulle opfindelsen afhjælpe smittefaren ved at snyde næse i det offentlige rum.</p>
			<p>Begge bud måtte dog vige for den brede appel i den automatiske cykellås, mente dommerpanelet, der også opfordrede gruppen til at arbejde videre med deres idé. Inden da er der dog også andre ting, der presser sig på, ifølge AutoLocks medopfinder Anton Vigen Smolarz:</p>
			<p>»Der er en del skolearbejde, vi har forsømt. Det skal vi nok kigge på nu,« fortæller han.</p>
			<h2>Ellehammer-pris til fyrværkeri-stativ</h2>
			<p>De ti finale-hold er gået videre ud af et felt på i alt 800 tilmeldte. Hvert hold har kæmpet sig til finalen gennem en regional konkurrence, før de i dag kunne indtage scenen i Ingeniørernes Hus.</p>
			<p>Også andre opfinderhold kunne gå fra finalen som prisvindere, for inden førstepladsen i Science Cup blev afsløret, blev der uddelt tre ekstra priser.</p>
			<p>Ellehammerprisen, der uddeles af Ellehammerfonden til finalisten med den bedste prototype, gik til projektet ‘Fire Without Wire’. Holdet fra Slotshaven HTX havde lavet et fyrværkeristativ, der skal antænde raketterne elektronisk på sikker afstand.</p>
			<p>Den rustforebyggende grejboks løb af med prisen for Bæredygtig Innovation uddelt af Nordisk Tang, mens AutoLock-holdet også kunne glæde sig over den såkaldte International Prize, der går til projektet med størst internationalt potentiale.</p>
			<p>Dommer Sara Edske Møller havde også opmuntrende ord til de hold, der måtte gå tomhændet fra finalen.</p>
			<p>»Det værste, I kan gøre, er at droppe jeres idé. I skal arbejde videre med den,« lød opfordringen.</p>
		</section>
		  </div></body></html>
