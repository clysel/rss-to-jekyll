---
layout:     post
title: 	    "Islamisk Stat tager skylden for angreb og gidseldrama i Tunesien"
post_author:	    
post_date:	    Thu, 19 Mar 2015 16:33:05 +0100
post_site:	    politiken.dk 
post_link:	    http://politiken.dk/udland/ECE2595399/islamisk-stat-tager-skylden-for-angreb-og-gidseldrama-i-tunesien/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
I en lydoptagelse tager terrororganisationen Islamisk Stat skylden for 
gårsdagens angreb og gidseldrama i Tunesiens hovedstad Tunis. 
</p><p>
Ifølge nyhedsbureauet Reuters er optagelsen lagt på nettet, og af den skulle 
det fremgå, at de to dræbte gerningsmænd var »riddere af Islamisk Stat«. 
</p><p>
De tunesiske myndigheder har tidligere opjusteret dødstallet. 23 personer 
menes at have mistet livet ved angrebet, herunder tre tunesere og 20 
udenlandske turister fra blandt andet Japan, Italien, Spanien og 
Storbritannien. 
</p><p>
Ifølge CNN blev yderligere 44 personer indlagt efter angrebet, heraf skulle 
otte være blevet udskrevet igen. En person døde i nat af sine kvæstelser. 
</p><p>
Gerningsmændene forsøgte angiveligt først at angribe parlamentet og åbnede 
efterfølgende uden varsel ild mod Bardomuseet, der ligger lige ved siden af. 
Efter skyderiet foran museet blev adskillige turister holdt som gidsler af 
mændene, der bar militæruniformer og var bevæbnede med 
kalasjnikov-automatgeværer. To gerningsmænd blev dræbt, da tunesiske 
sikkerhedsstyker stormede stedet. 
</p><p><b class="ext-link">ØJENVIDNE</b><a class="embeddedlink" href="http://politiken.dk/udland/ECE2593808/oejenvidne-til-skudangreb-i-tunesien-de-skoed-paa-alt-der-bevaegede-sig/">De skød på alt, der bevægede sig</a></p><p>
To spaniere slap i dag ud efter at have overnattet på museet. Der gemte de 
sig, fordi de ikke var sikre på, om angrebet var overstået, skriver CNN, der 
citerer en talsmand fra det spanske udenrigsministerium. 
</p><p>
De to var forinden meldt savnet af det spanske krydstogtskib 'MSC Cruises', 
som de var ankommet til Tunesien på. 
</p><h3>
Et angreb var forventet 
</h3><p>
Politikens korrespondent Martin Selsøe, der befinder sig i Tunis, beskriver 
stemningen i byen dagen efter angrebet. 
</p><p>
»Folk er dybt chokerede og bekymrede for, hvad der nu kommer til at ske«, 
siger han. 
</p><p>
»Men der er også mange, der har sagt, at et angreb var forventet. De kender jo 
situationen i Mellemøsten og i Tunesiens nabolag og havde forestillet sig, 
at der på et tidspunkt ville ske noget. Men det har chokeret, at det, der 
skete, var så voldsomt«. 
</p><p>
Befolkningen i byen er dels bekymrede for den generelle sikkerhedssituation, 
og dels er der spekulationer om, hvad angrebet kommer til at betyde for 
landets indtægter fra turisme. 
</p><p>
»Der er bekymring over økonomien. Tunesien står foran turistsæsonen, og nu får 
hotellerne en masse aflysninger, fordi folk ikke har lyst til at rejse 
hertil«, siger Martin Selsøe. 
</p><h3>
Kaos i Libyen påvirker Tunesien 
</h3><p>
Den tunesiske ministerpræsident Habib Essid har navngivet de to gerningsmænd, 
der mistede livet i går. De er begge tunesere, men ellers er det sparsomt 
med oplysninger om, hvem de er. 
</p><p>
Ifølge flere internationale medier skulle ni personer være blevet anholdt i 
relation til angrebet. Fire af dem skulle have direkte forbindelse til 
gårsdagens attentat. 
</p><p>
Ifølge CNN har Essid også fortalt, at man er på jagt efter tre personer. Det 
er uklart, hvorvidt de tre er i blandt de anholdte, ligesom der ikke er 
entydige meldinger om, hvor mange gerningsmænd, der var til stede ved museet 
i går. 
</p><p><span class="img-contimg-fl-left"><img class="image inlineLightBox" src="http://multimedia.pol.dk/archive/00922/Tunisia_Attack_922201y.jpg" alt="" border="0"/><span class="caption"><span class="f-img-caption">Attraktion. 
</span>Indgange til Bardomuseet er fortsat aspærret. Foto: AP</span></span></p><p>
Martin Selsøe fortæller, at man i Tunesien omtaler attentatet som et 
terrorangreb, og at man kobler det til nabolandet Libyen, hvor militante fra 
Islamisk Stat har vundet et solidt fodfæste. 
</p><p>
»Tunesien har mange hundredetusinde flygtninge fra Libyen, som bliver opfattet 
som en sikkerhedstrussel. Grænsen er meget svær at kontrollere, det strømmer 
frem og tilbage med våben, og det, der er sket nu, bliver tolket ind i den 
sammenhæng, selv om vi endnu ikke ved så meget om, hvem det var, der stod 
bag«, siger han. 
</p><p>
»Så længe Libyen ikke er under kontrol, vil det blive ved med at ligge som en 
trussel mod stabiliteten i Tunesien«, siger han. 
</p><p class=" bl-elem">
Angrebet er det blodigste mod udlændinge i Tunesien siden 2002, da 
terrornetværket al-Qaeda stod bag et selvmordsbombeangreb mod en synagoge på 
øen Djerba. Her blev 14 tyskere, to franskmænd og fem tunesere dræbt. 
</p>	
</div>
</div></body></html>
