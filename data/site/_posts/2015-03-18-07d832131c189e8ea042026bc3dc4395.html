---
layout:     post
title: 	    "Vil du bytte blod for et nyt konsolspil?"
post_author:	    Christian Loiborg
post_date:	    Wed, 18 Mar 2015 12:10:00 +0000
post_site:	    www.version2.dk 
post_link:	    http://www.version2.dk/artikel/vil-du-bytte-blod-et-nyt-konsolspil-105879?utm_medium=feed&utm_source=version2.dk&utm_campaign=it_nyheder
---
<html><body><div><section class="body"><p>I et PR-fremstød i forbindelse med udgivelsen af action-rollespillet Bloodborne afholder PlayStation Danmark på mandag et blodtapningsarrangement på ITU i samarbejde med GivBlod. Det oplyser GivBlod og PlayStation Danmark i en <a href="http://newspublicator.dk/e10/parker/pm/1f2bd80ca7f8780f/ot143954/view/">pressemeddelelse</a>.</p>

<p>Alle, der registrerer sig som nye bloddonorer, kan slå et slag med en terning og få et PlayStation-spil - som eksempelvis 'Bloodborne' - med hjem. Eksisterende bloddonorer kan donere blod på dagen og også få et spil med hjem.</p>

<p>Kvinder er velkomne - men arrangementet skal særligt ramme mændene, lyder det fra GivBlod.</p>

<p>»Tallene viser, at det især er kvinder, der giver blod. Derfor skal vi gøre en indsats for at få fat i mændene, og vi håber, at det lidt alternative samarbejde kan få flere mænd til at overveje at blive bloddonorer,« forklarer Merle Wiborg Romose, kommunikations- og marketingkonsulent i GivBlod, i pressemeddelelsen.</p>

<p>For PlayStation handler det især om at få budskabet om bloddonation ud til et bredere publikum.</p>

<p>»Det er ingen hemmelighed, at mange computerspillere er unge mænd. Derfor er det helt oplagt, at vi i PlayStation hjælper med at fortælle denne målgruppe, hvor vigtigt det er at donere blod. Hvis vi så kan belønne de tapre bloddonorer med et spil, er det jo bare en ekstra bonus. Men det handler først og fremmest om at øge opmærksomheden omkring bloddonation og hjælpe med at redde liv og bekæmpe sygdomme,« siger Bo Michael Christensen, marketingchef i PlayStation Danmark.</p>

<p>I Region Hovedstaden er der ca. 70.000 bloddonorer. De giver i gennemsnit blod 1,3 gange om året. 12 procent af donorerne falder fra om året, og det skyldes oftest alder, sygdom og lignende. Derfor skal der rekrutteres 10.000 nye bloddonorer om året.</p>

<p>Arrangementet afholdes på mandag d. 23. marts mellem 12 og 17 og finder sted på IT-Universitetet i København. Arrangementet er åbent for personer mellem 17 og 66 år. Du kan læse mere om arrangementet på <a href="https://givblod.dk/computerspil-skal-tiltraekke-flere-mandlige-bloddonorer/">GivBlod.dk</a></p>
  </section></div></body></html>
