---
layout:     post
title: 	    "Flere får kræft, men færre dør"
post_author:	    
post_date:	    Fri, 17 Apr 2015 22:31:02 +0200
post_site:	    politiken.dk 
post_link:	    http://politiken.dk/forbrugogliv/sundhedogmotion/sygdom/ECE2633166/flere-faar-kraeft-men-faerre-doer/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Danskerne bliver ældre og ældre, og dermed får flere også stillet diagnosen 
kræft. 
</p><p>
Alligevel dør færre af kræftsygdommene end for blot få år siden. 
</p><p>
15.527 danskere døde af kræft i 2012, som er det år, hvor Kræftens Bekæmpelse 
har de nyeste, gennemanalyserede tal. Det er 14 procent færre dødsfald målt 
i forhold til årtusindskiftet. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/forbrugogliv/sundhedogmotion/ECE2445653/mange-flere-boern-overlever-at-faa-kraeft/">Mange flere børn overlever at 
få kræft</a></p><p>
Det opsigtsvækkende er, at faldet i kræftdødeligheden kommer samtidig med, at 
hele 20 procent flere danskere – 34.812 i 2012 – har fået stillet en 
kræftdiagnose i samme periode. 
</p><h3>
Milliardinvestering giver afkast 
</h3><p>
»Det er dybt tilfredsstillende, at vi nu er kommet derhen, hvor vi i dag er 
kommet på niveau med de lande, vi gerne vil sammenligne os med. Omkring 
årtusindskiftet lå vi alt for dårligt«, siger formand for Danske Regioner, 
Bent Hansen (S). 
</p><p><b class="ext-link">SYGDOM FOR SYGDOM</b><a class="embeddedlink" href="http://politiken.dk/forbrugogliv/sundhedogmotion/sygdom/ECE2632263/derfor-doer-faerre-af-kraeft/">Derfor dør færre af kræft</a></p><div class="art-quote article-box">
<p class="quote"/>
<blockquote>
<p class="quote-txt">
På grund af den lægefaglige udvikling er en kræftdiagnose i dag ikke længere 
en dødsdom, sådan som det i de fleste tilfælde var for årtier siden
</p>
<p class="sender">
Hans Storm, lægelig vicedirektør i Kræftens Bekæmpelse 
</p>
</blockquote>
</div><p>
Tidligere opgørelser over kræftdødelighed og forekomst har vist samme tendens, 
men ifølge Hans Storm, lægelig vicedirektør i Kræftens Bekæmpelse, er 
eksperterne nu langt mere sikre på forklaringen: Milliardinvesteringer og et 
massivt politisk og lægefagligt fokus siden årtusindskiftet »er nu begyndt 
at give det afkast, vi forventede«.</p><p>
»Tidligere opsporing, bedre og hurtigere behandling, bedre medicin og 
målrettet behandling – fordi vi har fået en større og mere nuanceret 
forståelse for de forskellige kræftsygdomme – er væsentlige forklaringer«, 
siger Hans Storm. 
</p><p>
Han understreger, at kræft »fortsat er en meget, meget alvorlig lidelse«. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/forbrugogliv/sundhedogmotion/sygdom/ECE2407728/kraeftekspert-vi-kommer-aldrig-til-at-udrydde-sygdommen/">Kræftekspert: Vi kommer aldrig 
til at udrydde sygdommen</a></p><p>
»Men på grund af den lægefaglige udvikling er en kræftdiagnose i dag ikke 
længere en dødsdom, sådan som det i de fleste tilfælde var for årtier siden. 
Det er en succeshistorie, når så mange i dag overlever deres kræftsygdom«, 
siger Hans Storm. 
</p><p>
Siden år 2000 er antallet af dødsfald relateret til brystkræft faldet med 23 
procent, tarmkræft med 14 procent og lungekræft med 7 procent. Selv om 
dødeligheden for lungekræft ikke virker opsigtsvækkende, så er det en 
markant medvirkende årsag til, at færre danskere overordnet set dør af 
kræft, da netop lungekræft står for mere end hvert tiende kræftdødsfald – 
3.745 i 2012. 
</p><h3>
Diagnoser skal blive bedre 
</h3><p>
Den første nationale kræftplan blev præsenteret af Nyrup-regeringen i 2000, og 
siden har skiftende regeringer haft et massivt fokus på kræftområdet med 
milliardinvesteringer, yderligere to kræftplaner og kræftpakkeforløb. Ingen 
kan præcist sige, hvor meget den særlige kræftindsats har kostet. 
</p><p>
Men alene fra 2004 til 2009 har professor i sundhedsøkonomi Jes Søgaard 
tidligere beregnet, at området har fået øremærket mere end 7 milliarder 
kroner. Seneste milliardindsprøjtning til kræftområdet leverede 
SR-regeringen i efteråret. Den afsatte mere end én milliard kroner frem til 
2018, så kræft kan opdages tidligere. 
</p><p>
»Vi opdager grundlæggende fortsat kræft sent. Desværre. Derfor handler det om, 
at vi får det opdaget tidligere«, siger sundhedsminister Nick Hækkerup (S). 
</p><p><b class="ext-link">LÆS OGSÅ </b><a class="embeddedlink" href="http://politiken.dk/indland/politik/ECE2372387/thorning-kraeft-er-desvaerre-blevet-en-folkesygdom/">Thorning: »Kræft er desværre 
blevet en folkesygdom«</a></p><p>
Det er regeringens ambition, at tre ud af fire patienter skal overleve deres 
sygdom i 2025 – mod kun halvdelen i dag. 
</p><p>
Ifølge professor Peter Vedsted fra Forskningsenheden for Almen Praksis i 
Aarhus, der har forsket i kræftdiagnostik, er det et vigtigt skridt i den 
rigtige retning. Men næste skridt er at blive bedre til at stille diagnosen 
for folk med uklare symptomer, hvis endnu færre skal dø af deres 
kræftlidelse i fremtiden. 
</p><p class=" bl-elem">
»Vi er blevet gode til hurtigt at finde de patienter, hvis symptomer giver sig 
selv. Men vi skal være bedre til at stille kræftdiagnosen på alle de andre, 
og det kræver en endnu bedre adgang til hurtig diagnostik, når folk kommer 
til lægen med uklare symptomer. Det ville medføre det næste store 
kvantespring«, siger han. 
</p>	
</div>

</div></body></html>
