---
layout:     post
title: 	    "Spørg Scientariet: Hvorfor siger en helikopter chop-chop-chop?"
post_author:	    Mie Stage
post_date:	    Sun, 05 Apr 2015 08:00:10 +0000
post_site:	    ing.dk 
post_link:	    http://ing.dk/artikel/spoerg-scientariet-hvorfor-siger-en-helikopter-chop-chop-chop-175074
---
<html><body><div><section class="body">
			<p>Vores læser <strong>Troels Mikkelsen</strong> spørger: Hvorfor siger en helikopter chop-chop-chop? Når en helikopters rotor drejer rundt, forestiller jeg mig, at det sker med konstant vinkelhastighed. Hvis det er rigtigt, hvorfra kommer så helikopterens meget hakkende lyd?</p>
			<p>Det kan jo ikke være fra motoren, da moderne helikoptere er udstyret med gasturbiner og ikke stempelmotorer. Hvorfor er lyden ikke en 'konstant' summen, der svarer til rotorens omdrejningshastighed? Eller er det netop bare en *meget *lavfrekvent summen, der netop svarer til omdrejningshastigheden?</p>
			<p><strong>Morten Fabricius Olesen</strong>, elektronikingeniør og akustik-specialist hos Terma svarer:<br/>
			Lydudbredelsen fra en helikopter er et komplekst fænomen. Den væsentligste faktor er dopplereffekten, som er et frekvensskift, der opstår når lydkilde og modtager bevæger sig i forhold til hinanden – ligesom vi kender det fra en ambulance, der passerer.</p>
			<p>Når rotorbladene bevæger sig i retning mod lytteren, bliver rotorstøjen flyttet op i frekvens, og når bladene bevæger sig væk fra lytteren, bliver den flyttet ned i frekvens. Dette opleves som en pulserende lyd.</p>
			
			<p>En anden faktor er dæmpning fra helikopterens forskellige dele. Mens rotorbladene bevæger sig rundt, vil de i større eller mindre grad befinde sig bag andre dele af helikopteren i forhold til lytteren, hvilket giver en variation i lyden.</p>
			<p>Endelig kan det nævnes, at på visse helikoptere kan vingetipperne komme tæt på eller over lydens hastighed på den side, hvor rotoren bevæger sig i flyveretningen, hvorved kraftig lyd som bekendt frembringes.</p>
			<p>Læs evt. mere om helikopterlyde via dette <a href="http://physics.stackexchange.com/questions/143998/the-sound-of-rotating-helicopter-blades">link</a>.</p>
		</section>
		  </div></body></html>
