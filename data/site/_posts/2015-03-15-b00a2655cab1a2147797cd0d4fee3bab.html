---
layout:     post
title: 	    "Brev til bin Laden afslører, at CIA-millioner havnede i al-Qaedas lommer"
post_author:	    
post_date:	    Sun, 15 Mar 2015 07:14:52 +0100
post_site:	    politiken.dk 
post_link:	    http://politiken.dk/udland/ECE2588042/brev-til-bin-laden-afsloerer-at-cia-millioner-havnede-i-al-qaedas-lommer/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Penge fra den amerikanske efterretningstjeneste CIA er endt hos 
al-Qaeda-netværket så sent som i 2010, skriver The New York Times. 
</p><p>
I foråret det år blev afghanske embedsmænd og al-Qaeda enige om en frigivelse 
af et afghansk gidsel til gengæld for en løsesum på fem millioner dollar. 
</p><p>
Og da det var svært at få skrabet de mange millioner sammen, blev blikket 
rettet mod en hemmelig fond fra CIA, der hver måned overførte penge til 
præsidentens palads i Kabul ifølge flere afghanske embedsmænd. 
</p><h3>
Brev til bin Laden 
</h3><p>
En million dollar fra denne hemmelige bankbog og fire millioner dollar tilført 
fra andre lande blev overført til al-Qaeda og fyldte gruppens slunkne kasser 
op i kølvandet på et massivt droneangreb fra CIA mod den pakistanske gren af 
al-Qaeda. 
</p><p>
»Gud velsignede os med en stor portion penge denne måned«, skrev den daværende 
topfigur i al-Qaeda Atiyah Abd al-Rahman ifølge The New York Times til Osama 
bin Laden i juni 2010 og påpegede, at pengene ville blive brugt på blandt 
andet våben. 
</p><p>
Bin Laden svarede, at gruppen skulle udvise forsigtighed, da amerikanerne 
muligvis kendte til transaktionen og kunne følge pengestrømmen. 
</p><p>
CIA's donation til al-Qaedas bundlinje var dog ingen fælde, men ifølge The New 
York Times et af mange eksempler på, hvordan USA flere gange har finansieret 
sine militante fjender på grund af dårlig overvågning og slap økonomisk 
kontrol. 
</p><h3>
Fortrolige breve 
</h3><p>
Brevudvekslingen mellem al-Qaeda-lederne blev beslaglagt af amerikanske 
tropper i 2011 i forbindelse med Osama bin Ladens død og er kommet frem i 
forbindelse med en retssag mod Abid Naseer, et pakistansk al-Qaeda-medlem, 
der er blevet dømt for at have støttet terrorisme og lagt planer om at 
plante en bombe i et britisk storcenter. 
</p><p>
Hidtil har brevene været stemplet som fortrolige. 
</p><p>
Ifølge The New York Times diskuterede mændene løsesummen uden at vide, at 
pengene reelt kom fra den amerikanske efterretningstjeneste. 
</p><p>
Ifølge afghanske embedsmænd kom knap halvdelen af pengene til frigivelsen fra 
Pakistan. Resten kom angiveligt fra Iran og lande ved Den Persiske Golf. 
</p><p>
CIA har over for The New York Times afvist at kommentere oplysningerne. 
</p><p class="art-ext-other">

</p><p class=" bl-elem"/>	
</div>
</div></body></html>
