---
layout:     post
title: 	    "Öresundskomiteen: Tunnel til Helsingborg er realistisk"
post_author:	    Mathias Skov Johansen
post_date:	    Sat, 28 Mar 2015 11:00:10 +0000
post_site:	    ing.dk 
post_link:	    http://ing.dk/artikel/oresundskomiteen-tunnel-til-helsingborg-er-realistisk-175130
---
<html><body><div><section class="body"><p>Fem minutter i tog eller otte minutter i bil – så hurtigt kan turen fra Danmark til Sverige gøres i år 2030, hvis en fast forbindelse mellem Helsingør og Helsingborg bliver realiseret.</p>
			<p>Og en sådan forbindelse er ikke blot mulig, men også særdeles rentabel. Det er <a href="http://www.oresundskomiteen.org/category/tillganglighet-mobilitet/">konklusionen i en rapport</a> fra den dansk-svenske politiske organisation Öresundskomiteen. Prisen på 34 milliarder kroner kan ifølge komiteens beregninger tilbagebetales på 24 år. Og det er endda et forsigtigt skøn, mener de.</p>
			<p>I det tidligere forslag til Helsingør-Helsingborgforbindelsen fra 2010 blev forbindelsen tænkt sammen med en ny Ring 5-motorvej og godstogbane fra Køge til Helsingør. Den løsning blev især begrundet med det forventede kapacitetpres fra Femernforbindelsen. Den efterhånden myteomspundende Ring 5-korridor har været planlagt i 40 år, men er samtidig kritiseret for at forstyrre naturen og de mindre bysamfund langs ruten. Senest har den politiske opbakning til ringmotorvejen også set ud til at halte.</p>
			<p><figure class="plugin right zoomable"><img data-original-image="http://ing.dk/sites/ing/files/oeresundsforbindelse.png" src="http://ing.dk/sites/ing/files/styles/w1120_media_right/public/oeresundsforbindelse.png?itok=LgDdelae" alt=""/><figcaption> En fast forbindelse mellem Helsingør og Helsingborg giver nye muligheder for toglinjer mellem Danmark og Sverige. I det seneste forslag til en HH-forbindelse er Ring 5-motorvejen og godstogsbanen sløjfet. På længere sigt vil det ifølge Öresundskommisionen være hensigtsmæssigt at udvide godstogskapaciteten over Øresundsbroen </figcaption></figure></p>
			<p>I Öresundskommissionens seneste rapport er Ring 5-motorvejen og godstunnelen droppet. I stedet betjenes biltrafikken med en tosporet, dobbeltrettet landevej, togtrafikken af Kystbanen og godstransporten af den eksisterende Øresundsbro. Den øgede godstogs-frekvens vil i første omgang hjælpes på vej af de kommende udbygninger af Ny Ellebjerg og Kastrup Lufthavn station. På længere sigt kan det dog, ifølge rapporten, komme på tale med en egentlig opgradering af godstogs-kapaciteten over Øresundsbroen.</p>
			<h2>Ny mulighed for Øresundsmetro?</h2>
			<p>Driftsindtægterne fra den nordlige Øresundsforbindelse kan siden medfinansiere en metroforbindelse mellem København og Malmø. Den visionære idé om en tværnational metrolinje kan aflaste Øresundsbroens kapacitet og bringe Københavns og Malmøs centrum endnu tættere sammen. Metrolinjen under Øresund er de sidste par år flittigt diskuteret på begge sider af sundet, men finansierings-spørgsmålet har hidtil stået ubesvaret tilbage.</p>
			
			<p>Ifølge beregningerne vil 26.000 biler og 20.000 togrejsende kunne benytte sig af HH-forbindelsen i 2030. Biltunnelen vil fra dansk side udspringe syd om Helsingørs centrum, mens Kystbanen fortsætter i tunnel lidt længere mod nord. Det forudsættes samtidig, at Kystbanens tracé udbygges for i fremtiden at kunne klare hastigheder på 160 km/t.</p>
			<p>I Sverige vil komiteens nye forslag til HH-forbindelsen indgå som del af de politiske forhandlinger om en fremtidig Stockholm-Malmö-højhastighedsforbindelse. I Danmark har den politiske opbakning til projektet indtil videre været mere lavmælt.</p>
		</section></div></body></html>
