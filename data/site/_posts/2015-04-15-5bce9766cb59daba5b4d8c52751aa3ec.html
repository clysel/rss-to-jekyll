---
layout:     post
title: 	    "Øjenvidne til politiaktion: Det lignede en militæroperation"
post_author:	    
post_date:	    Wed, 15 Apr 2015 14:12:57 +0200
post_site:	    politiken.dk 
post_link:	    http://politiken.dk/indland/ECE2628973/oejenvidne-til-politiaktion-det-lignede-en-militaeroperation/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-quote article-box">
<p class="quote"/>
<blockquote>
<p class="quote-txt">
Efter få sekunder råber de højt og sparker døren ind.
</p>
<p class="sender">
Jan Hammerstad 
</p>
</blockquote>
</div><p>
»Pludselig kom et massivt antal politibiler kørende ind på p-pladsen«. 
</p><p>
Direktør Jan Hammerstad var vidne til en hurtig politiaktion, rettet mod nogle 
erhvervslokaler i Herlev kort før middag. 
</p><p>
»Det væltede bare ud med kampklædte betjente i skudsikre veste med geværer og 
hunde. Nogle gik straks i skjul. Andre bevægede sig op ad trappen. Det så 
voldsomt ud«, siger han om de dramatiske minutter, hvor politiet stormede 
bygningen, der huser adskillige virksomheder. 
</p><p>
Hammerstad ser betjentene komme ind på den centrale gang og styrte hen til en 
indgangsdør, hvor betjentene standser. 
</p><p>
»Efter få sekunder råber de højt og sparker døren ind«, siger Hammerstad, der 
driver et it-firma på stedet. 
</p><h3>
Terrorransagning gav bandeanholdelser som sidegevinst 
</h3><p>
Ifølge Københavns Politis oplysninger til Ekstra Bladet var der tale om en 
ransagning i forbindelse med efterforskningen af terrorangrebene mod 
synagogen og et kulturcenter i hovedstaden i februar. Under aktionen pågreb 
betjentene et par mennesker fra bandemiljøet, der i forvejen var efterlyst 
for noget helt andet. 
</p><p>
Aktionen var rettet mod en spilleklub, der var indrettet i erhvervslokalerne 
på førstesalen af bygningen. De tilstedeværende blev beordret ned på gulvet 
og iført plastikstrips som håndjern af betjentene, inden de blev ført bort. 
</p><p>
De anholdte havde ifølge de foreløbige oplysninger overnattet på 
spilleklubben. 
</p><h3>
Hurtigt overstået aktion 
</h3><p>
Da de var pågrebet, blev det hele straks fredeligere, oplyser vidnet til 
Politiken. 
</p><p>
»Da det var overstået, kom fire-fem vogne med civile betjente. Det var meget 
stille og roligt«, siger Jan Hammerstad. 
</p><p class=" bl-elem">
Han har kun ros for den hurtige og professionelle aktion, der efter hans 
mening foregik så effektivt som en militæroperation: »Det var voldsomt 
imponerende«. 
</p>	
</div>

</div></body></html>
