---
layout:     post
title: 	    "Arkitekter skal tænke business og fremtid"
post_author:	    
post_date:	    Sat, 04 Apr 2015 07:42:19 +0200
post_site:	    politiken.dk 
post_link:	    http://politiken.dk/oekonomi/virksomheder/ECE2602305/arkitekter-skal-taenke-business-og-fremtid/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Lige under Irma-hønens æg for enden af Dronning Louises Bro ligger en godt 
gemt baggård - en af de få gamle baggårde, der endnu ikke er blevet slået 
sammen med de omkringliggende. 
</p><p>
Bygningen under den lysende høne er Irmas historiske lokaler, men i dag er æg, 
mælk og æblesmør skiftet ud med skriveborde, computere og blyanter. 
Årstiderne Arkitekter har til huse i bygningen i anden baggård, som 
virksomheden selv har sat i stand fra tag til kælder. 
</p><p>
Ombygningen har taget fem år - en årrække som har budt på solide udfordringer 
for den danske arkitektbranche, der blev hårdt ramt af den økonomiske krise. 
Selvom omsætningen for branchen som helhed har ligget nogenlunde stabilt 
igennem kriseårene, dækker harmonien i tallene over en noget anden og mere 
turbulent historie: 
</p><p>
Branchen er siden 2009 skrumpet med 15-20 procent og særligt de små og 
mellemstore virksomheder led som følge af de svære vilkår. Men nu er de 
arkitektvirksomheder, som klarede skærerne, godt igang med at hive sig selv 
op ved håret. 
</p><h3>
Vi er ikke gode til det hele 
</h3><p>
Flere og flere er igang med at stramme organisationen, effektivisere og 
professionalisere det kreative virke. Også Årstiderne Arkitekter som målt på 
omsætning tegner sig for branchens største fremgang fra 95,8 millioner 
kroner i 2012-13 til 119,4 millioner i det seneste regnskab. 
</p><div class="art-quote article-box">
<p class="quote"/>
<blockquote>
<p class="quote-txt">
Branchen har længe været for lidt opmærksom på at lave forretning på det gode 
ry
</p>
<p class="sender">
Lene Espersen, direktør, DANSKE ARK 
</p>
</blockquote>
</div><p/><p>
»Vi har gjort op med tankengangen om, at vi er gode til alt og fokuserer i 
stedet vores forretning på det, vi er rigtig gode til. Ikke kun det vi <i>mener</i>, 
vi er rigtig gode til, men det vi kan dokumentere. Vi skal være en kreativ 
virksomhed baseret på viden«, siger Torben Klausen, som er administrerende 
direktør og partner i Årstiderne Arkitekter. 
</p><p>
Det betyder blandt andet, at der i den 150 mand store virksomhed med filialer 
i Silkeborg, Herning og København er ansat folk, der er specialister på hver 
deres område og som bliver knyttet på de enkelte projekter. 
</p><p>
»De kender et givent område helt til bunds og laver ikke andet. Vi forvalter 
ganske store summer af andre folks penge, så vi vil basere vores kreative og 
æstetiske løsninger på dokumentation«, siger Torben Klausen, som er uddannet 
civiløkonom og har en fortid hos blandt andre Lego. 
</p><h3>
Brancheforening: Ikke kun kunstnere 
</h3><p>
Hos arkitektvirksomhedernes brancheorganisation DANSKE ARK, der har godt 700 
medlemmer, bekræfter man tendensen og har lagt en branchestrategi med fokus 
på forretningsudvikling. 
</p><p>
Selv om de offentlige investeringer særligt i sygehuse i nogen grad har holdt 
hånden under branchen i kriseårene, har arkitekterne ikke længere råd til 
primært at fokusere på det faglige og kreative. Der skal tænkes 
businessplaner og holdes øje med økonomien, hvilket blandt andet har 
betydet, at flere arkitektvirksomheder ansætter administrerende direktører 
med relevante økonomi-baggrunde. 
</p><p/><p>
»Danske arkitekter er verdensberømte for smuk og funktionel arkitektur. Men 
branchen har længe været for lidt opmærksom på at lave forretning på det 
gode ry. Nu ser vi en øget specialisering hos de store og mellemstore 
virksomheder. Arkitekter skal foruden at være kunstnere i dag også styre en 
virksomhed og have fokus på forretningsdelen«, siger Lene Espersen, som er 
direktør for DANSKE ARK. 
</p><h3>
Mellemstore virksomheder har særligt brug for styring 
</h3><p>
Mens de allerstørste danske arkitektvirksomheder som Henning Larsen Architects 
og Årstiderne Arkitekter er godt med, er den økonomiske udvikling særligt 
relevant for den mellemstore virksomheder, som udgør størstedelen af Danske 
Arks medlemmer. 
</p><p class="art-ext-other">

</p><p/><p>
Arkitektvirksomheden Zeso, der har 25 ansatte og en omsætning på den gode side 
af 20 millioner kroner årligt, valgte per 1. marts at udpege en professionel 
bestyrelse, som udgøres af en erfaren forretningsudvikler, en større 
bygherre, en hovedstads-byplanlægger og en professionel kommunikationsmand. 
</p><p>
»Vi har taget konsekvensen af vores egne ambitioner og samlet en professionel 
bestyrelse med nye kompetencer, som rækker videre end vores traditionelle 
arkitekt- og konstruktørkompetencer«, fortæller Zeso Architects 
administrerende direktør Torben Juul, som er uddannet arkitekt. 
</p><p>
»Siden vores start i 2008 er vi vokset voldsomt og er nu også etableret i Kina 
og Tyskland, og vi har indset, at hvis vores vækst-planer skal lykkes, må vi 
have helt anderledes styr på strategien, forretningsmodellen og vores 
kommunikation med omverdenen«, siger han. 
</p><h3>
Bæredygtighed er vejen frem 
</h3><p>
Lene Espersen peger på, at man i stigende grad fokuserer på en mere holistisk 
tilgang, hvor man udover det arkitektoniske også tilbyder eksempelvis 
bæredygtighed både i forhold til materialer og økonomi. 
</p><p>
»De megatrends vi ser globalt med urbanisering, ressourcemangel, 
klimaforandring og demografi medfører en anden efterspørgsel globalt, og vi 
tror ganske enkelt at de der tænker bæredygtigt får den stærkeste 
forretning«, siger hun. 
</p><p>
Netop den holistiske tilgang er Årstiderne Arkitekter et godt eksempel på. Her 
har man fokus på hele processen fra start til slut og samarbejder med blandt 
andre fremtidsforskere for at sørge for, at løsningerne er fremtidssikrede. 
</p><p>
»Bygninger skal bestå i mange år, og netop derfor giver det mening at arbejde 
så professionelt som muligt med at kortlægge de mest sandsynlige fremtidige 
krav til de fysiske rammer, vi skaber. Det er fremtidsforskere bedre til end 
arkitekter. Derfor teamer vi ofte op med dem«, siger administrerende 
direktør Torben Klausen. 
</p><p>
Efter fem års renovering af baggården under Irma-hønen og en kamp for at 
overleve har den danske arkitektbranche blikket rettet mod en økonomisk mere 
solid fremtid. 
</p><p class=" bl-elem">
»Vi og vores medlemsvirksomheder er overbeviste om, at en miljømæssig, 
økonomisk og social bæredygtig tilgang til byggeriet både er godt for 
samfundet langsigtet, men også er en enestående mulighed for at 
forretningsudvikle for vores medlemmer«. siger Lene Espersen. 
</p>	
</div>

</div></body></html>
