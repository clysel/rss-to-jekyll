---
layout:     post
title: 	    "Her er vinderne af Digitaliseringsprisen 2015"
post_author:	    Christian Loiborg
post_date:	    Wed, 25 Mar 2015 10:40:39 +0000
post_site:	    www.version2.dk 
post_link:	    http://www.version2.dk/artikel/her-er-vinderne-af-digitaliseringsprisen-2015-116014?utm_medium=feed&utm_source=version2.dk&utm_campaign=it_nyheder
---
<html><body><div><section class="body"><p>Tirsdag blev tre projekter præmieret med Digitaliseringsprisen 2015 under konferencen Offentlig digitalisering 2015. Prisen skal øge opmærksomheden på succesfulde og værdiskabende digitaliseringsinitiativer i den offentlige sektor.</p>

<p>Prisen består af tre kategorier: Effektiviseringsprisen, Velfærdsprisen og Dommernes specialpris.</p>

<h2>Simplere jordflytning</h2>

<p>Effektiviseringsprisen blev vundet af projektet <em><a href="http://flytjord.dk">Flytjord.dk</a></em>, som Aarhus Kommune står bag. Projektet fokuserer på den komplicerede arbejdsgang der er i forbindelse med flytning af jord. Hidtil har flytning af jord været synonym med bureaukrati og papirarbejde i en sådan grad, at det ofte var lettere at flytte flere tusinde ton jord end at behandle data og give tilladelser, lyder det fra Aarhus Kommune og Niras, der har udviklet flytjord.dk for kommunen.</p>

<p>Med løsningen afgør et system automatisk om en jordflytning skal anmeldes eller ej. I ukomplicerede sager kan tilladelsen gives automatisk af systemet, uden behov for, at en sagsbehandler kigger dokumenterne igennem først. Det kan ske, fordi systemet er integreret med bl.a. love og regler på området samt georelaterede tjenester som forureningsdata, baggrundskort og matrikelnumre</p>

<p>»Vinderen har lavet en enkel selvbetjeningsløsning, hvor alle led i det administrative arbejde med jordflytning har adgang til alle relevante data i en given sag. Det er bestemt ikke den teknologiske revolution, men it kan understøtte en ny måde at arbejde sammen på, og det er jo smart nok i sig selv,« siger Henrik Føhns, radiovært DR P1 og medlem af dommerkomiteen, i en pressemeddelelse fra <a href="http://www.kmd.dk/digpris15">KMD</a>, der står bag prisen sammen med Digitaliseringsstyrelsen, KL, Danske Regioner, Rambøll og In2media.</p>

<p>Foruden Flytjord.dk, var Kombit nomineret for projektet <em>Byg og Miljø</em> og Skat nomineret for <em>Digitalisering af forskudsskatten</em>.</p>

<h2>Virtuel socialpædagogik</h2>

<p>Projektet <em>Virtuel Bostøtte - Socialpædagogisk støtte via net og mobil</em> vandt Velfærdsprisen. Bag projektet står en række midtjyske kommuner og Landsforeningen SIND, der fokuserer på sindslidelser. Projektet er et tværkommunalt samarbejde med SIND, hvor man i to år har afprøvet virtuelle redskaber til bostøttearbejdet. Kommunerne tæller Biborg, Randers, Favrskov, Aarhus og Herning Kommuner.</p>

<p>Bostøtte gives til sindslidende, der bor i deres eget hjem, men har behov for socialpædagogisk støtte. Støtten tilbydes ofte i form af fysiske besøg i borgernes hjem, men projektet har vist, at det for mange borgere er en fordel af kombinere fysiske besøg med samtaler via webcam og smartphones.</p>

<p>»Det er et vigtig område og det er meget opløftende at se den 3. sektor – her SIND – er med til sammen med den offentlige sektor at skabe fremtidens digitalisering. Samarbejde med 3. sektor er noget, som bør have mere vægt i en kommende digitaliseringsstrategi. Dermed kan vi udfordre it, så det gør som vi vil have det og ikke omvendt,« siger Stefan Hermann, rektor for Professionshøjskolen Metropol og medlem af dommerkomiteen, i pressemeddelelsen.</p>

<p>Projekterne <em>Online vejledning på det specialiserede socialområde</em> af Horsens Kommune og <em>Øget Rådgivning til Udsatte Borgere</em> af Københavns Kommune var også nomineret til Velfærdsprisen.</p>

<h2>Autismevenlige robotter</h2>

<p>I år er en nyindsiftet pris med i Digitaliseringsprisen: Dommernes specialpris. Den blev vundet af Greve Kommune for et robotforløb til skoleelever med autisme.</p>

<p>Projektet sikrer understøttelse af unge med autisme. Det sker blandt andet ved at motivere de unge til at lære. Du kan se et eksempel på en af robotterne i <a href="http://www.dr.dk/Nyheder/Indland/2014/11/13/202919.htm">dette nyhedsindslag fra DR Nyheder</a>, hvor en 15-årig elev med autisme-diagnosen Aspergers syndrom fortæller hvordan robotten har inspireret ham til at lære at programmere.</p>

<p>Foruden Greve Kommunes robotprojekt var også Aalborg Kommunes projekt <em>Generationer Mødes</em> og Gentofte, Gladsaxe, Lyngby-Taarbæk og Rudersdal Kommuners projekt <em>Mobil interaktiv genoptræning med ICURA</em> nomineret til Dommernes specialpris.</p>

<p>Du kan læse mere om prisen på <a href="http://www.digitaliseringsprisen.dk/nominerede-2015/">Digitaliseringsprisen.dk</a>.</p>

<p>Digitaliseringsprisen er blevet uddelt siden 2004. Konferencen <em>Offentlig digitalisering 2015 - på vej mod d-land afholdes</em> i disse dage i Musikhuset i Aarhus. Version2 er mediepartner på konferencen.</p>
  </section></div></body></html>
