---
layout:     post
title: 	    "Højskole er lig med integration "
post_author:	    
post_date:	    Fri, 13 Mar 2015 12:36:57 +0100
post_site:	    politiken.dk 
post_link:	    http://politiken.dk/indland/uddannelse/hoejskoleliv/ECE2585983/hoejskole-er-lig-med-integration/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
For fire år siden måtte flygtninge i Roskilde vente op til tre uger, før de 
kunne starte på deres danskundervisning. Sådan er det ikke længere. I dag 
begynder de at terpe dansk på dag 3. Forskellen er bedre forberedelse, 
forklarer Maria Tvarnø, der er administrationschef for Sekretariat og 
Integration i Roskilde Kommune. 
</p><p>
»Allerede inden flygtningen kommer til kommunen, tager vi en samtale, så den 
nye borger med det samme kan starte deres treårige integrationsprogram. For 
os gælder det om at modtage dem så hurtigt som muligt«, siger hun. 
</p><p>
Siden kommunesammenlægningen i 2007 har Roskilde modtaget et stigende antal 
flygtninge. Men for at undgå længere ventetider tog kommunen initiativ til 
nye tilbud. Et af de nye tilbud var et højskoleophold. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/uddannelse/hoejskoleliv/ECE2585973/politikere-oplagt-at-faa-flygtninge-paa-hoejskole/">Politikere: Oplagt at få 
flygtninge på højskole</a></p><p>
På trods af at kommunen så et godt potentiale i det nye tilbud, var det kun 2 
ud af kommunens godt 35 flygtninge, der i foråret 2011 valgte at tage på 
højskole som en del af deres treårige integrationsprogram. 
</p><p>
»Flere af flygtningene havde vanskeligt ved at forholde sig til tilbuddet. De 
kunne derfor være mere tilbøjelige til at fravælge det ukendte frem for det 
klassiske forløb med sprogskole og praktik«, forklarer Maria Tvarnø. 
</p><p>
Målet blev at gøre højskoleopholdet til en fast del af det treårige 
integrationsprogram, og det blev det året efter. 
</p><h3>
Flere spillere på banen 
</h3><p>
Siden Roskilde Kommune for første gang sendte en håndfuld flygtninge af sted 
på højskole, er interessen for tilbuddet steget over hele landet. 
</p><p>
»Vi kan se, at der bliver mere rift om højskolepladserne. Det vokser lige i 
øjeblikket, og det vokser hurtigt«, siger Maria Tvarnø, der har taget sine 
forholdsregler og forhåndsbestilt 40 pladser på Højskolen på Kalø til 
sommer. 
</p><p><span class="img-contimg-fl-center"><img class="image inlineLightBox" src="http://multimedia.pol.dk/archive/00920/Roskildemodellemn_J_920487y.jpg" alt="" border="0"/></span></p><p>
For fem år siden var kampen om pladserne ikke lige så trang. Dengang var 
Roskilde Kommune en af de eneste spillere på banen. En af de kommuner, der 
også har meldt sig på banen, er Assens Kommune, der altid har over fem 
flygtninge af sted på højskole, forklarer Jacob Lundgaard, der er 
integrations- og familiekonsulent på Jobcenter Assens. 
</p><p>
»De kommer tilbage og er blevet langt bedre fagligt. De har fået en forståelse 
af omverdenen, som de ellers aldrig ville have fået«, siger han og tilføjer, 
at højskoleopholdet ikke er obligatorisk, men blot et tilbud. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/uddannelse/hoejskoleliv/ECE2586002/professor-saerskilt-sproglaering-er-vigtigt/">Professor: Særskilt 
sproglæring er vigtigt</a></p><p>
Sådan er det også i Vejle Kommune. Dog har kommunen de bedste erfaringer med, 
at et højskoleophold ikke tilbydes lige fra starten. Ifølge Connie Nør 
Larsen, der er integrationskonsulent i Vejle Kommune, har flygtningene brug 
for »tid til at lande«. 
</p><p>
»Vi ville møde virkelig meget modstand, hvis højskoleopholdet blev 
obligatorisk. Vores flygtninge har travlt med blot at forholde sig til 
Vejle. Det har en stor betydning for den enkelte at komme godt fra start«, 
siger hun. Connie Nør Larsen tilføjer, at opholdet er en mulighed for alle 
nyankomne. I øjeblikket har Vejle Kommune fem flygtninge på højskole. 
</p><h3>
En god investering 
</h3><p>
Tilbage i Roskilde Kommune forstår Maria Tvarnø ikke, hvorfor der ikke er 
flere kommuner, som vælger at sende flygtninge direkte på højskole. De vil 
ikke nå at slå rod i byen, inden de igen skal bryde op for at tage på 
højskole. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/uddannelse/hoejskoleliv/ECE2586004/hoejskoleelev-flygtningene-er-en-del-af-os/">Højskoleelev: »Flygtningene er 
en del af os«</a></p><p>
»Hele meningen med det er, at de får en direkte sprogstimulering. Døgnet 
rundt. Det er vigtigt, at de får et ’sprog- boost’ helt fra starten, og her 
er et højskolemiljø det mest optimale«, siger Maria Tvarnø, der samtidig 
erkender, at nogle flygtninge godt kan reagere med utryghed, ved tanken om 
at de skal på højskole. Det er typisk, fordi de netop er på vej ind i 
kommunen fra asylcentret. 
</p><p class=" bl-elem">
»Vi må mange gange bruge ressourcer på at motivere dem. Men når først de er 
landet på højskolen, kommer de utrolig glade tilbage. De har fået et 
netværk. De har selv en mærkbar fornemmelse af at have lært dansk«, siger 
Maria Tvarnø og tilføjer, at kommunen også gerne vil gøre det muligt at 
sende familier på højskole. 
</p>	
</div>
</div></body></html>
