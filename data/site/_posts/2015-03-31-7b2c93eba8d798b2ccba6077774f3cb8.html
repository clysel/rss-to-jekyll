---
layout:     post
title: 	    "Dødsstraf - en populær sag, som ingen politiker vil lægge navn til"
post_author:	    
post_date:	    Tue, 31 Mar 2015 11:55:19 +0200
post_site:	    politiken.dk 
post_link:	    http://politiken.dk/indland/politik/ECE2611010/doedsstraf---en-populaer-sag-som-ingen-politiker-vil-laegge-navn-til/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Da Dansk Folkepartis viceborgmester i Aabenraa, Ejler Schütt, kort efter 
terrorangrebet i København på Facebook talte for at indføre dødsstraf i 
Danmark, blev han prompte sat på plads. 
</p><p>
»Fordi terrorister dræber i ren blodrus, så skal samfundet ikke begynde at 
dræbe«, fastslog retsordfører Peter Skaarup til JydskeVestkysten. 
</p><p>
Samme holdning lyder fra alle andre partier på Christiansborg. 
</p><h3>
En tredjedel af de borgerlige vælgere 
</h3><p>
Men den sønderjyske viceborgmester står langt fra alene. I en undersøgelse 
blandt godt 1.000 vælgere, som Megafon har lavet, erklærer 20 procent, at de 
ville stemme for indførelse af dødsstraf, hvis der var folkeafstemning om 
det. Særlig opbakning er der hos borgerlige vælgere. 
</p><div class="art-quote article-box">
<p class="quote"/>
<blockquote>
<p class="quote-txt">
Jeg mener dødsstraf er noget af det mest udanske, man overhovedet kan 
forestille sig
</p>
<p class="sender">
Jakob Engel-Schmidt, Venstre 
</p>
</blockquote>
</div><p>
Blandt dem, der i undersøgelsen stemte på DF ved seneste valg, går 36 pct. ind 
for dødsstraf. Samme tendens gør sig gældende for Liberal Alliances og 
Venstres vælgere, hvor ja-procenten i undersøgelsen er henholdsvis 34 og 32 
pct. Altså omkring en tredjedel af partiernes vælgere, når man ser bort fra 
den statistiske usikkerhed.<br/><br/>
Men på ’Borgen’ er holdningen klar. »Vi er imod dødsstraf«, fastslår også 
Venstre retsordfører, Karsten Lauritzen.</p><p>
Ikke desto mindre var forhåbningen en overgang, at der i overskriften til 
denne artikel kunne stå navnet på en politiker, der går ind for dødsstraf. 
En sådan findes faktisk på Borgen. Men efter en tænkepause får den 
borgerlige politiker kolde fødder. Ham, for det er en mand, vender vi 
tilbage til. 
</p><p>
Foranlediget af målingen går Politiken nemlig på jagt efter politikere på 
Christiansborg, der deler synspunkt med det relativt store mindretal i 
befolkningen. En tredjedel af Ventres, DF’s og LA’s i alt 78 mandater svarer 
til knap 30 folketingsmedlemmer. Så hvor svært kan det være? 
</p><p>
Ret svært, viser det sig. 
</p><h3>
»Noget af det mest udanske«
</h3><p>
Som hos Venstres Jakob Engel-Schmidt. 
</p><p>
»Jeg mener dødsstraf er noget af det mest udanske, man overhovedet kan 
forestille sig. Der var en debat efter terrorangrebet i København, men jeg 
mener ikke, det er samfundets opgave at tage hævn – i hvert fald ikke så 
koldblodigt«, forklarer han og bliver bakket op af en række andre 
venstrepolitikere. 
</p><p>
Men hvad så med Søren Pind da? En politiker, der ofte har bragt sig selv i 
stormvejr med kontroversielle bemærkninger. Ikke mindst, da han for nogle år 
siden til forveksling kom til at se ud som om, at han faktisk mente, at 
dødsstraf var OK i visse tilfælde. I 2002 citerede Berlingske ham således 
for at sige, at »jeg har før været imod dødsstraf, men efter 11. september 
har jeg ændret mening«. 
</p><p>
Men heller ikke hos Pind er der bid. 
</p><p><i class=" bl-elem">Søren Pind, kunne du som en yderste konsekvens gå ind for dødsstraf?</i></p><p>
»Nej…«, lyder det fra Pind, der dog sender det tænksomme blik, der som regel 
signalerer, at nu er der grund til at sikre sig, at diktafonen stadig 
optager. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/debat/ECE2319996/en-human-henrettelse-findes-ikke/">En human henrettelse findes 
ikke</a></p><p>
»... og så er der jo bare det ved det, at nogle i vores historie gjorde det i 
forbindelse med Anden Verdenskrig. Da lavede man jo – med tilbagevirkende 
kraft oven i købet – henrettelser af landsforrædere«. 
</p><p>
»Jeg kan bare sige, at nej, det gør jeg ikke, men jeg savner ikke Saddam 
Hussein, og jeg har heller ikke i den forstand ondt af Ceaucescu, og det 
synes jeg, er det evige dilemma, når man diskuterer den sag. Jeg er imod 
dødsstraf, og det er jeg, fordi der er en risiko for at begå fejl. Og så er 
der hele den etiske problemstilling i at have et menneske gående spærret 
inde, som samtidig ved, at det menneske skal aflives. Det har jeg det ikke 
godt med«. 
</p><p>
Men hvorfor henvisningen til de danske henrettelser efter anden verdenskrig? 
</p><p>
»Kan jeg sige, at jeg er imod dødsstraf? Ja, det kan jeg. Kan jeg sværge på, 
at hvis Danmark blev besat, og folk begik de største uhyrligheder, at jeg så 
100.000 pct. aldrig ville gentage det, de gjorde dengang, det kan jeg da 
ikke love«, svarer Pind. 
</p><h3>
DF afslår 
</h3><p>
Heller ikke hos DF’s folketingsmedlemmer er der bid. 
</p><p>
Hverken kirkeordfører Christian Langballe, udlændingeordfører Martin Henriksen 
eller en række andre DF’ere, der får spørgsmålet, går ind for dødsstraf. 
</p><p>
»Et civiliseret land skal ikke tage andre menneskers liv, med mindre man er i 
krig eller sådan noget«, forklarer Henriksen. 
</p><p><i class=" bl-elem">Du er selv kendt som lidt af en hård hund – er det ikke bare pæn snak; 
altså noget man skal sige som politiker?</i></p><p>
»Næh, det et er det egentlig ikke«. 
</p><p>
På spørgsmålet, hvad den mest passende straf havde været for terroristen Omar 
El-Hussein, hvis han havde skudt ti uskyldige jøder, svarer Henriksen: 
</p><p>
»Nu blev han jo skudt af politiet, og det generer mig sådan set ikke«. 
</p><h3>
Samuelsen: Aldrig. Punktum 
</h3><p>
Hos Liberal Alliance må partiformand Anders Samuelsen også skuffe de af 
partiets vælgere, der går ind for dødsstraf. 
</p><div class="art-quote article-box">
<p class="quote"/>
<blockquote>
<p class="quote-txt">
Vi kommer aldrig nogensinde til at gå ind for dødsstraf. Aldrig. Punktum
</p>
<p class="sender">
Anders Samuelsen, Liberal Alliance 
</p>
</blockquote>
</div><p>
»Vi kommer aldrig nogensinde til at gå ind for dødsstraf. Aldrig. Punktum«, 
fastslår han.<br/><br/>
Finans- og skatteordfører Ole Birk Olesen i samme parti har til tider haft 
friske holdninger, som har givet overskrifter, men hvad angår dødsstraf, 
bliver det også et klart nej fra ham.</p><p>
»Man kan jo godt forestille sig forbrydelser, der er så monstrøse, at man 
havde lyst til at blæse knoppen af den person, der havde gjort det. Tag 
Breivik oppe i Norge. Det er ikke fordi, jeg synes, han fortjener at leve på 
den her jord, med det han har gjort. Men dødsstraf som et strafferedskab 
organiseret af staten er jeg meget skeptisk over for. Jeg har ikke så meget 
tillid til systemet, at jeg tør lade systemet udstede dødsdomme. Jeg har 
ikke så meget tillid til ting, som mennesker laver, at jeg tør lade 
mennesker udstede dødsdomme til andre mennesker«, siger han. 
</p><p>
Ud af de konservatives vælgere i undersøgelsen bakker 22 procent op om 
dødsstraf. Men K-formand Søren Pape Poulsen kalder spørgsmålet »en af de 
nemme«. 
</p><p>
»Jeg er inderligt imod dødsstraf«. 
</p><h3>
Anonym politiker vil ikke stå på mål 
</h3><p>
Og her vender vi så tilbage til den omtalte borgerlige politiker, som vi gerne 
havde bragt navnet på. I første omgang vil han ikke svare på spørgsmålet. 
Han gider nemlig ikke have en overskrift om, at han går ind for dødsstraf, 
som han forklarer. 
</p><p>
Da Politiken for tredje gang banker på og foreslår, at han kan svare, uden at 
hans navn nævnes, indvilger han i at deltage. 
</p><p>
Og ja, i de allermest grove tilfælde mener han, at dødsstraf ville være 
passende. 
</p><p><b class="ext-link">NY SKANDALE I USA </b><a class="embeddedlink" href="http://politiken.dk/udland/ECE2349488/ny-skandale-i-usa-henrettelse-varede-to-timer/">Henrettelse varede to timer</a></p><p>
»Jeg synes bestemt, der er noget, der tyder på, at man har brugt det alt for 
tit i USA. Dødsstraf er det jo uigenkaldeligt, og derfor skal bevisbyrden 
være overvældende. Men jeg mener, at i nogle tilfælde, hvor en forbrydelse 
er af så grov karakter… I Danmark havde vi Peter Lundin-sagen. I sådan en 
sag mener jeg, at det eneste, der kan tilfredsstille min retsfølelse, er en 
dødsstraf«, forklarer han og tilføjer, at da det ikke er noget stort ønske 
for ham at få indført, gider han ikke stå på mål for dødsstraffen, med den 
tur i mediemøllen det kunne give. 
</p><p>
»Jeg er sikker på, at vi repræsenterer befolkningen rimelig godt, så der vil 
helt givet være flere herinde. Men i Danmark kan vi af en eller anden grund 
ikke diskutere den slags emner«, mener han. 
</p><h3>
Præst: Politisk selvmord 
</h3><p>
Og måske han han ret. Spørger man den borgerligt sindede debattør og præst 
Sørine Gotfredsen, ville det være ensbetydende med »politisk selvmord«, hvis 
man som politiker stod åbent frem med et ønske om indførelse af dødsstraf i 
Danmark. 
</p><p>
»Jeg tror, at politikeren ville blive opfattet anderledes, end vedkommende var 
blevet før. For vi er så langt fra den tankegang i det her land, at det 
ville gennemsyre den måde, vedkommende fremover ville fremstå på«, mener 
Gotfredsen, der dog ikke tror, at den anonyme tilhænger står alene på 
Christiansborg. 
</p><p>
»Umiddelbart gætter jeg på, at der er flere«. 
</p><p><b class="ext-link">KRITIK </b><a class="embeddedlink" href="http://politiken.dk/udland/ECE2493146/kritik-danmark-hjaelper-pakistan-med-henrettelser/">Danmark hjælper Pakistan med henrettelser</a></p><p>
Om det er tilfældet, vides ikke. Men for at vende tilbage til den sønderjyske 
viceborgmester fra DF, der efter terrorangrebet foreslog dødsstraf, så fik 
det hårde ord med på vejen fra den socialdemokratiske tidligere 
justitsminister Morten Bødskov. 
</p><p>
»Findes der et ledigt yderliggående synspunkt, som et DF-medlem endnu ikke har 
indtaget?«, spurgte Bødskov på sin twitterprofil. 
</p><p class=" bl-elem">
Den kan de ni procent af de socialdemokratiske vælgere i undersøgelsen, der 
også siger ja til dødsstraf, så tygge lidt på. 
</p>	
</div>

</div></body></html>
