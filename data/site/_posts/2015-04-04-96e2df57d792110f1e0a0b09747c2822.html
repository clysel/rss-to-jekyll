---
layout:     post
title: 	    "Spørg Scientariet: Skal smør virkelig stå i køleskabet?"
post_author:	    Mie Stage
post_date:	    Sat, 04 Apr 2015 08:00:09 +0000
post_site:	    ing.dk 
post_link:	    http://ing.dk/artikel/spoerg-scientariet-skal-smoer-virkelig-staa-i-koeleskabet-175072
---
<html><body><div><section class="body">
			<p>Vores læser <strong>Claus Madsen</strong> har spurgt: I mit barndomshjem opbevarede vi smør uden for køleskabet, så det altid var blødt. Til formålet havde vi en gammel lerkrukke der stod ’smør’ på. Så jeg formoder, at det var almindeligt i gamle dage. Jeg husker ingen problemer med mug eller fordærv.</p>
			<p>I dag står der på emballagen, at det skal opbevares ved køleskabstemperatur, og de fleste er vel gået over til et smør/margarine-blandingsprodukt for at kunne smøre det. Er det virkelig nødvendigt at opbevare smør i køleskabet?</p>
			<p><strong>Per Sand Rosshaug</strong>, postdoc på DTU Fødevareinstituttet svarer:<br/>
			Både ja og nej, det afhænger af, hvor hurtigt I spiser smørret. Holdbarheden af smør afhænger typisk af, hvornår det bliver harsk. Et harsk produkt er ikke farligt, men smager ubehageligt.</p>
			<p>Harskning er en kemisk proces, der fremmes af lys, varme og ilt, og smør opbevares derfor bedst mørkt, køligt og godt pakket ind, som i et køleskab.</p>
			
			<p>Smørkrukken har også kunnet beskytte mod lys, og formentlig har den også været ret tæt, så helt tosset har det ikke været, hvis man sørgede for at spise smørret relativt hurtigt.</p>
			<p>Skimmelsvampe vokser normalt ikke i smør, fordi der er for lidt vand. Sygdomsfremkaldende bakterier såsom f.eks. Listeria kræver også vand for at vokse. Men kærningen af smørret gør, at vandet fordeles i meget små vanddråber i smørret, hvilket gør, at bakterier kun i meget begrænset omfang har plads til at vokse, hvis ellers smørret er kærnet ordentligt.</p>
			<p>Blandingsprodukter indeholder mere vand og er derfor lidt mere risikable at opbevare uden for køleskab.</p>
		</section>
		  </div></body></html>
