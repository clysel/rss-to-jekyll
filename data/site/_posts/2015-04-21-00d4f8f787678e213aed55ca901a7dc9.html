---
layout:     post
title: 	    "Skarp kritik af rejsekort efter ny beretning fra Rigsrevisionen"
post_author:	    Jakob Møllerhøj
post_date:	    Tue, 21 Apr 2015 16:55:00 +0000
post_site:	    www.version2.dk 
post_link:	    http://www.version2.dk/artikel/skarp-kritik-af-rejsekort-og-trafikministeriet-efter-ny-beretning-fra-rigsrevisionen-150128?utm_medium=feed&utm_source=version2.dk&utm_campaign=it_nyheder
---
<html><body><div><section class="body">
    <p>Rigsrevisionen har afgivet <a href="http://www.rigsrevisionen.dk/media/2035989/driften-af-rejsekortet.pdf">en beretning (PDF)</a>, der kritiserer Rejsekortet og parterne involveret i projektet på flere punkter.</p>

<p>Blandt andet bemærkes det flere steder i beretningen, at de seks trafikselskaber bag Rejsekortet ikke har kunnet blive enige på flere punkter. Eksempelvis i forhold til, hvorvidt det skal være muligt at eftermelde et glemt check ud. Altså eksempelvis checke ud med tilbagevirkende kraft via en hjemmeside.</p>

<p>På baggrund af beretningen fra Rigsrevisionen kommer Statsrevisorerne med følgende udmelding via <a href="http://www.ft.dk/Statsrevisorerne/Nyheder/2015/04/Beretning_11_2014_afgivet.aspx">revisorernes hjemmeside</a>:</p>

<p>»Statsrevisorerne kritiserer skarpt, at Transportministeriet og parterne bag rejsekortet hverken har sikret, at rejsekortet er brugervenligt, eller at Rejsekort A/S’ økonomi er tilfredsstillende. Parterne bag rejsekortet har brugt tid og kræfter på at være indbyrdes uenige frem for at løse problemerne med rejsekortet.«</p>

<p>I beretningen beskæftiger Rigsrevisionen sig med systemets brugervenlighed, tidsplanen og økonomien i projektet.</p>

<p>Rigsrevisionen konkluderer blandt andet i beretningen:</p>

<p>»Brugerne oplever problemer med rejsekortet, selv om rejsekortudstyret i det daglige overordnet fungerer. Rigsrevisionen vurderer, at Rejsekort A/S og trafikselskaberne ikke i tilstrækkelig grad har løst brugernes problemer med rejsekortet og koordineret forhold vedrørende det landsdækkende rejsekort. Trafikselskaberne har arbejdet meget langsomt med at løse konkrete problemer og sikre ens undebetjening,« skriver Rigsrevisionen og fortsætter:</p>

<p>»Det skyldes, at trafikselskaberne har haft svært ved at blive enige om reelle løsninger og ikke har prioriteret løsninger, der tilgodeser kundernes behov, højt nok. Først efter at Transportministeriet har involveret sig i spørgsmålet om rejsekortets brugervenlighed, har trafikselskaberne fundet en reel løsning på flere af problemerne. Dette til trods for, at kundernes overordnede tilfredshed med rejsekortet kun er lav til middel alt efter kundens rejsemønster.«</p>

<p>I beretningen nævnes flere konkrete eksempler problemer med brugervenligheden. Blandt andet at brugerne glemmer at checke ud. Dette problem er blevet forsøgt afhjulpet med informationskampagner. Og så er den pris, kunderne risikerer at betale for glemt check ud blevet reduceret fra 50 kroner til 25 kroner.</p>

<p>Desuden har Rejsekort A/S udskrevet en idé-konkurrence, der skal gøre det muligt for kunderne at checke ud via en app eller en hjemmeside, efter de har glemt det. Dog uden at åben en ladeport for snyd, som adm. direktør i Rejsekort A/S Bjørn Wahlsten tidligere har formuleret det over for Version2.</p>



<p>I den forbindelse fremgår det også af beretningen fra Rigsrevisionen, at Rejsekort A/S, som trafikselskaberne står bag, i august 2013 har foreslået, at det skal være muligt for kunderne et bestemt antal gange at efterindmelde glemt check ud på rejsekortets hjemmeside. Trafikselskaberne har dog været uenige om, hvorvidt efterindmelding af check ud er en god idé, fremgår det af beretningen.</p>

<p>»Trafikselskaberne har flere gange afvist at gennemføre denne løsning, da det kan åbne mulighed for, at kunderne kan snyde,« står der i beretningen.</p>

<p>Netop minimering af risikoen for snyd var en væsentlig parameter i den idé-konkurrence, Rejsekort A/S udskrev. Og da konkurrenceforslagene var indleveret fortalte administrerende Bjørn Wahlsten, at der ikke var et enkelt forslag, der ville kunne anvendes direkte og uden ændringer, da ingen af dem i tilstrækkelig høj grad kunne forhindre snyd.</p>

<p>Blandt andet i forhold til udfordringen med glemt check og muligheden for at skifte betalingskort tilknyttet en tank-op aftale via rejsekorts hjemmeside bemærker Statsrevisorerne:</p>



<p>»At Rejsekort A/S og trafikselskaberne ikke i tilstrækkelig grad har prioriteret at løse brugernes problemer med rejsekortet, bl.a. glemt tjek-ud og tank op. Transportministeriet burde tidligere have engageret sig i sagen med henblik på at sikre løsninger på brugerproblemerne.«</p>

<p>Funktion med at kunne skifte betalingskort forholdsvis enkelt via hjemmesiden kom på plads i februar 2015.</p>

<h2>Forsinket næsten seks år</h2>

<p>Det er vel at mærke lang tid efter, den sidste del af Rejsekortsystemet - kaldet version 5 - skulle have været endeligt leveret.</p>

<p>» I 2011 var det i henhold til kontrakten planen, at leverandøren skulle levere version 5 i december 2013. Dermed ville leveringen af det fulde rejsekortsystem være i alt fire år forsinket,« skriver Rigsrevisionen i beretningen.</p>

<p>Version 5 er stadig undervejs og forventes at være på plads til november 2015. Den skulle betyde, at det er muligt at få et fastprisprodukt tilknyttet rejsekortet - altså et periodekort.</p>

<p>På et pressemøde i forbindelse med beretningen fra Rigsrevisionen, sagde statsrevisor Peder Larsen om udsigten til, at den sidste rejsekorts-leverence skulle være på plads til november.</p>

<p>»Der er ikke dokumentation for det, men med den erfaring vi har, falder vi ikke ned af stolen, hvis der går et par måneder længere end det fremgår af beretningen.«</p>

<p>Men selvom funktionaliteten med periodekort måtte komme til november, så har trafikselskaberne ikke truffet en beslutning om, hvordan det skal implementeres.</p>

<p>Desuden har trafikselskaberne endnu ikke truffet beslutning om, hvordan periodekort på rejsekortet i praksis skal fungere, når det er leveret. Rigsrevisionen vurderer, at det er væsentligt, at trafikselskaberne bliver enige om kundeforhold og får truffet beslutninger, så rejsekortet er attraktivt for kunderne.</p>

<p>»Rigsrevisionen vurderer, at det er væsentligt, at trafikselskaberne bliver enige om kundeforhold og får truffet beslutninger, så rejsekortet er attraktivt for kunderne.</p>

<h2>Udskudt seks gange</h2>

<p>I forhold til forsinkelserne bemærker Rigsrevisionen:</p>

<p>»Kunderne bruger i dag rejsekortet langt mindre, end Rejsekort A/S forventede i 2011. Det skyldes, at den endelige version af rejsekortsystemet er forsinket, og flere funktioner derfor endnu ikke er leveret. Det gælder fx periodekort, som anvendes af mange pendlere, bl.a. i hovedstadsområdet, hvor det er dyrt for pendlerne at anvende rejsekortet. Det skyldes også, at trafikselskaberne ikke har udfaset eksisterende billetprodukter i den forventede hastighed og har introduceret nye billetprodukter, fx til mobiltelefoner, i konkurrence med rejsekortet,« står der i beretningen.</p>

<p>Den endelige levering af Rejsekortsystemet, version 5, er siden 2012 udskudt seks gange, fremgår det desuden af beretningen.</p>

<p>På pressemødet i forbindelse med beretningen fra Rigsrevisionen, svarede statsrevisor Peder Larsen på spørgsmålet om, hvorvidt Rejsekortet risikerer at blive overhalet af andre systemer:</p>

<p>»Der er kommet andre systemer ved siden af og det har forringet rejsekortets økonomi. På den anden side er Statsrevisorerne jo ikke maskinstormere, der siger, at der ikke må anvendes ny teknologi, men det er klart, at det vil være en trussel mod rejsekortets økonomi, især på lang sigt. Hvor lang tid vil der gå inden det ikke længere er rentabelt?«</p>

<p>På spørgsmålet om, hvorvidt Rejsekortet burde sløjfes, svarede statsrevisor Klaus Frandsen:</p>

<p>»Der er andre lande hvor tjek ind og ud er lagt over på mobiltelefoner, så det kan jo være, at det er rejsekortet, der skal videreudvikles. Om det bliver videreudvikling af rejsekortet eller noget andet, det tager vi ikke stilling til.»</p>

<p>Også håndteringen af de økonomiske problemer, der har plaget Rejsekortet og økonomistyringen bliver kritiseret i beretningen fra Rigsrevisionen, som i den forbindelse skriver:</p>

<p>»Rejsekortsystemet har i alt kostet ca. 2 mia. kr. at udvikle. Kontraktprisen er ikke blevet højere som følge af forsinkelserne, men den længere udviklingsperiode har medført højere interne omkostninger i Rejsekort A/S.«</p>

<p>I forhold til økonomien er der blandt andet drøje hug til Transportministeriet i bemærkningerne fra Statsrevisorerne, som kritiserer:</p>

<p>»At Transportministeriet først foreslog en mere holdbar finansieringsmodel, da der var risiko for, at Rejsekort A/S ville træde i betalingsstandsning. Transportministeriet har været vidende om, at Rejsekort A/S’ økonomi var utilfredsstillende, og at organiseringen gav trafikselskaberne ringe incitament til selv at løse problemerne vedrørende økonomi og kundetilfredshed.«</p>

<p>Du kan læse mere om den økonomiske del af Rigsrevisionens beretning på <a href="http://ing.dk/175582">Version2's søstermedie ing.dk</a>.</p>
  </section>

  
      </div></body></html>
