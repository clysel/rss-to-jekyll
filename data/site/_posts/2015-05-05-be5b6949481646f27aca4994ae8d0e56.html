---
layout:     post
title: 	    "Trafikselskabers kundeservice svinger vildt"
post_author:	    
post_date:	    Tue, 05 May 2015 16:02:24 +0200
post_site:	    politiken.dk 
post_link:	    http://politiken.dk/forbrugogliv/forbrug/dintransport/ECE2650532/trafikselskabers-kundeservice-svinger-vildt/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4 class="">
Kunder: Sådan vil vi have service</h4>
<div class="fakta-body" data-buildingblock="embedded_factboxlink">
<ul><li>Hjemmesider er meget vigtige for 41 procent af kunderne. De skal være overskuelige 
og have en god funktionalitet. </li><li>Ved kundeservice via telefon og salgssted er personalets evne til at afklare problemet, 
ventetid og åbningstider vigtigst. </li><li>36 procent af de adspurgte tillægger telefonisk kundeservice stor 
betydning. </li><li class=" bl-elem">30 procent af de adspurgte tillægger personlig kundeservice på faste salgssteder 
stor betydning. </li></ul><p class=" bl-elem"><i class=" bl-elem">Kilde: Passagerpulsen</i></p>
</div>
</div><p>
Lange ventetider og opkald, der slet ikke besvares. Hjemmesider, der er 
ulogiske eller slet ikke virker. Og kundeservicemedarbejdere, der prøver, så 
godt de kan, men ender med at sende passageren i pendulfart mellem 
forskellige trafikselskaber. Sådan oplever kunderne servicen hos de danske 
trafikselskaber, der er dårligst til kundeservice, viser en test fra 
organisationen Passagerpulsen. 
</p><p>
Passagerpulsens <i>mystery shoppere</i>, anonyme forsøgspersoner, har afprøvet 
14 danske trafikselskabers kundeservice på både telefon og hjemmesider for 
at udpege de bedste. Deres oplevelser viser samtidig, hvor det halter. 
</p><p><b class="ext-link">LÆS ARTIKEL </b><a class="embeddedlink" href="http://politiken.dk/forbrugogliv/forbrug/dintransport/ECE1983123/trafikselskab-erkender-rejsekortet-spiller-ikke-med-maanedskort/">Trafikselskab erkender: 
Rejsekortet spiller ikke med månedskort</a></p><p>
»De bedste selskaber er rigtig dygtige til at få kunderne sluset hen til den 
rette medarbejder i en fart, men hos de dårligste er der virkelig plads til 
forbedring. Kunderne oplever det som meget længe, hvis de skal vente i over 
4 minutter, som man ofte skal hos de selskaber, hvor man venter længst«, 
siger Mette Boye, som er afdelingschef i Passagerpulsen. Den nye 
passagerorganisation blev dannet i 2014 for at kæmpe på vegne af passagerer 
i den offentlige trafik og drives af Forbrugerrådet Tænk. 
</p><p>
Selskaberne kan godt belave sig på, at kundernes tålmodighed bliver kortere, 
mener Henrik Meng, der blandt andet underviser i service i private 
virksomheder. 
</p><p>
»Verden snurrer hurtigere og hurtigere, så man skal ikke vente længe, før man 
synes, der er gået lang tid. Vi er blevet vant til, at systemer skal fungere 
brugervenligt og intuitivt, og at de svarer hurtigt«, siger han. 
</p><h3>
Kunder kommer bagefter 
</h3><p>
Spørger man passagererne selv, som Passagerpulsen har gjort, betyder mødet med 
kundeservice meget for, hvor tilfredse de er med kollektiv transport. Blandt 
ældre over 70 år mener over 80 procent, at service har stor eller meget stor 
betydning, mens det blandt de 40-59-årige har samme store betydning for 67 
procent. 
</p><p>
»Vi kan jo se i vores undersøgelse, at det kan lade sig gøre at yde rigtig god 
service. Det vil vi gerne bruge til at inspirere de selskaber, som ikke gør 
det lige så godt«, siger Mette Boye, som på mandag uddeler en pris til de 
trafikselskaber, der har klaret sig bedst: »De allerbedste er de selskaber, 
som formår at sætte kunden i centrum. De giver kunderne en oplevelse af, at 
deres problem bliver forstået og taget alvorligt«. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/forbrugogliv/forbrug/dintransport/ECE1999639/rejsekortet-kan-koste-dig-boeder---uden-du-ved-det/">Rejsekortet kan koste dig 
bøder - uden du ved det</a></p><p>
Ifølge professor i markedsstrategi og forretningsudvikling ved CBS Thomas 
Ritter er de trafikale systemer indrettet på en måde, så kundepleje kommer i 
anden række. 
</p><p>
»Kunderne vælger ikke selv, hvem der skal køre busser og tog; det gør kommuner 
og regionsråd. Og i de udbud handler det om, hvem der kan køre billigst og 
til tiden, ikke om at være kundevenlig«, siger Thomas Ritter, som har 
forsket i kunderelationer og konkurrence. Han peger på, at kunderne ser den 
offentlige trafik som ét stort hele og stort set er ligeglade med, hvilket 
selskab de kører med: 
</p><p>
»Fejlen er, at trafikselskaberne ser sig selv som en lille ø, og de får ikke 
koordineret, når kunderne krydser imellem de forskellige selskaber. Så 
falder kunden igennem«. 
</p><h3>
Kunden skal være i centrum 
</h3><p>
De testpersoner, der har ringet til selskaberne eller besøgt deres 
hjemmesider, har oplevet, at de flere steder ikke kunne få svar på deres 
spørgsmål, eller at det var umuligt at finde rundt. På en hjemmeside lå 
henvisningen til hittegods for eksempel under priser og takster. 
</p><p>
»Mere end 8 ud af 10 siger, at netop hjemmesidens tekniske funktionalitet har 
stor eller meget stor betydning for dem. Teknisk funktionalitet betyder jo 
blandt andet, at man kan gennemføre et køb let og ubesværet«, siger Mette 
Boye. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/forbrugogliv/forbrug/dintransport/ECE1990803/mere-end-100-kroner-ekstra-rejsekortet-er-dyrest-paa-mange-straekninger/">Mere end 100 kroner ekstra: 
Rejsekortet er dyrest på mange strækninger</a></p><p>
Når det går galt, kan det blandt andet spores på hjemmesiden Trustpilot, hvor 
forbrugerne kan vurdere forskellige firmaer. Her skriver en frustreret 
DSB-kunde fra Taastrup: 
</p><p>
»Jeg modtog tidligere en mail om, at der var 300.000 orange billetter til 
rådighed. Jeg har nu siddet i snart 6-7 timer, og betalingen vil ikke gå 
igennem, er langsom, og hjemmesiden fungerer overhovedet ikke optimalt. Det 
er til at få stress af«. 
</p><p class=" bl-elem">
Hele 47 procent af kunderne foretrækker at få informationer om priser og 
afgangstider og at købe billetter på selskabernes hjemmesider. Når det går 
bedst, er det, fordi trafikselskabet har formået at indrette siden med 
passagerernes øjne. 
</p>	
</div>

</div></body></html>
