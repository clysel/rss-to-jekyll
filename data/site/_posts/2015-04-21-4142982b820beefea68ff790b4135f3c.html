---
layout:     post
title: 	    "Overraskende effekt i dansk raketmotor kan ende i tidsskrift"
post_author:	    Thomas Djursing
post_date:	    Tue, 21 Apr 2015 09:08:00 +0000
post_site:	    ing.dk 
post_link:	    http://ing.dk/artikel/overraskende-effekt-i-dansk-raketmotor-kan-ende-i-tidsskrift-175573
---
<html><body><div><section class="body">
			<p>»TEOS forever, Forever TEOS,« skriver den første debattør under Copenhagen Suborbitals <a href="http://ing.dk/blog/foerste-testrunde-med-bpm-2-175562">blog</a> om resultaterne af deres seneste raketmotor-test. Og begejstringen er forståelig.</p>
			<p>Efter raketbyggerne har haft tid til at gennemgå deres data fra testen, viser det sig nemlig, at tilsætningen af stoffet TetraEthylOrthoSilicate (TEOS) virkede over al forventning.</p>
			<p>TEOS var tilsat brændstoffet ethanol, der sammen med flydende ilt bliver sendt ind i raketmotorens brændkammer, og ideen med TEOS er at nedsætte den samlede temperatur, så risikoen for en gennembrænding af motoren mindskes.</p>
			<p>Indtil for nylig blandede raketbyggerne 25 procent vand i brændstoffet for at holde temperaturen nede. Men ved at tilsætte blot en procent TEOS til den blanding, faldt temperaturen af motorrørets varmeste sted fra 330 grader celsius til 240 grader celsius. Mindst lige så vigtigt er det, at TEOS får temperaturen til at stabilisere sig omkring de 240 grader celsius, mens motoren er i gang. Når motoren brænder med udelukkende vand og ethanol sker en gradvis forøgelse af varmen op til 375 grader celcius.</p>
			<p>»Det er en ganske imponerende effekt. Og hvis de kommende test viser det samme, vil det være helligbrøde ikke at bringe resultaterne bredere ud. Så vi overvejer kraftigt at offentliggøre det i et videnskabeligt tidsskrift,« siger den raketmotor-ekspert Jonas Bjarnø fra DTU Space, der i det daglige både er medlem af Copenhagen Suborbitals og drager rundt i verden som konsulent på raketprojekter.</p>
			<p><section class="video plugin"/></p>
			
			<p/></section>
			<p>Ideen om TEOS kom også fra en bekendt i det amerikanske raketmiljø, der på sine amatørraketmotorer af aluminium blandede TEOS i brændstoffet. Han havde ingen nedskrevne data på effekten, men omtalte det bare som en “betydelig succes”. De danske raketbyggere har også forgæves søgt i raket-litteraturen efter erfaringer med TEOS, og derfor har de valgt selv at køre en testserie med tilsætningsstoffet.</p>
			<p>»TEOS' funktion som additiv går på at det iblandes brændstofkomponenten, og at der under burnet pågår en kontinuert dannelse af et filmlag af Siliciumoxid på indersiden af brændkammervæggen. I denne situation hæmmer Siliciumoxiden primært den konvektionsbaserede varmeoverførsel fra forbrændingsgassene til kammervæggen, hvilket tilsvarende sænker væggens operationstemperatur for den samme mængde regenerative køling,« skriver Jonas Bjarnø på bloggen på ing.dk.</p>
			<p>Det er planen at bruge TEOS i BMP-5 motorerne, der skal indgå i de to Nexø-raketter, der skal flyve inden næste vinter. Hvornår de første test af motorerne finder sted er endnu uklart. Men det bliver formentlig i løbet af de kommende uger, og Ingeniøren følger løbende udviklingen.</p>
		
		  </div></body></html>
