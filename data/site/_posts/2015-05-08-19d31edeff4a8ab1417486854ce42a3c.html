---
layout:     post
title: 	    "Aktiebaseret crowdfunding er blåstemplet i Danmark"
post_author:	    Elías Christian Lundström
post_date:	    Fri, 08 May 2015 11:16:00 +0000
post_site:	    www.version2.dk 
post_link:	    http://www.version2.dk/artikel/nu-er-der-ingen-tvivl-aktiebaseret-crowdfunding-er-lovlig-i-danmark-178021?utm_medium=feed&utm_source=version2.dk&utm_campaign=it_nyheder
---
<html><body><div><section class="body">
    <p>Det er lovligt at gøre brug af aktiebaseret crowdfunding i Danmark.</p>

<p>Sådan lyder en af hovedbudskaberne i en ny <a href="http://evm.dk/publikationer/2015/15-05-08-rapport-om-crowdfunding">rapport om crowdfunding</a> fra Erhvervs- og Vækstministeriet, som netop er blevet offentliggjort. Rapporten blev bestilt i forbindelse med vækstpakken fra juni 2014.</p>

<p>Den aktiebaserede crowdfunding er en alternativ mulighed for iværksættere at rejse penge på uden at skulle i banken eller søge hos fonde eller business angels. Kort beskrevet går aktiebaseret crowdfunding ud på, at private kan investere i nystartede virksomheder og få aktier i virksomheden til gengæld. Det adskiller sig mærkbart fra den mere kendte rewardbaserede crowdfunding, hvor bidragyderne giver nogle penge til et produkt, der er ved at blive udviklet, mod at få en tidlig version af produktet som belønning.</p>

<p>»Det her er en milepæl på vejen, fordi rapporten går ind og blåstempler crowdfunding-bevægelsen,« siger medstifteren af Dansk Crowdfunding Forening og stifter af crowdfunding-platformen Booomerang.dk, Michael Eis, til Version2.</p>

<p>»Rapporten lægger op til, at det rent faktisk er muligt inden for gældende dansk lov at drive aktiebaseret crowdfunding dog med en række begrænsninger blandt andet på selskabsformen,« fortsætter han.</p>

<p>Hidtil har der hersket stor forvirring om reglerne for crowdfunding, og om det overhovedet har været lovligt at eksempelvis tilbyde aktiebaseret crowdfunding. Derfor eksisterer der endnu ikke nogen platform i Danmark, der i stil med Kickstarter kan tilbyde virksomheder og private investorer at udveksle penge for aktier. Med rapportens lancering er der dermed frit slag for at iværksættere, der er hurtige på aftrækkeren, kan være med til at skabe Danmarks første aktiebaserede crowdfunding-portal.</p>

<p>»Jeg tror, der kommer mange initiativer på det her felt. Det bliver et meget konkurrencepræget marked,« siger Michael Eis.</p>

<p>Nyheden kan især komme it-iværksættere til gavn, som ellers har været udfordret af den populære rewardbaserede crowdfunding-model, hvor folk mest af alt støtter gadgets og andre fysiske ting, som de kan få som belønning for deres bidrag. Med aktiebaseret crowdfunding bliver det lettere for den næste service-baserede it-virksomhed som Uber, Facebook eller AirBnb stadig få del i folkets pengepung, sålænge de private investorer vurderer, at virksomheden har et stort nok vækstpotentiale.</p>

<h3>Crowdfunding-ekspert: En række begrænsninger hæmmer initiativet</h3>

<p>På trods af rapportens positive budskab for crowdfunding-bevægelsen, så er der stadig en række begrænsninger.</p>

<p>For det første er det ikke muligt for anpartsselskaber (ApS) og iværksætterselskaber (I/S) at være med. Det er nødvendigt at oprette sig som et aktieselskab (A/S), hvilket kræver en selskabskapital på 500.000 kr. før man må tilbyde aktier for private midler.</p>

<p>»Det er en begrænsning i det danske iværksættermiljø, hvor de fleste ikke har råd til at stifte et aktieselskab, når de starter op. Jeg havde håbet, at man også kunne tilbyde crowdfunding af egenkapital (anparter),« siger Michael Eis.</p>

<p>Alligevel er der en udvej for de iværksættere, som ikke ligger inde med en halv mio. kr. til at starte med ifølge rapporten. De må nemlig godt benytte sig af den aktiebaserede crowdfundingplatform til at skaffe de nødvendige midler til at stifte aktieselskabet.</p>

<p>For de aktiebaserede crowdfunding-platforme er der også en række krav, som gør, at ikke hvem som helst kan starte den op. Blandt andet skal man have en fondsmæglertilladelse fra Finanstilsynet for at drive platformen. Tilladelsen går i store træk ud på at regulere handelen med værdipapirer, og at man modtager andre folks penge og kan varetage dem på retmæssig vis.</p>

<p>»Det mener jeg helt personligt ikke er nødvendigt, fordi man som platform bare er et mødested for virksomheder og investorer, men ikke er en del af den finansielle transaktion,« siger Michael Eis og forklarer samtidig, at der er flere måder at få en sådan fondsmæglertilladelse.</p>

<p>Blandt andet kan man lave et samarbejde med en anden europæisk aktiebaseret crowdfunding-platform, der allerede har en lokal fondsmæglertilladelse. Ifølge EU-reglerne kan en sådan tilladelse nemlig godt ‘importeres’ ind i Danmark.</p>

<p>Der findes både aktiebaserede crowdfunding-platforme i England og Finland. I sidstnævnte land har platformen Invesdor netop fået EUs godkendelse til at drive aktiebaseret crowdfunding som den første i Europa.</p>

<p>SKAT lancerede også for nylig en vejledning til <a href="http://www.skat.dk/SKAT.aspx?oId=2172087">skattereglerne for crowdfunding</a> i Danmark.</p>
  </section>

  
      </div></body></html>
