---
layout:     post
title: 	    "Contador får chancen for at rette op på stor skuffelse"
post_author:	    
post_date:	    Tue, 17 Mar 2015 07:50:08 +0100
post_site:	    politiken.dk 
post_link:	    http://politiken.dk/sport/cykling/ECE2590585/contador-faar-chancen-for-at-rette-op-paa-stor-skuffelse/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>Efter at den ene af Tinkoff-Saxos to superstjerner Peter Sagan i går fuldendte en så godt som perfekt dag for det russiske mandskab med sin forrygende, sejrrige spurt, er det i dag den anden, Bjarne Riis’ spanske trumf siden 2011 Alberto Contador, opmærksomheden er rettet mod.</p><p>På den 10 km lange, pandekageflade enkeltstart i San Benedetto del Tronto ved Adriaterhavet, der runder de syv dages strabadser i Tirreno-Adriatico af, får etapeløbskongen chancen for at rette op på den skuffelse, han indledte løbet med, da han på den lidt over halvt så lange prolog i Lido di Camaiore ved Middelhavet måtte nøjes med en 67.-plads.</p><p>Og selv om ingen forventer, at Contador skal diske op med en gevinst i temporidtet, er det uhyre vigtigt, at han leverer en væsentligt bedre præstation end i onsdags.</p><h3>Vigtig kamp om WorldTour-point</h3><p>For mens det forekommer nogenlunde givet, at en af spanierens forventet mest fremtrædende rivaler i sommerens Tour de France, colombianeren Nairo Quintana (Movistar), efterfølger Contador på tronen som samlet vinder af Tirreno-Adriatico, er der særdeles tæt kamp om de øvrige slutplaceringer i top-10.</p><p>Dermed får enkeltstarten stor betydning for det endelige facit og ligeledes for tildelingen af point til WorldTour-ranglisten.</p><p>Der gives 100, 80, 70, 60, 50, 40, 30, 20, 10 og 4 til de 10 første. Tinkoff-Saxo er efter Tour Down Under og Paris-Nice kun noteret for to point, og selv om Sagan med sin etapesejr og to andenpladser allerede har sikret yderligere 26, vil det pynte gevaldigt på kontoen, hvis Contador i hvert fald kan holde faste i den femteplads, han er i besiddelse af inden finaleopgaven.</p><h3>Quintana har et solidt forspring</h3><p>Top-10 inden dagens etape ser således ud: 1. Quintana, 2. Bauke Mollema (Trek) 39 sekunder, 3. Rigoberto Uran (Etixx-Quick Step) 48, 4. Thibaut Pinot (FDJ) 57, 5. Contador 1.03 minut, 6. Adam Yates (Orica-GreenEdge) 1.04, 7. Domenico Pozzovivo (Ag2r-La Mondiale) 1.06, 8. Joaquim Rodriguez (Katusha) 1.07, 9. Steven Cummings (MTN-Qhubeka) 1.12, 10. Wouter Poels (Sky) 1.13. </p><p>Da franskmanden Tony Galpin (Lotto-Soudal) i søndags gik ind til den tilsvarende finaleetape i Paris-Nice, havde han et forspring i næsten samme størrelsesorden som Quintanas.</p><p>Men i Gallopins tilfælde lurede deciderede tempospecialister blandt de nærmeste konkurrenter, hvilket ikke er tilfældet i den italienske styrkeprøve.</p><p>Derfor synes også meget at skulle gå galt for Quintana, hvis han ikke kan hyldes som samlet vinder af sin først udfordring i Europa i denne sæson med søndagens opvisning på færden op ad Terminillo som et forrygende højdepunkt.</p><h3>Malori og Cancellara aspirerer til etapesejren</h3><p>Prologen i onsdags havde italieneren Adriano Malori (Movistar) som vinder et sekund foran den tidligere firedobbelte enkeltstartsverdensmester, schweizeren Fabian Cancellara (Trek).</p><p>De to vil givetvis atter melde sig som hovedpersoner i kampen om etapegevinsten, men i den overordnede sammenhæng er de uinteressante, fordi de er kørt langt agterud.</p><p>Hurtigst på prologen af øjeblikkets 10 bedste sammenlagt var briten Steven Cummings, der slog Uran med fire sekunder, Poels med 5, Pinot med 7, Mollema med 9, Contador med 13, Yates med 14, Quintana med 15, Pozzovivo med 16 og Rodriguez med 25 sekunder.</p><p class=" bl-elem">Måske kan tjekken Roman Kreuiziger knibe sig ind i top-10 og dermed erobre nogle WorldTour-point til Tinkoff-Saxo. Han er inden enkeltstarten nr. 11 med et minus på 1.15 minut, og på prologen satte han kun otte sekunder til i forhold til Cummings. </p>	
</div>
</div></body></html>
