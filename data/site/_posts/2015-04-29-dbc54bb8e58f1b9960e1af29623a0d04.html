---
layout:     post
title: 	    "Glyptoteket skaffer Degas-maleri ved et lykketræf"
post_author:	    
post_date:	    Wed, 29 Apr 2015 11:37:14 +0200
post_site:	    politiken.dk 
post_link:	    http://politiken.dk/kultur/kunst/ECE2647708/glyptoteket-skaffer-degas-maleri-ved-et-lykketraef/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Det var egentlig af andre grunde, at Glyptotekets Degas-ekspert, 
museumsinspektør Line Clausen Pedersen, var i London, da hun fik nys om 
maleriet. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/ECE2615168/25-aar-senere-fbi-opklarer-storstilet-museumskup/">25 år senere: FBI opklarer 
storstilet museumskup </a></p><p>
I et magasin i auktionshuset Sotheby’s stod det 26,1 cm høje og 38,5 cm brede 
oliemaleri ’Jockeys før start’, som skulle have været på auktion, men som af 
forskellige årsager nu var på vej hjem til sin ejermand igen. 
</p><p>
Stop en halv, sagde museumsinspektøren og strøg hjem til H.C. Andersens 
Boulevard, hvor museet fik Ny Carlsbergfondet og Augustinus Fonden med på 
ideen. 
</p><h3>
Før selve handlingen 
</h3><p>
Nu har de to fonde sørget for, at Glyptoteket, som det første i Danmark, ejer 
et maleri, der skildrer et af Degas’ foretrukne motiver, nemlig 
væddeløbsheste. 
</p><p>
Ligesom Degas’ berømte skildringer af balletdansere, der øver op til en 
forestilling, er det tidspunktet før den egentlige handling, der er 
omdrejningspunkt for væddeløbsbillederne. 
</p><p>
Maleriet, som Glyptoteket har fået, er malet på træ i perioden mellem 1886 og 
1890 og er ifølge museet stort set uopdriveligt på kunstmarkedet i dag. 
</p><h3>
Prisen ikke offentliggjort 
</h3><p>
For Line Clausen Pedersen er værket en sidste og vigtig brik i Glyptotekets 
samling af Degas, der nu tæller fem malerier og pasteller af kunstneren samt 
et af de kun fire komplette sæt af hans 74 skulpturer, der eksisterer i dag 
– herunder hovedværket ’Lille danserinde, fjorten år’ (1880-81). 
</p><p>
»Selv når han er konservativ, som han er på billedet her, så peger pilene både 
tilbage og frem, så man bedre forstår, hvor impressionismen og det moderne 
maleri kommer fra«, siger museumsinspektøren. 
</p><p>
»Han kan sin kunsthistorie, og hvis du ser rigtig nøje efter, kan man også se 
både noget Leonardo og noget Raphael«. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/kultur/kunst/ECE2610990/museer-om-at-saelge-vaerker-fra-lageret-det-er-taet-paa-taabeligt/">Museer om at sælge værker fra 
lageret: »Det er tæt på tåbeligt«</a></p><p>
Prisen for værket? Den vil museet ikke ud med. Det nærmeste, de kommer, er »et 
større tocifret millionbeløb«. 
</p><p class=" bl-elem">
Museet markerer nyerhvervelsen med særophængning sammen med Degas’ skulpturer 
fra i morgen kl. 17 og frem til 1. juli. Herefter bliver det en del af 
museets permanente udstilling. 
</p>	
</div>

</div></body></html>
