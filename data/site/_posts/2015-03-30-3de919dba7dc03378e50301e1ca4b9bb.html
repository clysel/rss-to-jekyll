---
layout:     post
title: 	    "Må politiker i kørestol kæmpe for handikappedes rettigheder? "
post_author:	    
post_date:	    Mon, 30 Mar 2015 19:28:34 +0200
post_site:	    politiken.dk 
post_link:	    http://politiken.dk/indland/politik/ECE2610156/maa-politiker-i-koerestol-kaempe-for-handikappedes-rettigheder/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Han er på vej til et møde i Ankestyrelsen, hvor han er udpeget af Kommunernes 
Landsforening. Han sidder i Radikale Venstres hovedbestyrelse og er aktiv i 
Radikal Ungdom. Desuden er han domsmand i Helsingør Byret, sidder i 
Nivaagaard Malerisamlings bestyrelse, og endelig er han kommunalpolitiker i 
Fredensborg på sjette år. 
</p><p>
Ja, og så sidder han i øvrigt i kørestol, 24-årige Kristian Hegaard, som siden 
han i 7. klasse som elevrådsformand sørgede for, at eleverne fik nye 
fodboldmål, har søgt og fået indflydelse, for: »Det nytter ikke bare at 
sidde og brokke sig«. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/politik/ECE2235801/manu-sareen-goer-op-med-inhabile-embedsfolk/">Manu Sareen gør op med 
inhabile embedsfolk </a></p><p>
Derfor er han lige nu både vred og forarget over, at han med stemmerne fem mod 
to er blevet udelukket fra indflydelse på en stor spareplan på 
handikapområdet. Kristian Hegaard er nemlig på grund af sit handikap blevet 
erklæret inhabil. 
</p><p>
»Jeg ved, at besparelserne kan ramme mig, men også andre. Jeg repræsenterer jo 
alle dem, som har valgt mig«, siger Kristian Hegaard, der er født med en 
knoglesygdom og har en hjælper hele døgnet. 
</p><h3>
Særlig personlig interesse 
</h3><p>
Byrådet i Fredensborg Kommune skal finde besparelser på 20-30 millioner 
kroner, så udgifterne på psykiatri og handikap når ned på 267 millioner. 
Omkring 800.000 kroner skal i 2015 findes på den såkaldte BPA-ordning – 
’brugerstyret personlig assistance’ – som omfatter handikappede, der med en 
hjælper kan få et selvstændigt liv i eget hjem. 
</p><p>
I kommunen er der kun ni borgere, som har en BPA-ordning. Og en af dem er 
Kristian Hegaard, som hovedsageligt derfor af forvaltningen og sine 
politiske kolleger er blevet erklæret inhabil. Han har »særlig personlig og 
økonomisk interesse i sagens udfald«, lyder det. 
</p><div class="art-quote article-box">
<p class="quote"/>
<blockquote>
<p class="quote-txt">
Jeg fører ikke handikappolitik, fordi jeg er handikappet, men fordi det er mit 
partis politik
</p>
<p class="sender">
Kristian Hegaard, lokalpolitiker 
</p>
</blockquote>
</div><p>
Kristian Hegaard læser jura og skrev bachelorprojekt om netop inhabilitet for 
byrådsmedlemmer, for hans habilitet har været oppe før. Han mener, at det 
demokratiske mandat gør, at han ikke er inhabil: »Mange har stemt på mig, 
fordi de kender mine handikappolitiske holdninger. Det er eksempelvis 
forældre til handikappede børn. Og jeg fører ikke handikappolitik, fordi jeg 
er handikappet, men fordi det er mit partis politik«. </p><p>
Han fremhæver, at besparelserne først rammer ham og andre, når en 
sagsbehandler har set på den enkelte sag og lavet, hvad loven kalder ’en 
konkret individuel afgørelse’ af, om der skal bevilges mindre hjælp. 
Kristian Hegaard undrer sig i øvrigt over, at en del af besparelserne 
specifikt rammer borgere med en BPA-ordning, som er i gang med en 
længerevarende uddannelse eller er bestyrelsesmedlem og derfor har over fire 
ugers overnatninger uden for hjemmet om året. 
</p><p><span class="img-contimg-fl-left"><img class="image inlineLightBox" src="http://multimedia.pol.dk/archive/00924/Handicap1_924808y.jpg" alt="" border="0"/><span class="caption"><span class="f-img-caption">Kristian 
</span>Hegaard er politisk aktiv og sidder i byrådet i Fredensborg Kommune. Der er han netop blevet erklæret inhabil i behandlingen af kommunens handikappolitik, fordi han som kørestolsbruger selv bliver berørt af de planlagte besparelser. Foto: Martin Lehmann</span></span></p><p>
»Jeg tror ikke, at det passer på andre end mig. Hvis det er lovligt, kan en 
forvaltning målrette en mindre besparelse i en stor plan så specifikt, at de 
kan udelukke en bestemt politiker«. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/oekonomi/bolig/ECE2325352/dommer-erklaeret-inhabil-efter-udtalelser-om-andelsboligforeninger/">Dommer erklæret inhabil efter 
udtalelser om andelsboligforeninger</a></p><p>
For Maria Ventegodt Liisberg, som er ligebehandlingschef på Institut for 
Menneskerettigheder, er sagen principiel. 
</p><p>
»Handikappede er massivt underrepræsenterede, for der er så mange barrierer 
for at gå ind i politik. Derfor er det vigtigt, at vi understøtter 
muligheden for at deltage i demokratiet«. 
</p><h3>
Andre erklæret inhabil 
</h3><p>
Men om en lokalpolitiker er inhabil, beror på en konkret vurdering, siger Sten 
Bønsing, lektor i forvaltningsret på Aalborg Universitet. Den bygger både på 
sandsynligheden for, at politikeren bliver personligt berørt, og på, hvor 
mange andre der samtidig rammes. 
</p><p>
»Hvis der er 50 eller 100, som bliver berørt på samme måde, så siger man, at 
interessen bliver udtyndet. Pointen er, at man er inhabil, hvis man er 
personligt berørt mere end gennemsnitsborgeren«. 
</p><div class="art-quote article-box">
<p class="quote"/>
<blockquote>
<p class="quote-txt">
Pointen er, at man er inhabil, hvis man er personligt berørt mere end 
gennemsnitsborgeren
</p>
<p class="sender">
Sten Bønsing, lektor i forvaltningsret 
</p>
</blockquote>
</div><p>
Der har været en sag, hvor to lærere i et byråd var inhabile i behandlingen af 
en ny skolestruktur, da deres egen skole var lukningstruet. Men hvis en 
lokalliste blev oprettet for at redde den lokale skole, og en far blev valgt 
til byrådet, er det uklart, om han ville være inhabil. Det svære ved 
handikappolitik er desuden, at den sjældent rammer den handikappede som 
gennemsnitsborgeren, fordi handikappolitik i sagens natur berører en 
minoritet. »Min fornemmelse af praksis siger, at når han er en ud af ni, er 
det lige omkring grænsen, og kommunen kan derfor have ret«, siger Sten 
Bønsing. </p><p>
Han forklarer dog, at det demokratiske mandat giver politikeren videre 
grænser: »Hvis politikeren under valgkampen har anført, at han vil kæmpe for 
handikappolitikken, vil det være meget ulogisk, hvis han senere hen kunne 
erklæres inhabil, når den skal behandles, fordi han selv er handikappet«. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/ECE2397943/byret-erklaerer-sig-inhabil-i-drabssag-fra-fogedretten/">Byret erklærer sig inhabil i 
drabssag fra Fogedretten</a></p><p>
Formand for senior- og socialudvalget i Fredensborg Kommune, Hans Nissen (S), 
siger, at Kristian Hegaard blev erklæret inhabil, fordi både han og udvalget 
ellers kunne blive udsat for kritik: »Det er et forsigtighedsprincip, som 
ikke handler om handikappede. Alle andre kan også være inhabile. Men 
Kristian har en særlig interesse, fordi det drejer sig om kun ni borgere. 
Havde det været en af de 170 beboere på et af kommunens bosteder, så ville 
vedkommende ikke være inhabil i en sag om bosteder. Det er et spørgsmål om 
antallet, og det retter sig ikke specifikt mod Kristian«, siger Hans Nissen, 
som håbede, at Kristian ville sende en suppleant. 
</p><p class=" bl-elem">
Kristian Hegaard har klaget til tilsynet over kommunens afgørelse. 
</p>	
</div>

</div></body></html>
