---
layout:     post
title: 	    "Veteran fightede desperat, men forgæves for at få opfyldt sin drøm"
post_author:	    
post_date:	    Fri, 01 May 2015 21:08:29 +0200
post_site:	    politiken.dk 
post_link:	    http://politiken.dk/sport/cykling/ECE2651589/veteran-fightede-desperat-men-forgaeves-for-at-faa-opfyldt-sin-droem/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>Da den 43-årige italiener Davide Rebellin (CCC Sprandi-Polkowice) forleden imponerede ved at vinde kongeetapen i Tyrkiet Rundt og samtidig erobrede den turkisblå førertrøje, regnede de fleste med, at det var ensbetydende med, at veteranen også skulle hyldes som samlet vinder på søndag i Istanbul.</p><p>Men i dagens skrappe klatrefinale på den 184 km lange færd fra Denizli til Selcuk måtte Rebellin se den drøm fortone sig i det fjerne, og i stedet er det nu den 16 år yngre kroat Kristijan Duraksek (Lampre-Merida) der kan se frem til den ultimative hæder, idet han stødte italieneren fra tronen og nu fører med 21 sekunder.</p><h3>Tinkoff-Saxos trumf overvurderede sine kræfter</h3><p>Ingen af de to fik indflydelse på kampen om etapetriumfen, som gik til den 25-årige spanier Pelle Bilbao (Caja Rural), der i spurten klart besejrede colombianeren Miguel Angel Lopez (Astana), da de to nåede til mål sammen.</p><p>Men det var sidstnævnte, der for alvor fyrede op under festlighederne, da han med tre km tilbage af finalestigningen på fem km angreb fra den stadig mindre gruppe med alle favoritterne.</p><p>Den 21-årige sydamerikaner, der kører sin første sæson som professionel efter i 2014 at have vundet bl.a. Tour de l’Avenir, fik straks følgeskab af Tinkoff-Saxos australske trumf i løbet, den et år ældre Jay McCarthy.</p><p>Denne havde imidlertid overvurderet sine kræfter og måtte slippe, mens Bilbao tilsyneladende med opbydelsen af sine sidste kræfter sled sig op til Lopez.</p><h3>Rebellin kunne ikke følge med</h3><p>Det skulle imidlertid vise sig, at spanieren havde rigeligt overskud, da spurten skulle sættes ind, for med 100 m til stregen trådte han ubesværet an og passerede colombianeren, uden at denne formåede at svare igen.</p><p>Bagude var feltet med forfølgere gået mere eller mindre i opløsning, og højst overraskende – ikke mindst med tanke på, hvor overbevisende han optrådte, da han erobrede den sanlede førtsteplads – måtte Rebellin slippe, da blandt andre Durasek forcerede.</p><p>Kroaten nåede til vejs ende på sjettepladsen med et minus på 18 sekunder, mens en desperat fightende Rebellin var 1.01 minut bagud som nr. 19.</p><p>Dermed fører Durasek nu med 21 sekunder til Rebellin, mens argentineren Eduardo Sepulveda (Bretagne-SÉché) og Jay McCarthy holdt fast i de næste placeringer henholdsvis 32 sekunder og 1.14 minut efter kroaten.</p><h3>På tærsklen til sin fornemste succes</h3><p>Durasek, der besatte andenpladsen syv sekunder efter Rebellin på 3. etape, kom i 2013 til Lampre-Merida, efter at have optrådt på forskellige mindre mandskaber.</p><p>I italiensk tjeneste er det foreløbig kun blevet til en enkelt sejr, idet han i debutsæsonen slog til i Tre Valli Varesine, men med to forholdsvis overkommelige etaper tilbage, synes nu kun uheld at kunne hindre ham i at hjemføre karrierens fornemste succes.</p><p>Allerede sidste år beviste Kristijan Durasek med en samlet syvendeplads, at Tyrkiet Rundt passer ganske godt til ham.</p><p class=" bl-elem">De to danskere i løbet kom ikke til at spille nogen rolle på dagens etape, hvor John Ebsen (Androni-Giocattoli) sluttede som nr. 97 med et minus på 7.59 minutter, mens Magnus Cort (Orica-GreenEdge) blev nr. 115 med 9.04 minutter op til Bilbao.</p>	
</div>

</div></body></html>
