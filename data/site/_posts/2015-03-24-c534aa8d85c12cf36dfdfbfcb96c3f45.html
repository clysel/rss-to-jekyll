---
layout:     post
title: 	    "Mysteriet om kæmpehullerne i Sibirien"
post_author:	    
post_date:	    Tue, 24 Mar 2015 10:06:04 +0100
post_site:	    politiken.dk 
post_link:	    http://politiken.dk/magasinet/feature/ECE2601696/mysteriet-om-kaempehullerne-i-sibirien/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
En novemberdag sidste år påbegyndte direktøren for Russian Center for Arctic 
Development, Vladimir Pusjkarev, en halsbrækkende klatretur ned ad en stejl 
og isdækket kratervæg i det nordvestlige Sibirien. Han firede sig ned langs 
væggen i det 40-45 meter dybe isdækkede hul, der har en diameter på 37 
meter. 
</p><p>
Sammen med tre kollegaer var han ankommet med helikopter til Jamalhalvøen og 
var blevet sat af 15 kilometer fra krateret nogle timer forinden. Derefter 
kørte gruppen i firehjulstrækkere over tundraen, for det er et vanskeligt 
tilgængeligt område, hvor kun ganske få mennesker kommer. Krateret, som 
bliver kaldt for B1, blev oprindelig opdaget af en hyrde og ligger på den 
700 kilometer lange halvø. 
</p><div class="art-fakta article-box">
<header><h4 class="fallback">fakta</h4>
</header><div class="fakta-body" data-buildingblock="embedded_factboxlink">
<span class="img-contimg-fl-right"><img class="image inlineLightBox" src="http://multimedia.pol.dk/archive/00923/PS_rusland_krater_M_923229w.jpg" alt="" border="0"/></span>
</div>
</div><p/><p/><p>
Området er præget af permafrost – is, der ikke tør i sommerhalvåret. Især i 
den nordlige del og i havet ud for området findes der store naturgasfelter, 
mens den sydlige del bliver brugt som græsgange for rensdyr. 
</p><p>
Forskergruppen på fire mand foretog i november 2014 den indledende 
rekognoscering til en større undersøgelse, der er planlagt til september i 
år. 
</p><p>
Undersøgelsen kommer i kølvandet på en række billeder taget fra en helikopter 
over et af de nyfundne sibiriske kratere. Mere end 8 millioner visninger af 
billeder af krateret i tundraområdet har skabt bred nysgerrighed i det 
videnskabelige miljø og hos den russiske offentlighed. 
</p><p>
Kæmpehuller opstår med mellemrum forskellige steder på jorden, og hver gang 
jorden åbner sig, flyder internettet med spekulationer om, hvad der skaber 
kratere af den dybde og med den flotte runde form. Kan det være spor efter 
ufoer eller kraftige meteornedslag? 
</p><p>
I Danmark finder vi hullerne i mindre målestok på Møn og nogle steder i 
Nordjylland. I 2013 åbnede jorden sig midt i en by i Florida, hvor hullet 
oven i købet kostede menneskeliv, da halvdelen af et hus faldt ned i dybet. 
I det nordvestlige Sibirien er der for nylig opstået 20-30 kæmpekratere og 3 
af dem er målet for undersøgelsen til september. 
</p><h3>
Naturlige eller menneskeskabte? 
</h3><p>
En af dem, der ser frem til resultaterne af de kommende undersøgelser, er Bo 
Elberling, professor på Center for Permafrost ved Københavns Universitet. 
</p><p>
»Jeg ville helt sikkert kravle ned i de huller og undersøge jorden, hvis bare 
jeg boede tættere på. Det spændende er at finde den udløsende faktor, der 
har skabt disse huller, og det kan man blandt andet finde ud af ved at 
foretage jordprøver og målinger på stedet«, siger han. 
</p><p>
Bo Elberling arbejder med permafrost og har undersøgt jordfaldshuller i 
Grønland og i Sibirien, men han deltager ikke i den kommende undersøgelse, 
som er organiseret af Russian Center for Arctic Development. 
</p><p>
En af de mere hårdnakkede teorier, der florerer, og som forskerne skal afprøve 
er, om hullerne har forbindelse til naturgasproduktion i nærområdet. 
</p><p/></div></div></body></html>
