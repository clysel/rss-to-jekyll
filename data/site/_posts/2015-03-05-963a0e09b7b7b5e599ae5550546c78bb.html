---
layout:     post
title: 	    "Seks donkrafte løfter Storebæltsbroens vejbane – med biler på"
post_author:	    Christian Østergaard
post_date:	    Thu, 05 Mar 2015 15:48:11 +0000
post_site:	    ing.dk 
post_link:	    http://ing.dk/artikel/seks-donkrafte-loefter-storebaeltsbroens-vejbane-med-biler-paa-174577
---
<html><body><div><section class="body"><p>En række slidte teflon-lejer under Storebæltsbroens østbro bliver i løbet af foråret udskiftet, mens trafikken kører videre. For at det kan lade sig gøre, vil vejbanen under reparationen blive løftet af seks donkrafte.</p>
			<p>Storebæltsbroens lejer sikrer, at materialet kan trække sig sammen og udvide sig i takt med, at temperaturen ændrer sig over året. Lejerne består af en teflon-overflade, der glider på en plade af rustfrit stål.</p>
			<p>Teflonpladerne er beregnet til at holde i 25 år, men de første udskiftes altså nu 19 år efter, at de blev installeret. I løbet af foråret vil Sund og Bælt udskifte lejer foreløbig otte forskellige steder på østbroen.</p>
			
			<p><aside class="plugin reference gallery"><a class="content boxshadow large" href="http://ing.dk/galleri/se-kabelkravlerne-bevikle-storebaeltsbroens-kabler-168921">
			    <img src="http://ing.dk/sites/ing/files/styles/w1120_reference_illustration/public/img_1359.png?itok=ois5Z2cc" alt=""/></a>
			  
			</aside></p>
			<p>»Hvert sted bruger vi fire til seks timer i løbet af en nat. Vi udskifter de første otte mest belastede positioner i foråret og derefter evaluerer vi. Afhængig af hvor slidte de er, er det muligt, at vi skal udskifte flere,« siger Kim Agersø Nielsen, teknisk chef for konstruktion og anlæg på broen.</p>
			<p>Arbejdet foregår på tilslutningsfaget mellem hængebroens ankerblokke og Sjælland, den såkaldte østbro. Her er brodrageren under vejbanen fæstnet på den midterste bropille, mens lejer på de øvrige piller sørger for, at brodrageren frit kan udvide sig og trække sig sammen.</p>
			
			<p>Mens lejekassen fjernes, og teflonpladen bliver udskiftet, bliver brodrageren løftet af op til seks donkrafte, som Sund og Bælt har indkøbt til formålet. Hver donkraft kan løfte 500 ton og hæver brodrageren og vejbanen 15 mm mens arbejdet foregår.</p>
			<p>Oven på donkraftene placeres en plade, der skal fordele løftet, og et midlertidigt leje, der skal tage imod sammentrækning og udvidelse af brodrageren.</p>
			
			<p>Imens arbejdet foregår, fortsætter trafikken i ét spor i hver retning. Det er dog ikke tilladt at køre særtransporter på mere end 100 ton over broen imens – begge dele af hensyn til, hvor meget vægt, donkraftene kan tåle.</p>
		</section></div></body></html>
