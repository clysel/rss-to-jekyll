---
layout:     post
title: 	    "Hun var alligevel ikke postbuddets datter"
post_author:	    
post_date:	    Tue, 17 Feb 2015 14:24:18 +0100
post_site:	    politiken.dk 
post_link:	    http://politiken.dk/magasinet/feature/ECE2550432/hun-var-alligevel-ikke-postbuddets-datter/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Manon Serrano havde det ikke altid nemt som lille pige i landsbyen i nærheden 
af Cannes, hvor hun voksede op. 
</p><p>
»De andre sagde, at jeg var ’postbuddets datter’«, fortalte hun forleden på 
tv-stationen BMF-TV. For hun lignede hverken sin mor eller far. 
</p><p>
Det var der en grund til: Sophie Serrano og hendes tidligere mand var nemlig 
ikke barnets forældre, selv om de fra barnets fødsel i 1994 troede det 
modsatte, indtil deres datter var 10 år gammel. 
</p><p>
En dna-undersøgelse bekræftede den mistanke, Sophie Manon havde levet med i 
mange år, og en sygeplejerske på fødeklinikken i Cannes gik til bekendelse. 
</p><p>
Hun havde ved en fejltagelse byttet om på Manon og en jævnaldrende pige ved 
navn Mathilde, da de efter flere dage i en kuvøse blev bragt tilbage til 
deres mødre, og de to piger levede i 10 år uden deres biologiske forældre. 
Afsløringen rev tæppet væk under begge familier. 
</p><p>
»Det var et mareridt. Jeg elskede stadig min mor, men det var, som om noget 
blev taget fra mig. Jeg var ikke længere det samme menneske«, lyder det i 
dag fra den 20-årige Manon. »Jeg og min mor var bange for, at nogen ville 
skille os fra hinanden. Det var det værste af det hele«. 
</p><p>
Sophie Serrano har i mange år båret på en følelse af skyld. I samme øjeblik, 
barnet blev båret ind på hendes stue på fødeklinikken efter fire dage under 
en lampe i kuvøsen, havde hun en mistanke om, at barnet ikke var hendes 
datter. 
</p><p>
»Jeg følte mig dum ved at sige det, så jeg nævnte, at hun havde mere hår, og 
at det var længere, end da hun blev anbragt i kuvøsen«, fortalte hun en 
tv-station dagen før domsafsigelsen. 
</p><p>
Sophie Serrano har for lang tid siden valgt at stå frem med historien, mens 
den anden familie ønsker at holde sig uden for offentlighedens rampelys. 
</p><p>
Men personalet på klinikken beroligede hende øjeblikkeligt: 
</p><p>
»Det sker, når et barn ligger under en lampe«, lød forklaringen, og moderen 
til det andet barn med navnet Mathilde fik samme forklaring. 
</p><p>
Kvinden, der ligesom sin mand stammer fra øen Réunion i Det Indiske Ocean, 
havde svært ved at genkende sin datter med en meget lys hud og en sparsom 
hårvækst. 
</p><p>
Begge kvinder slog sig dog til tåls med forklaringen. 
</p><p>
»Jeg var meget ung, fødslen var en stor begivenhed, og der skete meget omkring 
mig«, fortæller Sophie Serrano. 
</p><div class="art-quote article-box">
<p class="quote"/>
<blockquote>
<p class="quote-txt">
Det er svært, når du som 18-årig ligger i en seng efter en fødsel, og du over 
for dig har en autoritet i hvid kittel, som affærdiger dine anfægtelser
</p>
<p class="sender">
Sophie Serrano, ikke-biologisk mor til Manon 
</p>
</blockquote>
</div><p/><p/><p>
Hun var kun 18 år, og i dag beretter hun, at hun manglede overskud til at 
følge mistanken op med krav om en undersøgelse. 
</p><p>
»Det er svært, når du som 18-årig ligger i en seng efter en fødsel, og du over 
for dig har en autoritet i hvid kittel, som affærdiger dine anfægtelser«. 
</p><p>
I dag fortryder Sophie Serrano, at hun den gang ikke gik videre med sagen. 
</p><p>
»Jeg føler mig ansvarlig for, at jeg ikke formåede at beskytte mit barn«, 
sagde hun inden retsmødet i sidste uge, som tildelte familien Serrano og den 
anden familie i dramaet en samlet erstatning på 14 millioner kroner. 
</p><p>
I stedet vendte hun glad og lettet hjem med sit nyfødte barn til et nyt liv. 
</p><p>
Det var ikke altid nemt. Manons far forlod familien, da pigen var 2 år, og i 
takt med årene at årene gik, stod det mere og mere klart, at Manon hverken 
lignede faderen eller moderen. Hun havde let kruset hår, og hun var mørk i 
løden som mange fra øen Réunion med den blandede befolkning af hvide, 
asiater og efterkommere af sorte slaver. 
</p><h3>
Blev kaldt 'araberen' 
</h3><p>
Bomben sprang, da faderen i 2004 forlangte en dna-undersøgelse, på trods af at 
han i flere år ikke havde boet sammen med sin datter og hendes mor. Faderen 
havde i lang tid haft en mistanke om, at han ikke var barnets far. 
</p><p>
Han vidste, at rygterne gik i landsbyen, og det gik også moderen på. 
</p><p>
»Folk sagde, jeg havde været utro, og at Manon var ’postbuddets datter’«, 
sagde Sophie Serrano i 2013 i et interview i avisen Libération, da begge 
familier lagde sag an mod fødeklinikken. 
</p><p>
Efter afsløringen valgte faderen at forsvinde, og Sophie Serrano holdt i tre 
uger at sandheden skjult for sin datter og sine to øvrige børn, der dengang 
var 14 og 9 år, før hun fortalte dem det. 
</p><p/><hr class="img-placeholder" data-classname="aside-img" data-src="http://multimedia.pol.dk/archive/00914/France_Babies_Switc_914200" data-id="914200" data-imgtype="jpg" data-caption="Manon og Sophie Serrano fortryder ikke, at de har fortalt offentligheden deres historie. Foto: Lionel Cironneau/AP Photo"/><p>
»Jeg blev bange«, fortalte Manon i 2013, og hele fundamentet under hendes 
tilværelse ramlede sammen. Hun fik det svært i skolen, og hendes humør 
vekslede mellem vrede, aggressivitet og depression. 
</p><p>
Hele familien blev ramt. Moderen og de to søskende modtog ligesom Manon 
psykologhjælp. I forvejen var Sophie Serrano sårbar. I en alder af kun 20 år 
stod hun alene med Manon. Nye forhold endte ulykkeligt, og hun havde svært 
ved at få økonomien til at hænge sammen. Dertil kom det spørgsmål og den 
tvivl, hun havde levet med i mange år: Var Manon hendes datter? 
</p><p>
Det var midt i den krise, bomben sprang i form af dna-analysen i 2013. Hun 
skulle ikke alene forholde sig til, at hun ikke var Manons biologiske mor. 
Men hun vidste nu også, at hun et eller andet sted havde en anden datter, og 
hun blev grebet af panik, fortalte hun forleden. 
</p><p>
»Jeg spurgte hele tiden mig selv. Hvad med min anden pige? Er hun i live? 
Bliver hun godt behandlet?«. 
</p><p>
Nu fik politiet til opgave at finde Sophie Serranos biologiske datter, og 
efterforskningen varede kun få dage. Politiet fandt frem til fødeklinikkens 
journaler. Det fremgik, at Manon Serrano i fire dage havde ligget i den 
samme kuvøse som en pige ved navn Mathilde født samme dag som hende, og 
afhøringer af det daværende personale fik sandheden frem. 
</p><p>
En tidligere sygehjælper indrømmede, at hun ved en fejltagelse havde byttet om 
på børnene. Hun led af depressioner og var alkoholiker, og retssagen har 
også vist, at de to pigers små armbånd med deres navne og andre data var 
forsvundet, da de blev bragt tilbage til mødrene. 
</p><h3>
To familier mødes 
</h3><p>
Politiet fandt hurtigt frem til den anden pige og hendes familie, som også 
boede nær Cannes. Den havde – ifølge referaterne fra retssagen – ført en 
roligere og mere harmonisk tilværelse end familien Serrano, men også her var 
afsløringen af ’forbytningen’ faldet som en bombe. 
</p><p>
På trods af de helt exceptionelle omstændigheder gik det første møde mellem de 
to familier godt. 
</p><p>
»Der var en blanding af glæde, generthed og forbavselse«, udtaler Manon til 
ugemagasinet L’Obs. 
</p><p>
»Det var imponerende at se, hvor meget jeg lignede dem. Og samtidig var de 
nogle fremmede, nogle ukendte«, siger hun om sine biologiske forældre. 
</p><p>
Moren Sophie ser i samme blad tilbage på det første møde med blandede 
følelser. 
</p><p>
»Det var både et lykkeligt og et trist øjeblik. Jeg var glad for at se, at min 
biologiske datter er elsket, at hun lever livet fuldt ud. Men man kan ikke 
tage hjem igen med det barn, man genfinder. Jeg tror, den anden mor har følt 
den samme smerte og haft den samme splittede følelse«. 
</p><p>
De to familier mødte hinanden jævnligt i et år. Derefter gik der længere og 
længere tid mellem besøgene, og i dag er det helt slut. 
</p><p>
»Vi er for forskellige. Vi har ikke den samme opdragelse, vi ser ikke på 
verden på den samme måde«, siger Manon i et interview. Men hun går nu med et 
halssmykke, som stammer fra Réunion. 
</p><div class="art-quote article-box">
<p class="quote"/>
<blockquote>
<p class="quote-txt">
i bund og grund vidste jeg, hvem jeg er: Jeg er vokset op med min mor, min 
søster og min bror
</p>
<p class="sender">
Manon Serrano 
</p>
</blockquote>
</div><p/><p/><p>
»Takket være min biologiske familie har jeg lært, hvor jeg kommer fra, hvorfor 
jeg har det ene eller det andet fysiske træk. Det var vigtigt at vide, for 
jeg var fortabt. Men i bund og grund vidste jeg, hvem jeg er: Jeg er vokset 
op med min mor, min søster og min bror«. 
</p><p>
Ifølge datteren har moderen, Sophie, det sværere med adskillelsen fra 
den'anden familie og dermed fra hendes biologiske datter. Sophie har ikke 
selv berørt dette emne i de mange interview og tv-indslag i årene op til 
retssagen og efter, og Manons biologiske forældre har igennem hele forløbet 
ladet sig repræsentere af en advokat. 
</p><h3>
Juridisk slagsmål 
</h3><p>
Det var Sophie Serrano, som tog kampen op med fødeklinikken, og den anden 
familie valgte at deltage i det juridiske slagsmål. 
</p><p>
Det blev heller ikke let. Umiddelbart efter afsløringen af dna-testen lagde 
Sophie Serrano sag an mod fødeklinikken, men året efter, i 2005, afviste en 
domstol at tage sagen op, med henvisning til at en alkoholiseret ansat med 
store personlige problemer var skyld i forvekslingen af de to piger, som 
derfor ikke var klinikkens ansvar. 
</p><p>
Den vurdering underkendte en anden domstol fem år senere, og Sophie Serrano 
var lettet. 
</p><p>
»Det er afgørende for mig, at klinikken erkender sit ansvar«, sagde hun for to 
år siden til avisen Libération. 
</p><p>
Klinikken forsøgte også at give de to mødre skylden: De burde selv have 
opdaget, at de to børn ikke var deres egne. »Deres moderinstinkt svigtede«, 
som klinikkens repræsentanter hævdede under retssagen. 
</p><p>
Det sidste argument har i hele forløbet været et slag i ansigtet på Sophie 
Serrano, som i forvejen følte sig skyldig. Men nu er hun lettet. 
</p><p>
»Nu er jeg renset, jeg behøver ikke længere at føle mig skyldig i noget som 
helst«, sagde den glade mor efter afsigelsen af dommen i det juridiske 
drama. 
</p><p>
Det sluttede tirsdag i forrige uge, da en domstol gav familierne en erstatning 
på 1,88 millioner euro (14 millioner kroner), hvilket er usædvanlig højt i 
Frankrig. 
</p><h3>
Åbenhed hjalp familien 
</h3><p>
Både familierne og stjerneadvokaten Gilbert Collard, som repræsenterede 
familien Serrano, er tilfredse. 
</p><p>
»Det er en ekstremt alvorlig sag, og det er opmuntrende, at domstolen stiller 
fødeklinikken til regnskab«, sagde han efter domfældelsen. 
</p><p>
Juridiske eksperter fremhæver, at hospitaler og klinikker ikke kan gemme sig 
bag deres ansatte, og de bider mærke i, at klinikken og dens 
forsikringsselskab er idømt en straf, som måske kommer til at sætte nye 
standarder. 
</p><p>
Alt det interesserer ikke Manon og hendes mor lige nu. Manon genoptager sine 
studier, og de mange års prøvelser har bragt mor og datter nærmere, sagde 
Manon uden for retsbygningen. 
</p><p>
»Jeg fortryder ikke, at vi har fortalt vores historie til pressen. Det har 
været godt at tale om det. Og så har mange mennesker sagt, at vi ligner 
hinanden meget. Det er en smuk gave at give os«, siger Manon Serrano. 
</p><p class=" bl-elem"><i class=" bl-elem">Publiceret 17. februar 2015</i></p>	
</div>
</div></body></html>
