---
layout:     post
title: 	    "Lydoptagelse fra toilet skaber tv-historie i HBO-dokumentar"
post_author:	    
post_date:	    Mon, 16 Mar 2015 15:20:24 +0100
post_site:	    politiken.dk 
post_link:	    http://politiken.dk/kultur/filmogtv/ECE2588873/lydoptagelse-fra-toilet-skaber-tv-historie-i-hbo-dokumentar/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Først en advarsel: Hvis du har tænkt dig at se HBO-dokumentaren 'The Jinx' i 
dit eget tempo og ikke ønsker at få spændingen udløst her, skal du ikke læse 
videre. 
</p><p>
Ellers begynder vi her. Med et lille stykke tv-historie, der i nat er blevet 
set af mennesker over hele verden: 
</p><p>
I et ubevogtet øjeblik i det allersidste afsnit af dokumentarserien 'The Jinx' 
hvisker millionæren Robert Durst noget til sig selv - tilsyneladende uden 
tanke for den mikrofon, han bærer under optagelserne. 
</p><p>
Robert Durst befinder sig alene på toilettet, da han pludselig hvisker: 
</p><p>
»Hvad fanden lavede jeg?«. 
</p><p>
Og svarer så på sit eget spørgsmål: 
</p><p>
»Dræbte dem alle, selvfølgelig«. 
</p><p>
Det tog ifølge New York Times over to år, før dokumentarens producere fandt 
den lille lydoptagelse fra toilettet. Men det lille klip kunne ligne en 
tilståelse af mord fra en mand, der ellers har fastholdt sin uskyld gennem 
de i i alt seks afsnit af 'The Jinx'. Og igennem tre årtier. 
</p><p><b class="ext-link">LÆS OGSÅ:</b><a class="embeddedlink" href="http://politiken.dk/kultur/ECE2581212/hbo-dokumentar-bringer-nye-beviser-paa-bordet-i-genaabnet-mordsag/">HBO-dokumentar bringer nye 
beviser på bordet i genåbnet mordsag</a></p><p>
Sidste og sjette afsnit af 'The Jinx' blev vist i aftes, amerikansk tid, på 
tv-kanalen HBO. Dokumentarserien handler om tre uopklarede sager: en 
forsvindingssag, en drabssag og en mordsag. Og så handler den om Robert 
Durst, en excentrisk ejendomsmillionær, som var gift med Kathleen Durst, der 
forsvandt i 1982. Det var Robert Durst selv, der tog kontakt til seriens 
producere og tilbød dem at fortælle sin historie. 
</p><p>
Tv-dokumentarserien kan sammenlignes med den uhyre populære podcast 'Serial', 
som tryllebandt lyttere over hele verden i efteråret. Hvor 'The Jinx' følger 
Robert Durst og hans mulige rolle i de tre uopklarede kriminalsager, handler 
'Serial' om et mord på en teenagepige i Baltimore i 1999. Og om hendes 
ekskæreste, der blev dømt for mordet. 'Serial' er radio, 'The Jinx' er tv. 
Og 'Serial' kom ikke i nærheden af en tilståelse som den, Robert Durst 
tilsyneladende leverer på toilettet. 
</p><p>
Men de to dokumentarserier ligner hinanden, fordi tilrettelæggerne i begge 
tilfælde forestår en form for egen efterforskning - de genåbner en 
kriminalsag med journalistiske værktøjer og serverer deres research som et 
underholdende og stærkt vanedannede medieprodukt. 
</p><h3 class="tvheader">Dokumentar fører til anholdelse af ejendomsmillionær for drab</h3>
<p>
Robert Durst var hovedmistænkt i sin kones forsvinden i 1982, men 
efterforskerne fandt aldrig beviser for hans skyld. Han har også været under 
mistanke for et mord begået i Los Angeles i 2000, hvor Susan Berman, en af 
hans nærmeste venner, blev fundet død i sit hjem, skudt i baghovedet. Og 
endelig har han været anklaget i en retssag i Texas, hvor Robert Durst skød 
og parterede sin nabo i 2001. Her levede Durst forklædt som en stum kvinde. 
</p><p>
I sagen fra Texas tilstod Robert Durst at have parteret naboen, men hævdede, 
at drabet var sket i modværge, og endte med at blive frikendt for mord. Han 
har aldrig været anholdt i sagen om sin kones forsvinden eller for drabet på 
veninden i Los Angeles. 
</p><h3>
Under mistanke i tre sager 
</h3><p>
Veninden, Susan Berman, var journalist og forfatter, og hun var så tætte 
venner med Robert Durst, at det var ham, der førte hende op til alteret, da 
hun blev gift. Efter Kathleen Dursts forsvinden fungerede Susan Berman som 
talsperson for Robert Durst, og efterforskere har haft mistanke om, at hun 
kendte Robert Dursts hemmeligheder. 
</p><p>
Men i lørdags blev Robert Durst så anholdt igen, sigtet for netop mordet på 
Berman. Anholdelsen fandt sted på et hotel i New Orleans, hvor Durst havde 
tjekket ind under det faske navn Everett Ward. Ifølge politiets talsmand gik 
han og mumlede for sig selv, da FBI's agenter stoppede ham. 
</p><p><b class="ext-link">LÆS OGSÅ:</b><a class="embeddedlink" href="http://politiken.dk/kultur/ECE2588549/efter-afsloerende-hbo-dokumentar-ejendomsmillionaer-anholdt-for-15-aar-gammelt-drab/">Efter afslørende 
HBO-dokumentar: Ejendomsmillionær anholdt for 15 år gammelt drab</a></p><h3>
Bror: Vi er lettede 
</h3><p>
Robert Durst erklærer sig ifølge sin advokat uskyldig. 
</p><p>
»Rygterne har svirret i årevis og vil nu blive efterprøvet i retten«, siger 
advokaten, Dick DeGuerin, som var med til at få Robert Durst frikendt i 
Texas i 2003. 
</p><p>
I årene siden Kathleen Dursts forsvinden i 1982 har Robert Durst brudt med sin 
familie, en hovedrig velhaverfamilie fra New York, og sagsøgt sin bror for 
65 millioner dollars. I forbindelse med anholdelsen lørdag har broren, 
Douglas Durst, udtalt: 
</p><p>
»Vi er lettede og føler taknemmelighed over for alle, som har medvirket i 
anholdelsen af Robert Durst. Vi håber, at han endelig vil blive holdt 
ansvarlig for alt, han har gjort«. 
</p><h3>
Brev er nyt bevis 
</h3><p>
Bagmændene bag dokumentarserien har brugt næsten ti år på at researche Robert 
Dursts historie. 
</p><p>
»De to producere har haft held til at gøre, hvad myndighederne i tre stater 
ikke har kunnet i 30 år«, siger Jeanine F. Pirro, tidligere statsadvokat, 
som var med til at efterforske Kathleen Durst’s forsvinden igennem seks år. 
»Respekt for dem! De var grundige. De var fokuserede. De var præcise«. 
</p><p>
Politiet har altid vidst, at Robert Durst befandt sig i Californien, da Susan 
Berman blev dræbt, men ikke, om han var i Los Angeles. De har haft mistanke 
til, at han var manden bag et kort, anonymt brev, som blev sendt til 
politiet i Beverly Hills samme dag, som Susan Berman blev fundet skudt i 
hovedet. I brevet stod der, at der lå et lig i hendes hjem. 
</p><p>
I forbindelse med researchen til 'The Jinx' har seriens producere fået fingre 
i et brev fra Robert Durst til Susan Berman, hvor håndskriften til 
forveksling ligner den håndskrift, der var på det gamle brev til politiet. 
På begge breve er Beverly Hills oven i købet stavet forkert, som 'Beverley'. 
En håndskriftsekspert konkluderer i det sidste afsnit af tv-dokumentaren, at 
håndskriften i det nye brev er »unik for en og kun en person«. Dermed kan 
begge breve være skrevet af Robert Durst. 
</p><p><b class="ext-link">LÆS ANMELDELSE:</b><a class="embeddedlink" href="http://politiken.dk/kultur/filmogtv/ECE2535329/faengslende-dokuserie-gaar-taet-paa-betagende-overklassepsykopat/">Fængslende dokuserie går tæt 
på betagende overklassepsykopat</a></p><p>
Det er uklart, om lydoptagelsen af toilettets hviskende Robert Durst kan 
bruges i en retssag. 
</p><p>
»Det er temmelig belastende«, siger Daniel J. Castleman, tidligere 
chefefterforsker hos statsadvokaten på Manhattan, »spørgsmålet er: Kan det 
bruges i retten?«. 
</p><p class=" bl-elem">
Mens en professor ved Columbia University Law School, Daniel C. Richman, 
vurderer, at lydoptagelsen godt kan bruges i retten, så længe det kan 
bevises, at der ikke er blevet fusket med båndet. 
</p>	
</div>
</div></body></html>
