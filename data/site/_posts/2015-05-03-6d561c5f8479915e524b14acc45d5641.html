---
layout:     post
title: 	    "Oliver Stilling: Glæden ved at glo ind på det arbejdende folk er stærkt undervurderet "
post_author:	    
post_date:	    Sun, 03 May 2015 13:55:47 +0200
post_site:	    politiken.dk 
post_link:	    http://politiken.dk/ibyen/klummer_ibyen/ECE2516064/oliver-stilling-glaeden-ved-at-glo-ind-paa-det-arbejdende-folk-er-staerkt-undervurderet/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Når jeg bliver stor, far«, sagde min lille søn en dag, »så vil jeg lave noget 
andet end dig«. 
</p><p>
Han havde forsøgt at fange min opmærksomhed, mens jeg arbejdede på computeren, 
og for at vinde tid havde jeg vist ham noget, man kan med cursoren, som jeg 
vidste var ufatteligt uinteressant, men håbede ville imponere ham. 
</p><p>
Nogle uger senere stod vi i en lignende situation: »Når jeg bliver stor, så 
vil jeg gerne lave det samme som dig«, sagde han. Nye toner, tænkte jeg. 
</p><p>
Men mens han gik væk igen, tilføjede han: »Når jeg så bliver fyret, vil jeg 
lave noget andet«. Det er rigtigt nok - at sidde og glo ind i en skærm, mens 
ens fingre fra tid til anden klikker på tastaturet, ligner en dødssyg 
beskæftigelse og bør egentlig foregå bag nedrullede gardiner. 
</p><p>
Jeg har gennem de seneste 12-15 år studeret den form for tekstbehandling, der 
finder sted overalt i det halvoffentlige rum, hvis man har øjnene med sig. 
</p><p>
I en by som København er der ude fra fortovene frit indsyn til adskillige 
tusinde kontorarbejdspladser. Jeg taler om medarbejdere, der laver 
elektronisk databehandling hos ejendomsmæglerkæder, bankfilialer, 
rejsebureauer etc. 
</p><p>
Det er en type forretninger, hvor kontornusseriet er nødt til at være 
tydeligt, for det er den eneste måde, de kan vise, at de rent faktisk 
bestiller noget. 
</p><p>
I et supermarked behøver man ikke at se regnskabsdamen for at vide, at der 
finder en udveksling af varer og penge sted. Hos bedemanden vægrer man sig 
ved at have synlige kontorarbejdspladser, for i sådan en biks ønsker man 
ikke at minde kunden om, hvor mange penge man plukker ham for i den svære 
stund. 
</p><p>
Det er næsten, som om der slet ikke er nogen afregning involveret; bare kiste, 
kørsel og formalin ad libitum. 
</p><h3>
»Jytte, hvor søren er Bent?«
</h3><p>
Men prøv at stoppe foran en bank med store vinduer og brug lidt tid på rigtig 
at tage personalet derinde ind. Se, hvordan de sidder og tapper med en 
finger eller to på tastaturet. De skriver ikke så meget. De taster vel 
cpr-numre ind eller flytter beløb frem og tilbage på skærmen. 
</p><p>
En gang imellem retter de et anspændt blik mod filialens ventende kunder. Jeg 
forestiller mig, at antallet af blikke tiltager på dage, hvor man ligger 
inde med sygt mange kontanter i gamle sedler. 
</p><p>
Deres skriveborde er klinisk ryddede, alt foregår digitalt. På en måde ville 
det være betryggende, hvis der lå et enkelt ringbind fremme her og der. Også 
for dem selv; banksektoren er under konstant afvikling, og måske ville det 
være sværere at skille sig af med medarbejdere, som havde dynger af papirer 
og udskrifter flydende på alle sider af arbejdsstationen. 
</p><p>
I dag er det sådan her: »Jytte, hvor søren er Bent?«. »Bent blev fritstillet 
af John i går, Ole«. »Nå, han fyldte egentlig heller ikke så meget«. Det er 
sjovt at tænke på, at de små tap på tastaturerne har forbindelse til nogle 
af de senere års grelleste eksempler på økonomisk kriminalitet. Vi kalder 
det bare noget andet. 
</p><p>
Ejendomsmæglerkontorpladser kan man også få et lille kick af at kigge ind på. 
Her opererer man med et mere personligt udtryk. Ofte er der klistret et 
glossy foto af ejendomsmæglerens kontrafej op på butiksfacaden. Noget af en 
personlighed, får man indtryk af. 
</p><p>
Sikke et tandsæt, sikke en vidunderlig teint. Men inde ved skrivebordet 
trænger virkeligheden sig på. Der er han igen. Han tager en slurk af en 
dåsecola og lader en pegefinger afsøge det ene næsebor, mens han klikker 
lidt på musen og taster nogle salgspriser ind, som er baseret på 20 procent 
matrikelknowhow og 80 procent ønsketænkning. 
</p><p>
Jeg har forsøgt at tage nogle snapshots af forskellige semioffentlige 
kontorarbejdspladsinteriører (se øverst i artiklen) 
</p><p class=" bl-elem">
De er ikke blevet så gode. Man vil jo helst ikke stå ude på fortovet og virke 
alt for suspekt. 
</p>	
</div>

</div></body></html>
