---
layout:     post
title: 	    "Fugleinfluenza udløser undtagelsestilstand i USA's æggestat nummer et"
post_author:	    
post_date:	    Sat, 02 May 2015 13:32:01 +0200
post_site:	    politiken.dk 
post_link:	    http://politiken.dk/udland/ECE2652065/fugleinfluenza-udloeser-undtagelsestilstand-i-usas-aeggestat-nummer-et/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Et udbrud af fugleinfluenza i den amerikanske delstat Iowa er værre end først 
antaget, og det har fået guvernør Terry Branstad til at erklære 
undtagelsestilstand.
</p><p>
Beslutningen blev taget, efter at delstatens landbrugsmyndigheder kunne 
konstatere, at yderligere fire fuglefarme var blevet ramt af den smitsomme 
virus.
</p><p>
»Fugleinfluenza er ikke en trussel mod mennesker, men vi betragter situationen 
med alvor og mener, at en undtagelsestilstand er den bedste måde at frigøre 
ressourcer«, siger guvernør Branstad.
</p><p>
De ekstra ressourcer skal bruges til at følge udbruddet tæt og forsøge at 
inddæmme det.
</p><p>
Det giver desuden Iowas myndigheder mulighed for at opstille checkpoints og 
vejspærringer i de områder af delstaten, hvor det vurderes at være 
nødvendigt.
</p><p>
Iowa, som er USA's største ægproducent, er den tredje delstat, der erklærer 
undtagelsestilstand på grund af fugleinfluenza.
</p><p>
Minnesota og Wisconsin erklærede undtagelsestilstand i april.
</p><p>
Alene i Iowa er omkring 16 millioner kyllinger, kalkuner og andet fjerkræ 
blevet aflivet på grund af fugleinfluenzaen. Det svarer rundt regnet til en 
fjerdedel af Iowas samlede fjerkræbestand.
</p><p class=" bl-elem">
Der er enten bekræftet fugleinfluenza af typen H5 eller begrundet mistanke om 
smitten på 21 gårde i Iowa, oplyser myndighederne.
</p>	
</div>

</div></body></html>
