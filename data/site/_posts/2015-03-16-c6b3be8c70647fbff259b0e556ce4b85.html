---
layout:     post
title: 	    "ATOMDANMARK: Se om mellemlageret kan ligge hjemme hos dig"
post_author:	    Lasse G. Jensen
post_date:	    Mon, 16 Mar 2015 12:20:00 +0000
post_site:	    ing.dk 
post_link:	    http://ing.dk/artikel/atomdanmark-se-om-mellemlageret-kan-ligge-hjemme-hos-dig-174793
---
<html><body><div><div class="content">
						<p>Allan Mackintosh, direktør for det daværende Atomforsøgsanlæg Risø, nu  DTU, var i 1970erne eksperten, der sagde, at atomaffald er så harmløst, at man risikofrit kunne grave det ned i haven bag hans villa i Birkerød. Derfor må det logiske svar på den senere tids offentlige debat om at finde deponering af atomaffaldet blive: lad det ligge, hvor det befinder sig nu.</p>
						<p>Der er 5.000 m3 radioaktivt affald, som skal mellemlagres i 100 år. Det er et resultat af årtiers forsøgsvirksomhed på Risø, som skulle forberede atomkraft i Danmark. Men eftersom noget af affaldet allerede har været opbevaret på Risø i 50 år, så kan det også uden problemer ligge der de næste 100 år. Det er Risøs 1.000 ansatte, som hentede deres udkomme med atomkraftforsøg, og det er deres bopælskommune, Roskilde, som har hentet de økonomiske og skattemæssige fordele ved at huse det store statslige forsøgsanlæg. Det forpligter.</p>
						<p>DTU vil også være de dygtigste til i fremtiden at passe på affaldet, som rent fysisk her og nu jo må befinde sig et sted på Risø uden at være til fare for ansatte og miljøet. Det må man gå ud fra, at de respektive myndigheder har styr på, og også vil have det i fremtiden. Så når borgmesteren i Roskilde, råber op om, at det er for risikabelt at oplagre affaldet i hendes kommune, så er det lige så risikabelt andre steder i landet.</p>
						<p>Hun taler om, at der på Risø halvøen kan blive havstigninger med oversvømmelse af det farlige affald. Dersom vi når dertil, er der mange kystbyer, der allerede vil være oversvømmet, herunder Roskilde og hovedstaden. Rent praktisk har man den oplagte mulighed at anbringe mellemlageret i en bygning på søjler. Der er bygget mange vandtårne og parkeringshuse på søjler. Det koster ikke alverdens.</p>
						<p>Intetsteds kan det radioaktive affald  opbevares sikrere og bedre end på Risø. Risø forbinder de fleste jo allerede med atomkraft og radioaktivitet. Her er der portvagt og solide pigtrådshegn omkring institutionen. Staten, dvs. skatteyderne, skal naturligvis betale for den fremtidige opbevaring af atomaffaldet, ligesom staten har betalt for årtiers forskning i en energiform, der aldrig har ført til noget. Den for samfundet bedste løsning er ikke at sprede atomaffaldet yderligere, men at passe godt på det på Risø.</p>
						<p>Der er absolut ingen grund til at gøre en lokalitet i Jylland til atomkommune, hvilket hurtigt vil blive betegnelsen for en kommune, der er  hjemsted for et depot for atomaffald. Der er ingen positive virkninger ved det; kun negative. Atomaffaldet vil skræmme turister væk, mange vil fravælge kommunen som bopæl, virksomheder gider ikke være kendte for at ligge i en sådan kommune osv. Der er masser af psykologi i dette. Folks reaktioner er afgørende.</p>
						<p>Det må være slut med, at de økonomisk privilegerede forskningssteder i de store byer skal bruge udkantsområderne som steder, man kan skalte og valte med og forringe leve- og erhvervsmulighederne yderligere.</p>
						<p>Alt i alt er der behov for en mere ligelig udvikling i dette land. Det går ikke, at hele landet skal bidrage økonomisk til hovedstadsområdets vækst, hvorefter udkantsområderne må overtage affaldet.  Det har stået på længe nok.</p>
					</div>
					</div></body></html>
