---
layout:     post
title: 	    "Siemens om opgraderet vindmølle: De samme vinger kan trække en 7 MW generator"
post_author:	    Sanne Wittrup
post_date:	    Wed, 11 Mar 2015 16:01:00 +0000
post_site:	    ing.dk 
post_link:	    http://ing.dk/artikel/siemens-om-opgraderet-vindmoelle-de-samme-vinger-kan-traekke-en-7-mw-generator-174696
---
<html><body><div><section class="body"><p>Siemens Wind Power lancerede onsdag en ny havvindmølle på 7 MW, som i bund og grund er den samme som selskabets 6 MW-type uden gear - blot med en større generator og tilhørende transformer og converter. Og med en 10 procent højere elproduktion.</p>
			<p>Ifølge adm. direktør for Siemens Offshore Michael Hannibal er det netop det fine ved den:</p>
			<p>»Ved at bruge den samme mølletype kan vi bruge de samme leverandører og den samme teknologi, og dermed kan vindmøllen være med til at reducere omkostningerne for offshore-vind,« sagde han på pressemødet, hvor den nye vindmølle blev præsenteret.</p>
			<p>Han ville dog ikke svare på, om den nye 7 MW-mølle kommer til at koste det samme som 6 MW.</p>
			<p><figure class="plugin right zoomable"><img data-original-image="http://ing.dk/sites/ing/files/moelle_0.jpg" src="http://ing.dk/sites/ing/files/styles/w1120_media_right/public/moelle_0.jpg?itok=jALLveZ9" alt=""/><figcaption> Siemens præsenterede i dag sin nye 7 MW-mølle. <cite>Foto: Siemens</cite></figcaption></figure></p>
			<p>Som nævnt kan den nye vindmølle altså producere 10 procent mere energi med den samme rotorstørrelse - 154 meter - hvilket kunne lyde som rent trylleri. I stedet er der tale om, at vingerne kan yde mere:</p>
			<p>»Allerede ved testen af 6 MW direct drive-møllen i Østerild konstaterede vores ingenører, at der var mere power i vingerne end blot til at generere 6 MW. Derfor var det oplagt at anvende de samme vinger på en mølle med 7 MW-effekt,« forklarer Carsten Christiansen, der er chef for Siemens Offshore Electrical Engineering.</p>
			
			<p>Han tilføjer, at det er helt i tråd med den måde, Siemens udvikler sine produkter på.</p>
			<p>Nemlig at man starter med et eksisterende produkt, og så stille og roligt opgraderer det. For eksempel var 6 MW-møllen til en start udstyret med et 120 meter vingefang.</p>
			<p>Den nye 7 MW-mølle udstyres med en generator med ekstra kraftige magneter samt en transformer og converter, der passer til 7 MW-generatoren.</p>
			<p>Den første model er allerede produceret på fabrikken i Brande og vil i nærmeste fremtid blive stillet op på Prøvestationen i Østerild. Man sigter derefter mod en certificering af møllen i 2016 og på at begynde at producere møllen i 2017-2018.</p>
			<p>»Vi regner med at 7 MW-møllen fremover skal være vores 'arbejdshest',« sagde Michael Hannibal på pressemødet.</p>
			<p>Dermed nærmer Siemens sig en møllestørrelse, som næsten kan matche MHI Vestas' 8 MW-mølle.</p>
		</section></div></body></html>
