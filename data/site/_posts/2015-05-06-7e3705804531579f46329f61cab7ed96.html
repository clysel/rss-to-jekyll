---
layout:     post
title: 	    "Dette billede af børn fra Nepal efter jordskælvet - er taget i Vietnam i 2007"
post_author:	    
post_date:	    Wed, 06 May 2015 18:27:36 +0200
post_site:	    politiken.dk 
post_link:	    http://politiken.dk/kultur/ECE2658019/dette-billede-af-boern-fra-nepal-efter-jordskaelvet---er-taget-i-vietnam-i-2007/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Forældreløse vietnamesiske børn. Ofre for krigen i Syrien. Forældreløse børn 
fra Burma. Og ofre for jordskælvet i Nepal. 
</p><p>
Det billede, som den vietnamesiske fotograf Na Son Nguyen tog i det nordlige 
Vietnam i 2007, har haft mange liv på nettet og i medierne siden da. Især 
efter jordskælvet i Nepal, hvor det er blevet delt under overskriften 
’To-årig pige beskyttes af sin 4-årige storebror i Nepal’. 
</p><p>
Men her er fakta ifølge fotografen selv: 
</p><p>
»Billedet tog jeg 27. oktober 2007, da jeg stoppede i en afsidesliggende 
landsby i Ha Giang-provinsen i det nordlige Vietnam og legede med børnene i 
et stykke tid. Det er et meget afsondret og fattigt område, hvor jeg kommer 
flere gange om året for at fotografere og for at lave velgørenhedsarbejde. 
Børnene i landsbyen tilhører en etnisk minoritet og kun få af dem taler 
vietnamesisk, men nogle af de store børn fortalte, at deres forældre var på 
arbejde i marken oppe i bjergene«, fortæller Na Son Nguyen til Politiken. 
</p><div class="art-quote article-box">
<p class="quote"/>
<blockquote>
<p class="quote-txt">
Siden er det blevet postet med en historie om, at det var forældreløse børn 
fra Burma. Og endda med en historie om, at de var ofre for krigen i Syrien. 
Selv om jeg ikke synes, de ligner syrere ret meget
</p>
<p class="sender">
Na Son Nguyen 
</p>
</blockquote>
</div><p>
»Da jeg gik over mod de to børn på billedet, blev den mindste lidt bange, 
fordi de ikke er vant til, at der kommer fremmede. Så kom hendes bror hen og 
holdt om hende, og hun holdt op med at græde. Og så tog jeg et billede af 
det der lille, fine øjeblik. Bagefter gav jeg dem noget slik og kørte 
videre«. </p><h3>
På forsiden af indiske aviser 
</h3><p>
Siden postede han billedet på sin blog og på Facebook med titlen ’Do em gai’ – 
’beskytter lillesøster’. Mange kender Na Son Ngyens billeder i Vietnam, og 
han har omkring 30.000 følgere på Facebook, så billedet fik mange likes og 
blev delt meget. 
</p><p>
»Desværre blandt andet sammen med en historie om, at børnenes mor var død, at 
deres far ikke gad at tage sig af dem, og at de nu boede hos deres 
bedsteforældre. Siden er det blevet postet med en historie om, at det var 
forældreløse børn fra Burma. Og endda med en historie om, at de var ofre for 
krigen i Syrien. Selv om jeg ikke synes, de ligner syrere ret meget«, siger 
Na Son Ngyen. 
</p><p>
For seks uger siden lagde han fotoet på Instagram sammen med en masse andre 
billeder. Og efter jordskælvet i Nepal gik det amok med delingerne på de 
sociale medier. Nogen har ønsket at finde frem til børnene i Nepal. Andre at 
starte indsamlinger til dem. 
</p><p>
Og forleden blev Na Son Nguyen kontaktet af nogle venner, der havde set det i 
indisk tv og på forsiden af indiske aviser, hvor det også illustrede de 
menneskelige følger af jordskælvet i Nepal 25. april, som kostede mere end 
7.000 mennesker livet. 
</p><p>
»Det billede har fået fuldstændigt sit eget liv. Jeg har tidligere oplevet, at 
mine billeder er blevet brugt i sammenhænge, hvor de ikke hørte hjemme, men 
indtil nu kun i Vietnam – aldrig før over hele verden, som det er sket med 
det her foto«, siger Na Son Ngyen, der arbejder for blandt andre Associated 
Press i Vietnam og bor og arbejder i både Hanoi og Ho Chi Minh-byen . 
</p><h3>
Det meste delte - men i forkert kontekst 
</h3><p>
Nu har han lagt billedet på Twitter med en forklaring af, hvad det 
forestiller. 
</p><p>
»Jeg har også forsøgt at stoppe, at det bliver brugt i den forkerte 
sammenhæng, men det er virkelig svært. Det er et meget følelsesladet 
billede, og jeg har også tænkt, om det på en eller anden måde kunne hjælpe 
ofrene i Nepal, men det her bare ikke den rigtige måde at gøre det på. Der 
er taget masser af billeder af de virkelige ofre i Nepal og jeg tænker, at 
det kan virke stødende på nepaleserne, at det her foto nu cirkulerer«, siger 
han. 
</p><p>
Og tilføjer: 
</p><p class=" bl-elem">
»Det er måske det af mine billeder, der er blevet delt mest rundt omkring i 
verden, men desværre oftest i en forkert kontekst«. 
</p>	
</div>

</div></body></html>
