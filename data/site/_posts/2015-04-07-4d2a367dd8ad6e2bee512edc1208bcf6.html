---
layout:     post
title: 	    "Pind, troen, terroren og kærligheden"
post_author:	    
post_date:	    Tue, 07 Apr 2015 10:35:49 +0200
post_site:	    politiken.dk 
post_link:	    http://politiken.dk/magasinet/interview/ECE2614481/pind-troen-terroren-og-kaerligheden/
---
<html><body><div><div class="art-body"><p><b>Om syndere og tilgivelse</b><br/>
Om det var troen i sig selv, der fik Omar el-Hussein til at slå to mennesker 
ihjel, får vi formentlig aldrig svar på. Selv som troende kristen reagerede 
Søren Pind med vantro, da han hørte om angrebene. Men der er altid en mening 
med galskaben, og det er den, samfundet – ham selv inklusive – skal blive 
bedre til at identificere, siger han. 
</p><p>
»Vi burde have forudsætningerne for at forstå det her, hvis ikke vi havde 
glemt, hvad tro er. Grundessensen i hele den luthersk-evangeliske kristendom 
er, at uanset om du så var kz-lejr-kommandant, så kunne din næste lige så 
godt havde gjort det. Vi er født i denne verden som syndere, og Jesus siger 
det selv: ’Alt det, jeg ikke vil, det gør jeg. Og alt det, jeg gerne vil, 
det gør jeg ikke.’ Grundantagelsen i den luthersk-evangeliske kristendom 
hviler på, at det kun er med tilgivelsen, at man kan få adgang til paradis«. 
</p><p><i class=" bl-elem">Kan du tilgive Omar el-Hussein?</i></p><p>
»Det har jeg ikke adkomst til…«. 
</p><p>
Søren Pind læner hovedet tilbage for at se lige opad. Og siger så: 
</p><p>
»Det ligger hos ofrene og så i øvrigt ham deroppe. For mig handler 
den diskussion i virkeligheden i højere grad om en erkendelse. For ja, jeg 
blev rasende. Og ja, jeg havde i virkeligheden også mine øjeblikke, hvor jeg 
prøvede på at gøre ham til et umenneske. Men sagen er, at han er et 
menneske. Jeg kan ikke umenneskeliggøre Omar. Og det er derfor, jeg ikke 
forstår den tale om, at vi ikke skal forstå ham. Vi har glemt, at mennesket 
er født som synder, og det er jo næsten det værste, du kan sige til et 
moderne menneske. For det moderne menneske mener, at vi selv skaber vores 
tilværelse«. 
</p><p><i class=" bl-elem">Mener du, at vi er skabt som syndere?</i></p><p>
»Ja… Ja, det gør jeg«. 
</p><p><i class=" bl-elem">Ja?</i></p><p>
»Ja. Lige så snart man lukker døren, har vi alle sammen ting, vi ikke ønsker, 
at andre skal se. Det er det, jeg ikke synes, vi har forstået og erkendt: 
Det moderne menneskes uforstand og manglende forståelse for, hvad mennesket 
egentlig er. Det moderne menneskes fjernelse fra troen og afstandtagen over 
for det guddommelige, som jo er det perfekte«. 
</p><p><i class=" bl-elem">Undskyld, men det lyder nærmest som om, du er i gang med at kurere truslen 
fra militant islamisme med kristendommen?</i></p><p>
»Jo, men hør nu her: Jeg er jo kristen. Og den ubehagelige præmis, som troen 
hviler på, er jo påstanden om den ultimative sandhed«. 
</p><p><b>Om afmagten</b><br/>
Mindst 115 personer fra Danmark er ifølge Politiets Efterretningstjeneste 
udrejst til Syrien eller Irak for at kæmpe. Mange er vendt hjem igen til 
Danmark som en del af den gruppe, efterretningstjenesten ser som den mest 
potente trussel imod rigets sikkerhed. 
</p><p>
Og som med Omar el-Hussein har samfundet også et ansvar for at sætte sig i 
fremmedkrigernes sted, hvis de skal bekæmpes, mener Søren Pind. 
</p><p>
»Lige så vel som vi havde de Spaniensfrivillige, der drog ud for at forsvare 
sig imod Franco, ser vi ekstremiserede unge drage ud for at tage kampen op. 
Men også i et opgør med tomheden i det moderne samfund«, siger han. 
</p><p>
»Vi har på grund af vores egen blufærdighed undervurderet den opgave, det er 
at falde til i Danmark. Og der mener jeg, at Carsten Jensen – modsat andre 
af hans synspunkter, jeg ikke deler – netop åbner en vigtig diskussion. Hvor 
han mener, at det hele er samfundets skyld, er mit synspunkt dog nok 
nærmere, at noget har vi et medansvar for, fordi vi ikke har gjort nok.«
</p><p><i class=" bl-elem">Kan du også forstå de muslimer fra Danmark, der rejser i hellig krig?</i></p><p>
»Jeg kan godt forstå afmagten. Jeg har selv været en af dem, som med vantro – 
for nu at bruge det udtryk – har fulgt Vestens passivitet i forhold til 
Syrien og de massive myrderier, og hvor man nærmest har lukket øjnene for, 
hvad det egentlig vil have af betydning. Det har sin egen forklaring, men…«. 
</p><p><i class=" bl-elem">…men du forstår dem altså godt? At de på grund af eksempelvis Vestens 
manglende intervention tager af sted?</i></p><p>
»Hvad skulle de ellers gøre…?«. 
</p><p>
Søren Pind holder en længere tænkepause. 
</p><p>
»Og det er jo der, vores manglende forståelse træder i kraft«, siger han så. 
</p><p>
»Lad mig give dig et eksempel: Haifaa Awad (dansksyrisk læge, der rejste til 
et oprørskontrolleret område i Syrien for at hjælpe civilbefolkningen og 
ligesom Syrienskrigerne er arg modstander af landets præsident, Bashar 
al-Assad, red.). Hvordan kan man ikke have forståelse for det, hun har 
gjort? Og er det så svært at forstå, at nogen – i forlængelse af det, hun 
har gjort – måske tager et våben i hånden og tager skridtet længere? Er 
Haifaa Awad landsforræder? Nej, hun er overhovedet ikke landsforræder. 
Tværtimod; hun har gjort en kærlig gerning«. 
</p><p/></div></div></body></html>
