---
layout:     post
title: 	    "Leder: Gem fly- og panserkøb til ny forsvarskommission"
post_author:	    Arne R. Steinmark
post_date:	    Thu, 09 Apr 2015 08:35:00 +0000
post_site:	    ing.dk 
post_link:	    http://ing.dk/artikel/leder-gem-fly-og-panserkoeb-til-ny-forsvarskommission-175297
---
<html><body><div><section class="body">
			<p>Køb af kampfly udsat. Køb  af pansrede mandskabsvogne  udsat. Nye, lette maskingeværer indkøbt.</p>
			<p>Det politiske vægelsind triumferer i sendrægtig modernisering af det danske forsvar, som slås med midaldrende udstyr og et stadigt tungere åg af udgifter til vedligehold. Årsagen finder vi i kombina­tionen af strategisk vildrede og  frygt for vælgernes straf, når der skal prioriteres mellem krudt og velfærd. Militært isenkram for  milliarder er svært spiseligt for befolkningen i fredstid. Især når det er uklart, hvad det hele skal gøre godt for.</p>
			<p>Oprindeligt var planen, at de bedagede F-16-fly skulle udskiftes med 48 moderne kampfly. Det blev nedjusteret til 30 fly ved forsvarsforliget i 2009. Og i år har SF sænket barren yderligere ved at foreslå, at nationen nøjes med 18 styk i alt. Det rigtige antal fly kan imidlertid ikke fastlægges, når målet er ubeskrevet. På samme måde er det umuligt fornuftigt at vælge mellem hjul og larvefødder ved indkøbet af flere hundrede pansrede mandskabsvogne, når den ønskede indsats svæver i uvished. Frankrigs seneste antiterror-operation i Mali blev f.eks. gennemført af køretøjer, der på solide hjul tilbagelagde 2.500 kilometer fra havnen i Dakar.</p>
			<p>Vore politikere – i forsvarsspørgsmål bør det være et stort bredt flertal – har pligt til at tage stilling til, hvordan eller om vores lille land stadig skal deltage i fjerne internationale operationer, når sikkerhedssituationen tæt på os er under markant forandring til det værre. Og hvor slagmarken i stigende omfang også ser ud til at omfatte digitale platforme. Rusland har dertil netop udnævnt en militant hardliner som chefrepræsentant til Arktisk Råd. Tonen tegner til at blive svært uforsonlig, når området, gjort geografisk og geologisk tilgængeligt af klimaforandringer, skal deles.</p>
			<p>Nuvel – en arbejdsgruppe er i fuld sving med at undersøge, hvordan suveræniteten kan håndhæves gennem et arktisk beredskab og oprettelsen af en Arktisk Kommando. Og vi har allerede etableret Center for Cybersikkerhed under Forsvarets Efteretningstjeneste. Men det er knopskud, og vi efterlyser en sammenhængende plan for fremtidens forsvar, som tager højde for de nye grundbetingelser: Når Arktis bliver en del af forsvarets fremtid, når behovet for afvisningsberedskab med fly stiger, når fregatter måske skal patruljere i Østersøen, når droneteknologi vinder hastigt frem, og hackerangreb er dagens orden. Hvor skal vi vælge til, og hvad skal vi vælge fra? Hvilken rolle skal forsvaret have?</p>
			<p>Statsminister Helle Thorning- Schmidt forpligtede, ved efterårets Nato-topmøde i Wales, Danmark til at øge forsvarsudgifterne til to procent af BNP inden for ti år, cirka et dusin milliarder kroner mere end i dag. Som en af sine første gerninger bør den næste regering derfor nedsætte en forsvarskommission; den niende siden nederlaget i 1864. Alt andet er uansvarligt.</p>
			<p>I disse dage diskuteres det atter, om dansk mobilisering mod Hitlertyskland 9. april 1940 kunne have ført til et andet og bedre udfald end Anden Verdenskrigs fem onde år. Historien om cykelkompagniet, der kæmpede den ulige kamp til sidste mand mod det tyske panser, sætter nutidens beslutninger i relief.</p>
		</section>
		  </div></body></html>
