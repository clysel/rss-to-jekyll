---
layout:     post
title: 	    "Rumsonde er gået i kredsløb om dværgplanet"
post_author:	    
post_date:	    Fri, 06 Mar 2015 19:43:53 +0100
post_site:	    politiken.dk 
post_link:	    http://politiken.dk/viden/ECE2577106/rumsonde-er-gaaet-i-kredsloeb-om-dvaergplanet/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
For første gang nogensinde er det lykkedes et rumfartøj at gå i kredsløb om en 
dværgplanet. 
</p><p>
Det meddeler Nasa, der har sendt rumsonden 'Dawn' i kredsløb om dværgplaneten 
Ceres. Med succes. 
</p><p>
Nasa modtog bekræftelsen fra 'Dawn' klokken cirka halv tre i eftermiddags, 
dansk tid. 
</p><p>
»Bekræftet: Jeg er i kredsløb om Ceres«, skrev rumfartsorganisationen Nasa på 
det sociale medie Twitter, kort efter de modtog signalet fra 'Dawn'. Få 
minutter efter fulgte opdateringen: 
</p><p/><p>
»Gik i kredsløb om Ceres klokken 4.39 (13.39 dansk tid, red.) i dag«. 
</p><p>
Ifølge Nasas hjemmeside modtog folkene bag missionen signalet klokken 14.36 
dansk tid - cirka en time, efter at rumsonden fuldførte det vigtigste trin i 
missionen. 
</p><p/><p><b>Ikke overraskende, at det lykkedes </b></p><p>
Tina Ibsen, der er astrofysiker på Tycho Brahe Planetarium i København, mener 
dog ikke, at der har været nogen tvivl om, hvorvidt missionen ville lykkes. 
</p><p>
»Der har ikke været et dramatisk 'mission control center scenarie', hvor folk 
sidder og bidder negle. Det har ikke været en særlig dramatisk mission, for 
rent teknisk har det ikke været så svært, som tidligere missioner har været. 
Vinklen og hastigheden har været meget fordelagtig for 'Dawn'«, forklarer 
hun. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/viden/ECE2575078/rumfartoej-er-klar-til-historisk-kig-paa-dvaergplanet/">Rumfartøj er klar til 
historisk kig på dværgplanet</a></p><p>
Det gør dog ikke missionen mindre fascinerende, mener hun. 
</p><p>
»Det er stadig en helt fantastisk bedrift. Det er jo første gang, at en 
rumsonde går i kredsløb om en dværgplanet, og vi kan få en hel masse viden 
om de byggeklodser, der senere blev til de planeter, vi kender i dag«, siger 
hun. 
</p><p>
Det er over syv år siden, rumsonden 'Dawn' forlod Jorden, og sonden bliver nu 
den første nogensinde til at undersøge en dværgplanet. 
</p><p>
Efter planen skal rumsonden 'Dawn' rotere om Ceres i 16 måneder. 
</p><p><b>En rejse tilbage i tiden</b></p><p>
Siden januar har rumsonden 'Dawn' sendt billeder af højere opløsning, end der 
nogensinde før er set af dværgplaneten Ceres, og nye billeder har vist, at 
Ceres har nogle usædvanlige lyse pletter. Ifølge forskerne bag projektet bør 
de lyse pletter kunne fortælle noget om, hvordan dværgplaneten er formet, og 
om dens overflade ændrer sig. 
</p><p>
Ifølge Jim Green, direktør for Nasas planetariske videnskabsafdeling i 
Washington D. C., er formålet med missionen at rejse tilbage i tiden. 
</p><p class=" bl-elem">
»Ved at studere Ceres bliver det muligt for os at skabe historisk forskning 
fra rummet ved at åbne et vindue ind til det tidligste kapitel i vores 
solsystems historie«, siger han ifølge NASA's hjemmeside. 
</p>	
</div>
</div></body></html>
