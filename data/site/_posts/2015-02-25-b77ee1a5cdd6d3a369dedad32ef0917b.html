---
layout:     post
title: 	    "Tysk anklagemyndighed tiltaler dansk imam for hetz mod jøder"
post_author:	    
post_date:	    Wed, 25 Feb 2015 00:35:18 +0100
post_site:	    politiken.dk 
post_link:	    http://politiken.dk/indland/ECE2562000/tysk-anklagemyndighed-tiltaler-dansk-imam-for-hetz-mod-joeder/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Den tyske anklagemyndighed rejser nu tiltale mod en dansk imam og har bedt 
Retten i Berlin om at indlede en retssag. 
</p><p>
Det drejer sig om imam Abu Bilal Ismail fra Grimhøjmoskeen i Aarhus, oplyser 
TV 2 News. 
</p><p>
Imamen bad under en prædiken i en tysk moské i Berlin sidste sommer Gud om at 
»ødelægge alle de zionistiske jøder«. 
</p><p>
»Tæl dem og dræb dem hver og én. Skån ingen af dem. Få dem til at lide 
forfærdeligt«, sagde imamen blandt andet under fredagsbønnen i juli måned 
sidste år under sit besøg i Berlin, skriver TV2. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/indland/ECE2503305/formand-for-aarhusiansk-mosk-jeg-haaber-at-is-vinder-og-vi-en-dag-har-en-islamisk-stat-i-verden/">Formand for aarhusiansk moské: 
»Jeg håber, at IS vinder, og vi en dag har en islamisk stat i verden«</a></p><p>
Anklagemyndigheden mener, at Abu Bilal Ismail overtræder tysk lovgivning om 
»Volksverhetzung«, som kan oversættes til hetz mod en bestemt 
befolkningsgruppe på grund af nationalitet, race, religion eller etnicitet. 
</p><h3>
Politianmeldt i Danmark
</h3><p>
Imamen fra Grimhøjmoskeen er også blevet politianmeldt herhjemme for sin 
prædiken i den tyske moské. Men Østjyllands Politi siger til TV 2, at hvis 
der bliver rejst sag i Tyskland, vil man sandsynligvis frafalde sigtelsen i 
sagen herhjemme. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/indland/ECE2350447/dansk-imam-politianmeldt-for-opfordring-til-joede-drab/">Dansk imam politianmeldt for 
opfordring til jøde-drab</a></p><p>
En repræsentant for Grimhøjmoskeen oplyser, at moskeen ikke har hørt fra de 
tyske myndigheder - og at man i øvrigt stadig ikke mener, at imamen har sagt 
noget forkert. 
</p><p>
»Det var ikke en generel opfordring til at slå alle jøder ihjel. Det var 
udtalelser, der faldt midt under de hårde kampe i Gaza i sommer og var en 
bøn om Guds hjælp mod de zionistiske jøder«, siger talsmanden for 
Grimhøjmoskeen, Oussama el-Saadi, til TV 2. 
</p><p>
Det er en gentagelse af imam Abu Bilal Ismaels egen forklaring kort efter 
udtalelserne i Berlin. Han fastholdt dengang, at han ikke opfordrede til 
drab på alle jøder. 
</p><p>
»Jeg mener ikke, at det er alle jøder, der skal dø. Det er kun jøder, der har 
dræbt befolkningen i Gaza. Jeg har bedt Gud om at ødelægge de jøder, der 
dræber os«, sagde imamen dengang til tv-stationen. 
</p><p>
Domstolen i Berlin skal nu afgøre, om den vil følge anklagemyndighedens 
opfordring til at føre sag mod den danske imam. 
</p><p class=" bl-elem">
Straframmen i Tyskland for »Volksverhetzung« er op til fem års fængsel. 
</p>	
</div>
</div></body></html>
