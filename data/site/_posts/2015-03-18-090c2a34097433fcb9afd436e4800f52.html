---
layout:     post
title: 	    "Fakta: Hvad vi ved - og ikke ved - om det danske atomaffald"
post_author:	    Magnus Boye
post_date:	    Wed, 18 Mar 2015 14:16:45 +0000
post_site:	    ing.dk 
post_link:	    http://ing.dk/artikel/fakta-hvad-vi-ved-og-ikke-ved-om-det-danske-atomaffald-174841
---
<html><body><div><section class="body"><p>Mens Folketinget i det næste års tid vil have undersøgt muligheden for at opbevare det danske atomaffald i et mellemlager, er der stadig et stort spørgsmålstegn ud for mængden. Det er nemlig stadig uklart, hvor meget affald vi ender med, og det endelige tal kan være alt mellem 5.000 og 10.000 kubikmeter lyder det fra Dansk Dekommissionering.</p>
			<p>»Det virker som et vældigt usikkert tal,« medgiver sektionschef Anne Sørensen.</p>
			<p>Beholdningen tæller lige nu omkring 5.200 tromler, 41 ISO-container, hvor af de 35 er i halv højde, og 51 specialbyggede stålbeholdere. De tal vil stige efterhånden som arbejdet med at skille Risø-anlægget ad skrider frem.</p>
			<p><aside class="plugin right box"><strong>Det danske atomskrot</strong></aside></p>
			<p><strong>Folketinget</strong> har besluttet at lægge planerne om et slutdepot på is og i stedet fokusere på den mere midlertidige model: et mellemlager.</p>
			<p><strong>Danmarks atomaffald</strong> er for det meste kortlivet lav- og mellemradioaktivt affald med lav levetid og lavt strålingsniveau. Andet er langlivet mellemradioaktivt med lange halveringstider.</p>
			<p><strong>Affaldet opbevares</strong> i flere typer beholdere: 210 liters <strong>tromler</strong>, der typisk er foret med fem centimeter beton, 10 fods <strong>ISO-containere</strong>, som for det meste er i halv højde, og specialfremstillede <strong>stålbeholdere</strong>, der måler 2,12 x 1,47 x 1,39 meter.</p>
			<p><strong>Det er uvist</strong> om samme beholdere kan bruges i et mellemlager og særligt tromlerne viser tegn på tæring. Det er også uvist, hvor meget affald, mellemlageret skal indeholde, men myndighedernes bud ligger på mellem 5.000 og 10.000 kubikmeter.<br/></p>
			<p>Men præcis hvor meget, affaldet vil fylde, er uvist, og det er der flere grunde til, forklarer Anne Sørensen.</p>
			<p>»Vi arbejder på at få lov til at sende affald ud af landet til håndtering, som kan nedbringe, hvor meget det fylder. For eksempel ved at få smeltet metal ned, på en måde, som vi ikke kan i Danmark,« siger hun.</p>
			<p>Samtidig findes der 3.670 ton uforarbejdet uranmalm, der blev hentet fra Kvanefjeld i Grønland i 1970’erne og 80’erne. Malmen anses som et råstof, men har en radioaktiv aktivitet, der er 200 gange højere end almindelige dansk jord. Der er ikke endnu taget stilling til, om uranmalmen skal gøre det øvrige atomskrot selskab i et muligt mellemlager.</p>
			<p>Dertil kommer, at der hvert år produceres mellem seks og otte kubikmeter nyt radioaktivt affald. Med et mellemlagers levetid på 100 år, er det en ekstramængde, der må tages højde for.</p>
			<h2>Haster med langsigtet plan</h2>
			<p>Affaldet, der lige nu ulmer i lagre på Risø, er en skønsom blanding af radioaktivt materiale. I tromler og containere er der metal og betonrester fra de dele af Risø-reaktorerne, der allerede er blevet demonteret, mens andre indeholder affald fra industrien som handsker og arbejdstøj. Dertil kommer den omstridte kategori ’særligt affald’, der blandt andet tæller 233 kg bestrålet forsøgsbrændsel, som er blevet anvendt i Risøs hot cell anlæg.</p>
			<p>Risø-lageret er dog ikke bygget til opbevaring af affaldet i længere tid. Det er begrænset, hvor gode muligheder der er for at styre fugtighedsniveauet, og det giver problemer med de ældre tromler, forklarer Anne Sørensen.</p>
			<p>»Især på det ene lager er vores tromler stakket meget tæt, og der er ikke fysisk adgang til at gå ind og inspicere de tromler, der er i midten af stakken. Man kan ikke se, om de er ved at korrodere,« siger sektionschefen.</p>
			<p>Dansk Dekommissionering vurderer på baggrund af de tromler, de kan se, at der indenfor 5-10 år skal være en langsigtet løsning på plads for de mange tromler, der ikke er bygget til langtidslagring.</p>
			<p>Hvordan affaldet skal opbevares, når det en dag forlader det midlertidige lager, er ikke klart. Det skal fremtidige sikkerhedsundersøgelser afslører, fortæller Anne Sørensen. Under alle omstændigheder vil det blive nødvendigt at ompakke affaldet løbende i den årrække, det skal stå på mellemlageret.</p>
			<p>Se nærmere her, hvad Risøs tromler og containere gemmer (fra side 22):</p>
			<p><a title="View Beslutningsgrundlag Mellemlager on Scribd" href="https://www.scribd.com/doc/259150944/Beslutningsgrundlag-Mellemlager#start_page=22">Beslutningsgrundlag Mellemlager</a></p>
			
		</section></div></body></html>
