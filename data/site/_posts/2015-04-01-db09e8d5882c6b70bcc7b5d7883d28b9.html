---
layout:     post
title: 	    "Tilfældig snak gav job i Norge"
post_author:	    1474715
post_date:	    Wed, 01 Apr 2015 08:00:09 +0000
post_site:	    karriere.jobfinder.dk 
post_link:	    http://karriere.jobfinder.dk/artikel/tilfaeldig-snak-gav-job-i-norge-2915
---
<html><body><div><section class="body">
			<p>Offshore er big business. Selv midlertidige lukninger af boreplatforme koster millioner af kroner hver dag, så derfor var det ikke så sært, hvis Kasper Møller Christensen havde lidt sommerfugle i maven sidste efterår.</p>
			<p>Der var fundet et hul i yderkappen på eksportrøret på en norsk Nordsø-platform, og armeringsstålet var begyndt at korrodere.</p>
			<p>Som ingeniør i det norske offshore-rådgiverfirma 4Subsea er det den 26-årige danskers opgave at lave udmattelsesberegninger og levetidsanalyser, og hans beregninger viste, at stålets kapacitet snart ville være opbrugt.</p>
			<p>Produktionen blev derfor lukket ned, mens skaden blev undersøgt nærmere, og en driftsplan blev udarbejdet.</p>
			<p>»Det var selvfølgelig lidt nervepirrende, at ens beregninger kostede et par millioner om dagen i tabte indtægter, så jeg drog et lettelsens suk, da beregningerne viste sig at være gode nok. Det var rigtigt spændende,« fortæller Kasper Møller Christensen over en telefonforbindelse fra Sandvika ved Oslo, som har været hans hjem siden efteråret 2013.</p>
			<p><a href="http://www.jobfinder.dk/jobs/?utm_source=Karrieresite&amp;utm_medium=Link&amp;utm_campaign=Se%20nyeste%20job?utm_source=Karrieresite&amp;utm_medium=Link&amp;utm_campaign=Se+job">Søg nye udfordringer på Jobfinder</a></p>
			<p>At hans første job efter dimissionen fra DTU som civilingeniør i Anlæg og Marinekonstruktioner skulle føre ham til den norske offshoresektor, skyldes den kontakt, Kasper Møller Christensen fik skabt til 4Subsea på DSE-­messen i 2013, hvor han var i gang  med specialet.</p>
			<p><aside class="plugin right box">
			  <br/>
			<strong>Sådan får du noget ud af DSE-messen</strong></aside></p>
			<ul>
			<li><p>Lad være med at forsøge at nå rundt til samtlige udstillere på messen.</p></li>
			<li><p>Udpeg de få virksomheder, der kunne være relevante for dig. Brug messekataloget til at danne dig et overblik.</p></li>
			<li><p>Hvis virksomheden har en ingeniør med på messen, så tag en snak med vedkommende om arbejdsområder og fag. Så kan man også blive klogere på, om der er et muligt match. Karrieremuligheder osv. kan man altid tage med HR-chefen.</p></li>
			<li><p>Sørg for, at snakken med virksomhedsrepræsentanten bliver en samtale. Cv, ansøgninger og alt det andet formelle bliver alligevel klaret bagefter, så koncentrer dig i første omgang om at lytte og få en dialog i gang.</p></li>
			<li><p>Vis noget initiativ efter mødet på messen. Følg selv op pr. telefon eller mail og sig tak for samtalen. Benyt eventuelt lejligheden til at sende virksomheden dit cv og en ansøgning.<br/>
			</p></li>
			</ul>
			<h2>Frokostsnak førte ham til Norge</h2>
			<p>Men at det overhovedet kom så vidt, var faktisk lidt af et tilfælde. Den norske rådgiver var nemlig ikke blandt de virksomheder, som han på forhånd havde besluttet sig for at besøge på messen. Men under frokosten faldt han i snak med to studiekammerater, som havde været forbi 4Subseas stand – og de anbefalede ham at gøre det samme.</p>
			
			<p>Kasper Møller Christensen foretog derefter en hurtig research på virksomheden i messekataloget, men det var alligevel uden at have forberedt den helt vilde salgstale, at han troppede op på standen. Alligevel blev han hurtig interesseret.</p>
			<p>»Firmaets profil var spændende: Det var en mindre, men meget specialiseret virksomhed med dengang 40-50 ansatte. Jeg blev lidt varm på at lære ­mange kolleger at kende og ikke bare den afde­ling, man nu sad i. Jeg gad ikke ud i sådan  en 3.000 mand stor virksomhed,« fortæller Kasper Møller Christensen.</p>
			<h2>‘Alt er meget større heroppe’</h2>
			<p>Kort efter fulgte han selv op på messesnakken og blev belønnet med en indledende jobsamtale i København. Den blev fulgt op af et besøg på 4Subseas kontor i Asker vest for Oslo og et jobtilbud, så tre dage efter specialeforsvaret flyttede Kasper Møller Christensen til Oslo-forstaden Sandvika.</p>
			<p>Her han nu boet i halvandet år. Og selv om den norske offshoresektor p.t. er hårdt ramt af olieprisernes fald, er det stadig en spændende branche at være en del af, fortæller han. Ikke mindst fordi industrien med sine 82 producerende felter alt andet lige er noget større end den danske sektors knap 20 af slagsen.</p>
			<p>»Alt er meget større heroppe. Der er virksomheder med flere tusinde ansatte, ligegyldigt om du er her eller ude ved vestlandet omkring Stavanger,« siger Kasper Møller Christensen, som med brugen af nordmændenes egen betegnelse for den norske vestkyst røber, at han efterhånden er ved at være godt assimileret.</p>
			
			<h2>De naturglade nordmænd</h2>
			<p>Han har da også for længst lært at sætte pris på nærheden til såvel fjord som fjeld og er gået i de naturglade nordmænds fodspor.</p>
			<p>»Da jeg havde lært at stå på ski og været oppe på et bjerg, var jeg ved at være integreret, mente nordmændene,« siger han med et grin.</p>
			<p>Med tanke på, at Kasper Møller Christensen selv endte med at arbejde for en virksomhed, han egentlig ikke havde planlagt at besøge på messen, opfordrer han andre studerende til at have alle antenner ude på dagen.</p>
			<p>»Jeg kunne have risikeret at gå hjem uden at have mødt den her virksomhed. Så hold øjne og ører åbne,« lyder hans bedste råd.</p>
		</section>
		  </div></body></html>
