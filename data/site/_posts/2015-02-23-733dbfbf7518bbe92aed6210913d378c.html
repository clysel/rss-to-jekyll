---
layout:     post
title: 	    "Parma er på røven: Serie A-kamp aflyst - der var ikke råd til kontrollører"
post_author:	    
post_date:	    Mon, 23 Feb 2015 18:06:43 +0100
post_site:	    politiken.dk 
post_link:	    http://politiken.dk/sport/fodbold/ECE2559793/parma-er-paa-roeven-serie-a-kamp-aflyst---der-var-ikke-raad-til-kontrolloerer/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="img-portrait">
<div class="img"><img data-ln="570" src="http://multimedia.pol.dk/archive/00915/Italy_Soccer_Serie__915656w.jpg" alt="PENGENØD. Selvom Serie A-klubben Parma ikke har råd til transporten til næste udekamp, melder anfører Alessandro Lucarelli sig klar til at blive på holdet ligegyldigt hvad. - Foto: Riccardo De Luca/AP"/></div>
<p class="caption ">
<span class="f-img-caption">PENGENØD.</span> Selvom Serie A-klubben Parma ikke har råd til transporten til næste udekamp, melder anfører Alessandro Lucarelli sig klar til at blive på holdet ligegyldigt hvad. - Foto: Riccardo De Luca/AP
</p>
</div>
<p>
Det er ikke morsomt at hedde Alessandro Lucarelli og være anfører for Parma i 
den italienske Serie A. 
</p><p>
Dels er den meriterede klub fra skinkeregionen – vinder af blandt andet 
pokalvindernes Europa Cup i 1993 og den europæiske supercup i 1994 – den 
triste bundprop i den italienske liga, dels har Lucarelli og hans 
holdkammerater nærmest ikke fået løn i denne sæson, skriver det 
internationale nyhedsbureau, Reuters. 
</p><p>
Og i weekenden oplevede Lucarelli &amp; co., at holdets hjemmekamp mod Udinese 
blev aflyst, fordi klubben ganske enkelt ikke havde råd til at betale 
kontrollørerne på stadion og det lokale politikorps for at tage sig af 
sikkerheden. 
</p><p>
Kassen er ganske enkelt tom. Og der er ikke umiddelbart udsigt til at 
situationen forandrer sig. 
</p><h3>
Som at være med i en film
</h3><p>
Derfor siger Parma-anføreren da også, at han og de øvrige spillere er parate 
til at klumpe sig sammen i nogle biler og tøffe til Genoa i den kommende 
weekend – hvis ikke klubben har råd til at sende truppen af sted i bus. For 
Lucarelli er af den opfattelse, at klubben skal stille op, selv om økonomien 
i princippet ikke tillader det. 
</p><p>
Parma ligger i bunden med 10 point. Klubben har skiftet ejer to gange på to 
måneder, skriver Reuters. 
</p><p>
»Det er nærmest som at være med i en film«, er den erfarne forsvarsspiller 
Alessandro Lucarelli – det er hans syvende sæson i Parma – citeret for at 
have sagt til Radio Anch’io. 
</p><p>
»Vi har oplevet alt det, man kan forestille sig, blandt andet har vi haft fire 
forskellige præsidenter i denne sæson«. 
</p><h3>
Beder andre klubber om hjælp
</h3><p>
Lucarelli er i dag 37 år, og han kan godt øjne en nedrykning i horisonten. 
</p><p>
»Jeg føler, at denne spilletrøje er min, og derfor er jeg også parat til at 
spille for Parma, uanset hvilken serie vi havner i, også selv om det er 
Serie D«, har Lucarelli sagt. 
</p><p>
Præsidenten for klubben Sampdoria, Massimo Ferrero, har været ude i de 
italienske medier og sige, at de øvrige Serie A-klubber bør hjælpe med at 
bringe Parma gennem krisen, således at klubben kan gennemføre sæsonen på 
banen – og altså uden at klubben bliver smidt ud af Serie A for ikke at 
kunne betale enhver sit. 
</p><p class=" bl-elem">
»Jeg lykønsker spillerne med deres professionelle optræden, og jeg betragter 
dem og de øvrige folk, der arbejder i Parma, som helte«, skrev Massimo 
Ferrero på Sampdorias hjemmeside. 
</p>	
</div>
</div></body></html>
