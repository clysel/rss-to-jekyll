---
layout:     post
title: 	    "Tysk miljøoffensiv kan forsinke Femernforbindelse"
post_author:	    
post_date:	    Thu, 12 Mar 2015 20:49:31 +0100
post_site:	    politiken.dk 
post_link:	    http://politiken.dk/oekonomi/ECE2585254/tysk-miljoeoffensiv-kan-forsinke-femernforbindelse/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<div class="art-fakta article-box">
<h4 class="">
Femern-tunnel</h4>
<div class="fakta-body" data-buildingblock="embedded_factboxlink">
<p><b>Den faste </b>forbindelse mellem Rødby og Puttgarden skal være en 
sænketunnel på 17,6 kilometer, som vil blive verdens længste kombinerede 
tog-og biltunnel. Tunnelens pris blev i 2011 opgjort til 40,7 mia. kroner. 
</p><p><b>Da entreprenørernes</b> bud kom i februar, var de 8,9 mia. kroner 
højere end forventet af det statsejede Femern A/S, der skal stå for 
byggeriet. Oveni kommer landanlæg på den danske side for 9,5 mia. kroner. 
</p><p><b>Udgifterne til</b> landanlæggene på tysk side skal afholdes af Tyskland. 
Danmark står for alle øvrige udgifter.
</p><p class=" bl-elem"><b>Der bliver</b> brugerbetaling for at benytte tunnelen, ligesom der er på 
broerne over Storebælt og Øresund.
</p>
</div>
</div><p>
Da transportminister Magnus Heunicke (S) i forrige uge fremsatte forslag til 
anlægslov for Femernforbindelsen, udtalte han, at arbejdet ikke kan gå i 
gang, før der er en status for de tyske myndigheders godkendelse af 
projektet. 
</p><p>
Det kan trække ud i flere år, siger Malte Siegert, miljøpolitisk chef i 
Tysklands største miljøorganisation Naturschutzbund Deutschland (Nabu). 
</p><p>
Han var i dag i København i en offensiv mod Femernforbindelsen, som efter 
Nabus opfattelse er både økonomisk og miljømæssigt helt uforsvarlig. Mens 
der på dansk side kun har været ganske få klager over projektet, er der i 
Tyskland indkommet flere end 3.100 indsigelser, her af to meget omfattende 
fra Nabu. Indsigelserne skal vurderes af de tyske myndigheder. 
</p><p>
Ud fra erfaringerne med andre infrastrukturprojekter i Tyskland skønner Malte 
Siegert, at den vurdering ikke vil foreligge før hen mod slutningen af 2016. 
</p><h3>
Opsættende virkning 
</h3><p>
»Derefter har vi fire uger til at gå til retten, som så vil tage stilling til, 
om vores klage skal have opsættende virkning«, siger Malte Siegert. 
</p><p>
Hvis klagen får det, vil projektet blive sat i stå i de to-tre år, det vil 
tage for domstolen at tage stilling til indholdet i klagerne. 
</p><p>
De to lande indgik aftale om den faste forbindelse i 2008. Siden da er prisen 
for selve den knap 18 kilometer lange sænketunnel steget betragteligt. 
</p><p><b class="ext-link">Læs også</b><a class="embeddedlink" href="http://politiken.dk/viden/ECE2247519/femern-forbindelsen-saadan-bliver-verdens-laengste-tunnel-bygget/">Femern-forbindelsen: Sådan 
bliver verdens længste tunnel bygget</a></p><p>
Landanlæggene på den tyske side bliver også langt dyrere end først antaget, 
fordi tyskerne nu vil anlægge en ny, dobbeltsporet jernbane i stedet for at 
elektrificere den eksisterende. Det skaber samtidig en forsinkelse, idet den 
nye jernbane ikke vil være klar før i 2024. 
</p><p>
Selve tunnelen er også forsinket. Den forventes med den nuværende tidsplan at 
stå færdig i 2021, hvor man i aftalen mellem de to lande regnede med 2018. 
</p><p>
På miljøsiden er Nabu’s hovedindvending, at sænketunnelen vil gå lige igennem 
et Natura 2000-område i Femer Bælt, som vil blive voldsomt negativt påvirket 
af gravearbejdet. Natura 2000-områder er beskyttede af EU-lovgivning. 
</p><h3>
»Latterlig« trafikprognose 
</h3><p>
Hvis man skal have dispensation fra denne beskyttelse, skal der være tale om 
et miljømæssigt og økonomisk bæredygtigt projekt, og det er der ikke, siger 
Malte Siegert. 
</p><p>
»Trafikprognosen er helt latterlig, selv hvis vi tager den højeste, 15.000 
biler om dagen. Trafikken vil slet ikke kunne bære den pris, man regner med 
for tunnelen nu«, siger han og sammenligner med Elbtunnelen i Hamburg, der 
passeres af 150.000 biler hver dag. 
</p><p>
Trafikken gennem tunnelen vil blandt andet afhænge af, om Scandlines 
indstiller sejladsen på Rødby-Puttgarden. Det har Scandlines ikke tænkt sig. 
Færgelinjen henter en pæn del af sin omsætning fra endagsturister på 
indkøbstur, og de får rabat på billetterne. 
</p><p>
Resultatet er en pris, der godt kan konkurrere med den forventede pris for en 
tur gennem tunnelen. 
</p><h3>
Ulovlig privatisering 
</h3><p>
Nabu mener, at den faste forbindelse er helt overflødig, og organisationen har 
suppleret sin miljøklage med en juridisk klage. 
</p><p>
Blandt de juridiske spidsfindigheder i klagen er, at da tunnelen bliver ejet 
og drevet af et dansk selskab, som opkræver afgift fra bilisterne, og da tre 
kilometer af tunnelen kommer til at ligge i tysk farvand, vil det svare til, 
at Danmark privatiserer en tysk vej. Og det vil være i strid med tysk lov. 
</p><p>
Det politiske flertal bag Femernforbindelsen, som omfatter alle Folketingets 
partier med undtagelse af Enhedslisten, ryster foreløbig ikke på hånden. 
</p><p>
Heller ikke da buddene på den licitation over tunnelen, som allerede er 
iværksat, for få uger siden viste sig at være næsten 9 milliarder kroner 
højere end ventet. 
</p><p>
Partierne forventer dog, at Femern A/S får forhandlet prisen ned. Samtidig 
afventer de en afklaring af, hvor meget støtte den faste forbindelse kan få 
fra EU. 
</p><p class=" bl-elem">
Femernforbindelsen har i en årrække stået højt på EU’s liste over vigtige 
infrastrukturprojekter, men den nye EU-kommission ønsker at fjerne op til 18 
procent af midlerne fra den relevante pulje. 
</p>	
</div>
</div></body></html>
