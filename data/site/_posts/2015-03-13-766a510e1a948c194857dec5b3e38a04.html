---
layout:     post
title: 	    "Haarder sender opsang til kolleger: Drop mudderet og ros i stedet for"
post_author:	    
post_date:	    Fri, 13 Mar 2015 18:43:36 +0100
post_site:	    politiken.dk 
post_link:	    http://politiken.dk/indland/politik/ECE2586625/haarder-sender-opsang-til-kolleger-drop-mudderet-og-ros-i-stedet-for/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Den politiske debat herhjemme handler ofte om at kritisere og udstille 
modpartens hykleri. 
</p><p>
Ser vi blot på den seneste uge har regeringen fået hug af Enhedslisten for at 
bruge offentlighedsloven til ikke at udlevere analyser og dokumenter om 
retsforbeholdet. Statsministeren har omvendt besvaret spydige spørgsmål fra 
Venstre om kontanthjælpen med en efterlysning af sammenhængen i 
oppositionspartiets økonomiske politik. 
</p><p>
Og i dag lancerer netop Venstre så en kampagne på de sociale medier, hvor de 
endnu engang anklager regeringen for løftebrud. Denne gang fordi tal fra 
Danmarks Statistik viser, at antallet af offentlige ansatte er faldet de 
seneste år. 
</p><p/><p>
At udstille de andres fejl synes at være måden, partierne mener, de kan vinde. 
Men den slutning er langt fra sandheden mener Folketingets længst siddende 
medlem, tidligere Venstre-minister Bertel Haarder. 
</p><p><b class="ext-link">UFFE ELBÆK </b><a class="embeddedlink" href="http://politiken.dk/debat/profiler/uffeelbak/ECE2475684/christiansborg-kulturen-fremmer-sladder-og-store-egoer/">Christiansborg-kulturen fremmer 
sladder og store egoer</a></p><p>
På poetisk vis opfordrer han med et haikudigt på sin Facebookprofil sine 
kolleger til at begrave stridsøksen: 
</p><p>
»Drop nu det mudder/ Du får de andres stemmer/ Ved at rose dem«, skriver han. 
</p><p/><p>
Over for Politiken uddyber han sin pointe: 
</p><p>
»Man skal altså ikke tro, at man får andre partiers stemmer ved at rakke dem 
ned. Måske er det klogere at rose dem, hvis der er noget at rose. Det var 
noget Poul Schlüter i sine velmagtsdage var en mester til. Det gik især ud 
over Venstre. Han roste os og tog derved vores stemmer, og det synes jeg, 
var genialt«, siger Haarder og fortsætter: 
</p><p>
»Vi i den blå blok skal måske være flinkere til at rose den nuværende regering 
for, at den fører blå politik. Det, synes jeg, er en mere intelligent måde 
at føre debat på. Dermed får man jo indirekte sagt, at de bryder deres 
løfter, men der en mere tiltalende måde at gøre det på«. 
</p><h3>
Negativ tone 
</h3><p>
Haarders opsang til kollegerne er i høj grad affødt af den politikerlede, som 
flere målinger har vist eksisterer i befolkningen. I januar bragte <a target="_blank" href="http://www.altinget.dk/artikel/tilliden-til-politikerne-styrtdykker">Altinget.dk</a> 
eksempelvis et resultat fra bureauet A&amp;B Analyse, som viste, at tilliden 
til politikerne de seneste år er styrtdykket. Kun lige over en tredjedel af 
de adspurgte havde »stor tillid« til de folkevalgte. Resten havde »ret 
lille« eller »meget lille« tillid. 
</p><p>
Ifølge Haarder er tonen i den politiske debat en stor del af forklaringen på 
de nedslående tal: 
</p><p>
»Vi har haft nogle år med en meget negativ politisk debat, og det har borgerne 
reageret på. Vi får jo mange reaktioner på den negative debat, og det har jo 
også ført til, at flere og flere taler om, at vi skal have skeen i den anden 
hånd. Så der er i den politiske verden en selvransagelse, og det er så den, 
jeg sætter ord på i mit lille haiku«, siger han. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/indland/politik/ECE2150103/retoriker-efter-fjerde-thorning-duel-det-er-pinligt-at-se-paa/">Retoriker efter fjerde 
Thorning-duel: »Det er pinligt at se på«</a></p><p><i class=" bl-elem">Er den politiske debat blevet mere primitiv?</i></p><p>
»Jeg ved ikke, om den er blevet mere primitiv. Jeg nævner bare Schlüter som et 
positivt eksempel. Jo, den politiske debat i Folketinget er præget af, at 
der nu er tv-transmission fra både salen og de åbne samråd. Det har sat sit 
store præg på debatten, og udvalgsmøder, hvor der er tv på, er jo aldrig 
frugtbare. De fører aldrig til løsninger eller kompromisser. Det er et sted, 
hvor man skælder de andre ud. Det, tror jeg, medlemmerne føler, og det er 
også derfor, at vi måske skulle have nogle færre åbne samråd, og så må nogle 
flere samråd, hvor man prøver at finde løsninger og blive klogere«, siger 
Bertel Haarder. 
</p><h3>
Utroværdigt med konstant kritik 
</h3><p>
Der findes ingen konkret dokumentation for, at der, som Haarder hævder, er 
flere stemmer i at rose sin modpart end ved kritisere dem. Alligevel mener 
retorikprofessor fra Københavns Universitet, Christian Kock, at 
Venstre-veteranen har en pointe: 
</p><p>
»Det er simpelthen utroværdigt altid at sige, at man har total ret, og at 
modparten er utrolig dum og forfærdelig, sådan som man ofte gør i 
Folketinget. Det er ikke en måde, man kan debattere på for eksempel på 
arbejdspladsen eller i familien. Så ville man blive forhadt og stille sig 
selv udenfor«, siger han og bruger Dansk Folkepartis nuværende succes til at 
understrege sin pointe: 
</p><p><b class="ext-link">LÆS OGSÅ </b><a class="embeddedlink" href="http://politiken.dk/indland/politik/ECE2123636/heunicke-spoergetimen-var-udtryk-for-en-fattig-politisk-debat/">Heunicke: Spørgetimen var 
udtryk for en »fattig politisk debat«</a></p><p>
»Når Dansk Folkeparti med Kristian Thulesen Dahl har så stærke stemmetal, som 
de har, og er helt oppe på niveau med Venstre og Socialdemokratiet, så 
skyldes det blandet andet, at Kristian Thulesen Dahl har en meget mere 
fordragelig og ikke nær så mudderkastende måde at argumentere på sammelignet 
med for eksempel både Løkke, Thorning og de andre ledende politikere«. 
</p><p class=" bl-elem">
I den seneste meningsmåling fra Megafon til en fremgang fra 12,3 til 19,6 
procent. Til sammenligning går både Venstre og Socialdemokraterne tilbage i 
forhold til valget i 2011. 
</p>	
</div>
</div></body></html>
