---
layout:     post
title: 	    "Landstræner klar med forstærkning efter VM-fiasko"
post_author:	    
post_date:	    Wed, 18 Feb 2015 20:27:09 +0100
post_site:	    politiken.dk 
post_link:	    http://politiken.dk/sport/cykling/ECE2553114/landstraener-klar-med-forstaerkning-efter-vm-fiasko/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Nok var forventningerne afdæmpede i den danske lejr inden 4 km 
forfølgelsesholdets optræden ved verdensmesterskaberne på velodromen i 
Paris-forstaden Saint-Quentin-en-Yvelines, men at den ligefrem skulle 
udvikle sig til en dundrende fiasko, havde vist ingen regnet med. 
</p><p>
Ikke desto mindre rammer den betegnelse ganske nøje det facit, der kom ud af 
anstrengelserne efter sølv og bronze ved de to foregående sæsoners opgør om 
den globale hæder. 
</p><p><b class="ext-link">LÆS OGSÅ:</b><a class="embeddedlink" href="http://politiken.dk/sport/cykling/ECE2551983/danmark-til-vm-med-beskedne-medaljedroemme/">Danmark til VM med beskedne 
medaljedrømme</a></p><p>
For da Rasmus Quaade, Casper Folsach, Daniel Hartvig og Anders Holm havde 
tilbagelagt de 16 runder på den 250 meter lange, smukt formede oval af 
sibirisk træ, viste den kolde kendsgerning, at tiden 4.03.563 minutter kun 
rakte til en placering som nr. 11 blandt de 16 deltagende nationer – 
nøjagtigt 2.780 sekunder fra den ottendeplads, der ville have sikret videre 
deltagelse i konkurrencen, og som værtslandet nu lagde beslag på. 
</p><h3>
Otte nationer er klar til videre deltagelse 
</h3><p>
De otte nationer, der fortsat er inde i billedet til medaljer, er New Zealand, 
som kørte i 3.56.421 minutter, Storbritannien 3.57.716, Tyskland 3.58.861, 
Schwreiz 3.58.887, Australien 3.58.900, Holland 3.59.520, Rusland 3.59.817 
og Frankrig 4.00.793. 
</p><p>
Danmark blev desuden også slået af Belgien og Spanien. 
</p><p><b class="ext-link">BESKEDENHED:</b><a class="embeddedlink" href="http://politiken.dk/sport/cykling/ECE2551977/medaljedroemme-skrues-ned-paa-vaageblus-indtil-ol/">Medaljedrømme skrues ned på vågeblus 
indtil OL</a></p><p>
Efter den ny afviklingsform møder New Zealand nu Schweiz, mens Storbritannien 
skal op mod Tyskland, og de to vindere dyster derefter om guldet. 
</p><p>
Taberne indgår i en pulje med de resterende fire nationer – sidste års 
verdensmestre fra Australien møder Frankrig og Holland og Rusland tørner 
sammen – og de to hold af disse seks med de bedste tider får chancen for at 
kæmpe om bronze. 
</p><h3>
Regner med både Lasse Norman og Michael Mørkøv 
</h3><p>
Danmarks Cykle Unions banelandstræner Casper Jørgensen føler sig trods den 
enorme skuffelse overbevist om, at der tegner sig anderledes opmuntrende 
perspektiver, når OL i Rio nærmer sig. 
</p><p>
Det skyldes bl.a., at den tidligere verdensmester i disciplinen regner med at 
kunne råde over en væsentligt bredere trup i den kommende vinter. 
</p><p>
»Jeg skal være den første til at erkende, at 11.-pladsen var langt fra det vi 
havde håbet på. Men allerede ved europamesterskaberne til oktober er Lasse 
Norman med igen, og så er der også store chancer for, at Michael Mørkøv 
vender tilbage«, siger Casper Jørgensen, der sammen med Mørkøv var med til 
at genrejse 4 km holdet internationalt fra 2007 og nogle år frem. 
</p><h3>
Har satset målrettet på at score OL-point 
</h3><p>
»Selvfølgelig skal Michael have tilladelse fra sin arbejdsgiver Tinkoff-Saxo, 
men han er selv stærkt opsat på ideen. Når det så er sagt, skal både han og 
Lasse selvfølgelig dokumentere, at de kan forstærke mandskabet, for det er 
hævet over enhver tvivl, at vi stiller med den absolut stærkeste besætning i 
Rio«. 
</p><p>
»Vi har i denne sæson satset på at score så mange olympiske 
kvalifikationspoint som muligt, og det har betydet, at vi har deltaget i 
alle tre World Cup-stævner, hvor vi de foregående år har droppet det sidste 
for at tage i højdetræningslejr, hvilket har vist sig at være den optimale 
forberedelse til et VM«. 
</p><p>
»Det er et bevidst valg, vi har truffet, og jeg er ikke i tvivl om, at det er 
en del af årsagen til, at det mislykkedes for os her i Frankrig. Det har 
skaffet os en god udgangsposition i kapløbet om OL-billetterne, og vi står 
stadig stærkt. Men næste vinter er vil tilbage til det program, der har 
bragt os succes, og det skulle gerne give sig udslag allerede ved VM i 
London om et år«. 
</p><h3>
Var alt for langt fra de otte bedste 
</h3><p>
Den mest rutinerede i den rød-hvide kvartet, 25-årige Rasmus Quaade, der har 
været en del af 4 km holdet siden 2010, forsøgte ikke at komme med nogen 
bortforklaringer efter nedturen. 
</p><p>
»Kald du det bare for en fiasko. Det var helt igennem en skodindsats«, 
konstaterede Rasmus Quaade efter at have sundet sig. 
</p><p>
»Tiderne taler jo for sig selv. Vi havde lagt et skema, der sigtede mod lige 
omkring 4.00 minutter, men godt halvvejs stod det klart, at vi ville få 
svært ved at ramme det. Og da vi var færdige, var vi alt for langt fra at nå 
mellem de otte bedste. Det havde jeg virkelig ikke set komme. Jeg vidste 
godt, at vi ikke var oppe på det maksimale af vores ydeevne, men at det 
skulle gå så galt, havde jeg bestemt ikke forestillet mig«. 
</p><h3>
Nu gælder det landevejen 
</h3><p>
»Jeg kan ikke pege på nogen fejl, vi lavede under selve løbet. Det gik bare 
ikke stærkt nok. Jeg tror stadig på, at vi nok skal nå at få rettet op på 
det her frem mod OL, men i første omgang glæder jeg mig personligt til at 
komme i gang på landevejen«. 
</p><p class=" bl-elem">
»Jeg tager allerede i weekenden på træningslejr på Mallorca for mig selv, så 
jeg kan være klar til det belgiske etapeløb 3-daagse van West-Vlaanderen fra 
6. marts. Min professionelle debut skulle jo nødigt gå ligeså skidt som 
denne VM-start«, lyder det med slet skjult galgenhumor fra Rasmus Quaade. 
</p>	
</div>
</div></body></html>
