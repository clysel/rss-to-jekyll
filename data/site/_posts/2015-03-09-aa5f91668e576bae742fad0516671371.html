---
layout:     post
title: 	    "Læsø-tanghus nomineret til international pris"
post_author:	    Mathias Skov Johansen
post_date:	    Mon, 09 Mar 2015 15:44:00 +0000
post_site:	    ing.dk 
post_link:	    http://ing.dk/artikel/laesoe-tanghus-nomineret-til-international-pris-174637
---
<html><body><div><section class="body"><p>‘Det Moderne Tanghus’ på Læsø er nomineret til den internationale pris Index Design to Improve Life, der kåres til august i år. Huset er tegnet af Vandkunsten, som i 2012 vandt Realdanias konkurrence om at nytænke Læsøs traditionelle tanghuse.</p>
			<p>Det Moderne Tanghus er opført som et simpelt sommerhus og er en moderne fortolkning af Kattegat-øens tradition med at anvende ålegræs som byggemateriale. En 100 år lang historie, som nu måske kan få en renæssance i nyt bæredygtigt byggeri.</p>
			<p>»Gennem generationer har beboerne på Læsø brugt tang som tagbelægning, men i den moderne fortolkning er vi gået et skridt videre og har anvendt tang på tre forskellige måder – som isolering, som indvendig polstret beklædning og som synlig beklædning på ydervægge og tag«, siger arkitekt Jørgen Søndermark, som er Realdania Bygs projektleder på opførelsen af Det moderne Tanghus.</p>
			<h2>Masser af ålegræs til rådighed</h2>
			<p>Første del af Læsø-projektet var kulturbevarende. Her blev én af øens tilbageværende 20 oprindelige tanghuse, det 150 år gamle og fredede ‘Kalines Hus’ på øens sydlige del, restaureret. Enkelte erfaringer herfra blev videreført på nabogrunden i projektets anden del, Det Moderne Tanghus, der stod klar i 2013. Egentlig er der ikke tale om ægte tang, men om ålegræs, der er en rodfast plante og ikke en flercellet makroalge, som tang er. I daglig tale er ‘tanghus’ dog dækkende.</p>
			<p>Det prisnominerede hus er tænkt som en demonstration af de mange anvendelsesmuligheder, der egentlig ligger gemt i det ressourcebesparende og let tilgængelige ålegræs. Et materielle, som man i Danmark gennem tiderne har brugt til både isolering og møbler, men som i dag ikke får samme opmærksomhed, skønt der er rigeligt af det.</p>
			<p>»Vi har udført projekterne dels for at bevare den enestående-i-verden-byggeteknik på Læsø, som samtidig fortæller en masse om de fattige forhold på øen. Og dels for at demonstrere mulighederne i at gå tilbage til den ’ufrivilligt bæredygtige tid’ og specifikt vise hvad ålegræs kan i en moderne kontekst«, forklarer Jørgen Søndermark.</p>
			<p>Energi- og ressourcemæssigt er ålegræs optimalt både i fremstilling og dets evne til at binde CO2 fra havet. Ålegræs produceres naturligt, skyller naturligt i land og tørrer i solen uden energitung menneskelig indblanding. Desuden er det brandsikkert og kan holde i op til 150 år.</p>
			<p><figure class="plugin right zoomable"><img data-original-image="http://ing.dk/sites/ing/files/gammelt_tanghus.png" src="http://ing.dk/sites/ing/files/styles/w1120_media_right/public/gammelt_tanghus.png?itok=Lsv080ha" alt=""/><figcaption> Traditionen med at tangtække huse på Læsø går tilbage til middelalderen og opstod af ren nød. Mens strå og brænde var en mangelvare på øen, skyllede søgræs i rigelige mængder op på stranden. Behovet for solid isolering betød, at man lod tangen hænge som en dyne over huset fra loft til jord. Det gav husene et mammut-lignende udseende, hvor næsten kun vinduer og døre tittede frem bag tagets tilvoksede hængeparti. Denne byggestil er unik for Læsø, også i et globalt perspektiv. Desværre betød en lokal ålegræs-pest i 1930’erne, at traditionen næsten døde, og i dag står blot 20 af de originale tanghuse tilbage. Kulturstyrelsen har siden fredet 11 af de tilbageværende huse, og i samarbejde med Realdania og lokale forsøger den nu at realisere flere projekter til tanghusenes fortsatte bevarelse. (Foto: Realdania Byg) </figcaption></figure></p>
			<h2>Læsøs tangtage var to meter tykke</h2>
			<p>I gamle dage dyngede man på Læsø lag efter lag af ålegræs på taget, i takt med at søgræsset eroderede ned langs siden. De gamle tage kunne derfor blive hele to meter tykke, før de var tætte nok.</p>
			<p>»Det svarer til at måtte holde varmen med ti sweatre frem for én vindjakke«, siger Jørgen Søndermark som reference til den nye isoleringsmetode.</p>
			<p>I Det Moderne Tanghus måtte det uregerlige ålegræs tilpasses, så det både var funktionelt og egnet til produktion, men også havde tydelig karakter af organisk tanghus. Tag og facade er derfor klædt med sammenpresset ålegræs strikket i roser af uldgarn i lange ruller, der udefra får huset til at ligne en lodden bjælkehytte. Indendørs er tangen lagt som gulvisolering og i trækassetter på husets vægge.</p>
			<p>»For at skabe et bedre indeklima har vi brugt en form for madrasser med fugtakkumulerende egenskaber. Panelerne opsuger fugt og kan afgive det, når det bliver tørt. Det giver desuden en fantastisk akustik. Jeg havde nogle musikere på fremvisning. De sagde, det var fantastisk at indspille musik i«, siger Jørgen Søndermark.</p>
			<p>Den øvrige del af sommerhuset er opført i lette organiske materialer helt uden beton, stål, maling og andre CO2-udledende materialer. Alle komponenterne til det lette sommerhus kan hurtigt samles uden brug af større maskiner, og huset lever op til 2020-kravene.</p>
			<p>Ud over at videreføre Læsøs byggeskik er det Realdania Bygs håb med projektet at øge bevidstheden om det lettilgængelige søgræs’ mange anvendelsesformer i moderne byggeri.</p>
			<p><a href="http://designtoimprovelife.dk/">Index: Design to Improve Life</a> er en dansk NGO, der promoverer og belønner design, der inspirerer til bæredygtige løsninger på globale udfordringer</p>
			<p><em>Se video om Det Moderne Tanghus her</em><br/><section class="video plugin"/></p>
			
			<p/></section></div></body></html>
