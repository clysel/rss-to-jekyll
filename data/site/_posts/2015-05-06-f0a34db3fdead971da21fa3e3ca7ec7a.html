---
layout:     post
title: 	    "Norsk ekspert: Norge er træt af at være den rige fætter "
post_author:	    
post_date:	    Wed, 06 May 2015 08:03:18 +0200
post_site:	    politiken.dk 
post_link:	    http://politiken.dk/oekonomi/gloekonomi/ECE2655396/norsk-ekspert-norge-er-traet-af-at-vaere-den-rige-faetter/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Fra en tilstand grænsende til jubeloptimisme, med lønfest og norsk 
oliebegejstring er vores nordlige nabo på vej mod helt andre, almindelige 
økonomiske lavvande. 
</p><p>
Luften er kort og godt ved at gå af den norske olieballon, der har tabt 
tusinder af jobs siden 2013 og er hårdt ramt af det drastiske fald i 
olieprisen på op mod 50 procent. 
</p><p>
»Norge er i gang med at blive et normalt land igen. Det økonomiske tilbageslag 
er et koldt bad til nordmændene, som får øjnene op for, at der også kan 
komme en krise her til lands, ligesom i Danmark, Sverige og Finland«, siger 
Jon Erik Dølvik, dr.phil og seniorforsker i arbejdslivsstudier ved det 
norske forskningscenter FAFO. 
</p><p>
Det kan lyde ganske uforståeligt, men faktisk er der en følelse af lettelse 
forbundet med denne aktuelle nedgang i den norske økonomi, forklarer han. 
</p><p><b class="ext-link">NEDGANG</b><a class="embeddedlink" href="http://politiken.dk/oekonomi/gloekonomi/ECE2653425/olienorge-har-vaeret-for-ivrig-nu-goer-det-ondt/">Olienorge har været for ivrig: Nu gør det 
ondt </a></p><p>
»Nordmændene har et dobbeltforhold til olien. Man er selvfølgelig begejstret 
for al den rigdom, olien har bragt til Norge, men lider samtidig under en 
vis selvforagt. Man bryder sig ikke om billedet af Norge som den rige 
fætter. Derfor tænker mange næsten også: Endelig får vi en form for krise. 
Der hersker et skyldkompleks«, siger han. 
</p><p>
Sikkert er det i hvert fald, at det norske samfund har taget hul på en større 
omstilling. Politikere har bebudet den, eksperter taler om det største slag 
mod norsk økonomi i 20 år, og oliebranchen erkender behovet for markante 
forandringer. Senest meldte en af topcheferne i det norske olieselskab 
Statoil ud, at der er brug for et »paradigmeskifte«. Frank W. Arnesen, som 
chefen for anskaffelser i Statoil Norge hedder, understregede, at branchen 
ikke kommer tilbage til fordums storhed. 
</p><p>
Men hvad kommer det til at byde for Norge, og hvordan har olien egentlig i et 
historisk perspektiv påvirket nordmændene? Politiken har søgt svar hos en 
norsk seniorforsker. 
</p><h3>
Alle ville blive fodboldstjerner 
</h3><p>
Oliens betydning for det norske samfund kan næsten ikke overdrives. Siden den 
første boring ved feltet Ekofisk i Nordsøen i begyndelsen af 1970'erne er 
oliemilliarderne fosset op af de underjordiske kamre og ned i de norske 
bukselommer. I dag besidder Norges oliefond, hvor staten samler størstedelen 
af olieindtægterne, over spektakulære 5000 milliarder, mere end en million 
per norsk statsborger. 
</p><p>
»Olien har haft en kolossal betydning for Norges arbejdsliv og samfund. Den 
har tilført Norge enormt meget kompetence og viden og har været med til at 
skabe en ekstremt avanceret og international industri i landet«, forklarer 
han: 
</p><p>
»Samtidig har indtægterne gjort det norske samfund og borgerne meget rigere. 
Fra at ligge længere nede på rangstien, er der sket en revolution i 
levestandarden i Norge siden 1970'erne. Norske politikere har haft et helt 
andet handlingsrum end resten af de nordiske lande«. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/oekonomi/virksomheder/ECE2450228/lav-oliepris-koster-maersk-oil-10-millioner-kroner-om-dagen/">Lav oliepris koster Maersk Oil 
10 millioner kroner om dagen</a></p><p>
Det kan næsten lyde som om, nordmændene fik lidt for mange penge mellem 
hænderne. Således er det ikke bare oliecentrummet i Stavanger på Norges 
vestkyst, der har nydt godt af det sorte guld. Oliens velstand strømmede ud 
i de fleste af samfundets afkroge og med den fulgte optimismen. 
</p><p>
»Olien har betydet, at der har været mange penge i omløb i alle brancher. Det 
har skabt en forestilling hos ikke mindst de unge om, at alt er muligt: Alle 
kunne og ville blive fodboldstjerner, journalister og arbejde inden for 
kreative fag«, siger han. 
</p><p>
De unge blev kræsne. 
</p><p>
»Man har uddannet i en masse fag, men har haft problemer med søgning til 
håndværksfag og for eksempel læreruddannelsen. Der har været problemet med 
den traditionelle industri, som har lidt under den stærke olievaluta og ikke 
har kunnet konkurrere med olien og rekruttere kvalificeret arbejdskraft i 
tilstrækkeligt omfang«, fortæller Jon Erik Dølvik 
</p><h3>
Sandhedens øjeblik i Norge 
</h3><p>
Når man skal forstå den aktuelle situation, er det vigtigt at huske på tiden 
før olieprisens fald. Den aktuelle afmatning i først og fremmest 
oliesektoren kommer efter en periode på 20 år med usædvanlig høj aktivitet i 
økonomien, en »enestående højkonjunktur«. Selv finanskrisen, der gav den 
danske økonomi et ordentligt nyrestød, havde ikke meget mere end en lille 
lussing med til industrien i Norge, fortæller Jon Erik Dølvik. 
</p><p>
Men nu er det som om, at tiden er kommet. Tiden til at indse, at olieeventyret 
lakker mod enden, at olie og fremtid ikke rimer på Norge længere. 
</p><p>
»Når investeringerne i olien falder med 10-15 procent, rammer det først og 
fremmest oliesektoren. Men det spreder sig til resten af samfundet og har 
bidraget til en spirende krisebevidsthed. Dette er sandhedens øjeblik i 
Norge, for der er en klar erkendelse af, at man ikke kan fortsætte ad samme 
spor, men må omstille landet. Vi ved, at olieindtægterne vil fase ud 
gradvist. Og det har politikerne messet meget tydeligt«, siger han. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/oekonomi/gloekonomi/ECE2465673/oliepris-i-frit-fald-kan-sende-norsk-oekonomi-i-recession/">Oliepris i frit fald kan sende 
norsk økonomi i recession</a></p><p>
Senest i april blev den pointe slået fast af Norges borgerlige statsminister, 
Erna Solberg, der længe har fået kritik af oliesektoren for ikke at hjælpe 
landets »vigtigste«, som er i nød. 
</p><p>
»Jeg er i gang med at forberede Norge på en omstilling«, lød hendes svar til 
Gro Bækken, topchef i branchens interesseorganisation Norsk Olje og Gass, 
der i januar langede ud efter statsministeren. 
</p><p>
Erkendelsen boner nu konkret ud i ansøgerstatistikkerne til videregående 
uddannelser i Norge. 
</p><p>
»Vi ser nu en stigning blandt de unge, som søger mod mere traditionelle fag 
som lærer, håndværker og lignende. De sidste tal viste en stigning på 10 
procent. Det handler netop om, at de unge kan se, at fremtiden i 
oliebranchen er mere usikker«, fortæller han. 
</p><p><b>For rige til at bruge penge </b></p><p>
I Norge taler man om rigdommens paradoks, fortæller Dølvik. På den ene side 
har de mange oliemilliarder gjort nordmændene til rejsemestre med flere 
ferieture per år end de fleste andre lande. Men samtidig, og det er 
paradokset, har frygten for en overophedning af økonomien fået politikerne 
til at holde igen. 
</p><p>
»Vi er blevet så rige, at myndighederne ikke har kunnet investere pengene 
inden for landets grænser«, som han siger. 
</p><p>
Derfor har de norske politikere ikke været specielt gode til at lave de 
langsigtede investeringer i infrastruktur og transportsektoren, siger han. 
Men tilbageholdenheden har også sine fordele. Politikerne er nemlig lykkedes 
med at tøjle økonomien trods de mange oliemilliarder. 
</p><p>
»Den protestantiske etik og frygten for en overophedning af økonomien har 
været så stærk, at man har formået, i modsætning til mange andre rige lande, 
at spare en masse penge op i udenlandske værdipapirer. På den måde har Norge 
vist sig som et veldrevet rigt land ud fra en socialdemokratisk logik, 
baseret på nøgternhed. Politikerne har ikke kastet om sig med pengene«. 
</p><p>
Men det har også resulteret i diverse pædagogiske vanskeligheder, for hvorfor 
holde igen, når pengene er der, og dele af samfundet godt kunne trænge til 
en olieindsprøjtning. Derfor er olieprisfaldet nok heller ikke så ubelejligt 
endda. 
</p><p class=" bl-elem">
»Mange politikere er lettede, tror jeg, fordi den pædagogiske opgave med at 
forklare, at træerne ikke vokser ind i himlen, bliver meget lettere, når 
olieprisen er faldet«, siger han. 
</p>	
</div>

</div></body></html>
