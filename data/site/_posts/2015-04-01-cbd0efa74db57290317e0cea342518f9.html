---
layout:     post
title: 	    "Dansk tv-serie om klamme jobs blev realiseret på seernes ønske"
post_author:	    
post_date:	    Wed, 01 Apr 2015 08:47:41 +0200
post_site:	    politiken.dk 
post_link:	    http://politiken.dk/kultur/filmogtv/ECE2603758/dansk-tv-serie-om-klamme-jobs-blev-realiseret-paa-seernes-oenske/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Maddikerne vælter frem fra en sofa, hvor en mand har ligget død i tre måneder. 
Allan bevæger sig rundt i lejligheden, der skal rengøres efter den såkaldte 
'dødligger', og kamerat følger ham rundt i meterhøje stakke af skrald. 
</p><p>
Allan er sanitør, og beskrivelsen oven for er taget direkte ud af hans 
hverdag, som man kan følge i den nye reportage-serie 'De Beskidte Helte' på 
Kanal 5. 
</p><p>
Serien følger i alt ni mænd, mens de med egne ord »laver alt det, ingen andre 
gider lave«. De arbejder alle i skadesservicebranchen med kloakering, 
skadedyrsbekæmpelse og oprydning og rengøring på gerningssteder, efter 
dødsfald og selvmord. 
</p><p>
Og det er faktisk seerne selv, der har efterspurgt et program, der kunne svare 
på, hvem der egentlig møder op og fjerner sporerne efter alt det, vi andre 
ikke har lyst til at kigge på. 
</p><p><b class="ext-link">LÆS ANMELDELSE </b><a class="embeddedlink" href="http://politiken.dk/kultur/filmogtv/tvanmeldelser/ECE2612586/reportage-serie-er-ganske-interessant-thrash-fjernsyn-men-det-lugter-faelt/">Reportage-serie er ganske 
interessant thrash-fjernsyn, men det lugter fælt</a></p><p>
»Vores egne undersøgelser med forskellige fokusgrupper viste, at seerne gerne 
ville vide noget mere om det her«, fortæller Anne Garlichs, der er kanalchef 
på Kanal 5. 
</p><p>
»Hvem der rydder op efter en, der er hoppet ud foran et tog, er jo ikke noget, 
man tænker over til dagligt. Men der skal jo være nogen, der gør det«, 
oplyser hun og forklarer, at danske seere generelt er meget interesserede i 
at høre og lære om erhverv, de ellers ikke får indblik i. 
</p><p>
På samme måde har kanalen stor succes med reportage-serien 'Politijagt', der 
kører på sin 14. sæson. Her kan man følge politiet på arbejde på tæt hold, 
og det er også noget, der trækker seere til. 
</p><h3>
'Godt det ikke er mig'-tv 
</h3><p>
Reportage-genren trives i det hele taget på tv. Stort set alle kanaler prøver 
kræfter med forskellige formater, der har et element af reportage, og 
tv-serieekspert og tidligere programchef på TV 2 Keld Reinicke forklarer 
tendensen: 
</p><p>
»Også internationalt prøver man at opstøve alle de her mærkelige steder, man 
ikke har set før. Det er en søgning ind i minoriteter og mærkelige miljøer, 
og jo vildere det er, jo bedre«, siger han. 
</p><p>
Og det, et indblik i andre menneskers liv kan - om det så er kendte eller 
ukendte, man følger - er at vække to meget forskellige følelser. Man kan se 
de medvirkende og tænke 'bare det var mig', men man kan også have det helt 
modsat. Godt det ikke er mig. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/filmogtv/ECE2591638/danske-tv-kendere-kalder-the-jinx-en-milepael---der-ogsaa-er-problematisk/">Danske tv-kendere kalder 'The 
Jinx' en milepæl - der også er problematisk</a></p><p>
»Jeg er ret sikker på, at mange af scenerne i 'De Beskidte Helte' får en til 
at tænke: 'godt det ikke er mig'. Og det sælger faktisk bedre end følelsen 
af ’bare det var mig’. Det at fryde sig eller tænke 'puha', det giver bare 
et højere seertal. Så kan man tænke, at det godt kan være, at ens økonomi er 
fucked up, men den er i det mindste ikke så slem, som man ser på tv«, siger 
han og giver også X Factors opbygning som eksempel på et skift mellem de to 
tilgange. 
</p><p>
De første programmer i en X-factor-sæson går med åbne castings. Her handler 
det ofte om at se forskellige folk stå på en scene og synge falsk, mens 
dommerne rakker dem ned. Det er 'godt det ikke er mig'-følelsen, der får os 
til at se med. 
</p><p>
Men når programmet fortsætter til liveprogrammerne og den mere alvorlige del 
af konkurrencen, skifter det. Nu må seeren gerne tænke 'bare det var mig', 
når deltagerne går på scenen og synger lungerne ud. Vi begynder nemlig at 
lære dem at kende, og det er vigtigt, når man vil fastholde seerne. 
</p><h3>
Mange serier dør hurtigt igen 
</h3><p>
På samme måde bliver et program som 'De Beskidte Helte' nødt til at have andet 
at byde på end fascinationen ved en anderledes arbejdsdag. Den kan nemlig 
godt klinge lidt af, når man har set de første tre-fire gerningssteder, 
siger Keld Reinicke, der dog ikke har set 'De Beskidte Helte' og derfor ikke 
kan udtale sig specifikt om programmet. 
</p><p>
»Normalt skal deres karakterer være så stærke, at man gerne vil følge med i 
hvad 'Mogens og John' mon skal i næste uge. Det er derfor, at mange serier 
dør igen hurtigt. Der sker ikke nok, og man får ikke følelser for 
karaktererne«, siger han. 
</p><p>
Ifølge ham er karaktererne faktisk vigtigere end miljøet, hvor vildt det end 
er. 
</p><p>
Fra Kanal 5's side er man sikker på, at 'De Beskidte Helte' følger de helt 
rigtige mennesker i den sammenhæng. 
</p><p><b class="ext-link">LÆS OGSÅ </b><a class="embeddedlink" href="http://politiken.dk/kultur/filmogtv/ECE2535332/silas-holst-er-en-dejlig-foelekarl-i-foraeldreskabsserie/">Silas Holst er en dejlig 
følekarl i forældreskabsserie</a></p><p>
»De er virkelig elskelige. De brænder for det her«, oplyser kanalchef Anne 
Garlichs og giver spuleoperatøren Ib som eksempel: 
</p><p>
Ib elsker sin kone, men han elsker bestemt også sin spulevogn, og det er god 
underholdning, når han giver udtryk for sin kærlighed til jobbet og til 
vognen og ivrigt fortæller, hvad den kan. 
</p><p>
Men en ting er de underholdende anekdoter, som dengang spuleobservatøren 
fiskede et stykke voksenlegetøj op af kloakken. 
</p><p><span class="img-contimg-fl-left"><img class="image inlineLightBox" src="http://multimedia.pol.dk/archive/00924/Allan_Nikolajsen_de_924737w.jpg" alt="" border="0"/><span class="caption"><span class="f-img-caption">Sanitør. 
</span>Allan er en af karaktererne i tv-reportagen om 'De Beskidte Helte'. Han har også ryddet både sin mors og sin fars dødsbo. Foto: SBS Discovery Presse</span></span>
Noget andet er, når en af de ni beskidte helte pludselig føler noget andet end 
hverdagens rutine presse sig på. Når sanitøren Allan går rundt og bladrer i 
bøgerne i dødsliggerens lejlighed og reflekterer over et menneskeliv, der 
skal stilles ned til storskrald. 
</p><p>
Interviewet bliver afbrudt, da han fortæller om, hvordan han har ryddet dødsbo 
for først sin mor og siden sin far, og da han igen sætter sig i stolen, 
tørrer han forsigtigt øjnene med ærmerne på sin t-shirt. 
</p><p>
»De sidder jo bare og fortæller åbenhjertigt om deres arbejde og deres 
følelser«, oplyser kanalchefen. 
</p><p class=" bl-elem">
»Og det tror jeg godt, at folk kan lide at se«. 
</p>	
</div>

</div></body></html>
