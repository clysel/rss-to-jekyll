---
layout:     post
title: 	    "Fuglsang kæmper mod både dopingaffære og skrappe rivaler"
post_author:	    
post_date:	    Sun, 08 Mar 2015 11:22:40 +0100
post_site:	    politiken.dk 
post_link:	    http://politiken.dk/sport/cykling/ECE2578232/fuglsang-kaemper-mod-baade-dopingaffaere-og-skrappe-rivaler/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Som tilfældet var sidste år, da han hentede en flot femteplads, er det 
traditionsrige Paris-Nice, som indledes i dag med en 6,7 km lang prolog, det 
første markante sæsonmål for Danmarks førende etapeløbsrytter gennem de 
seneste sæsoner Jakob Fuglsang.
</p><p>
Men denne gang knyttes for den 29-årige danskers vedkommende et helt specielt 
og uønsket element, som han selv står magtesløs overfor, til den otte dage 
og 1.141 km lange færd fra Maurepas, forstad til den franske 
millionmetropol, ned til den forventede solbeskinnede afslutning ved 
Middelhavet.
</p><p>
Fuglsangs kasakhiske arbejdsgiver Astana har fået frist til 20. marts til at 
opstille et forsvar mod den alvorlige trussel, der hænger over holdet, efter 
at Den Internationale Cykelunion, UCI, har henstillet til den uafhængige 
licenskomité, at Astana smides ud af det attraktive WorldTeam-selskab, som 
omfatter 17 firmahold.
</p><h3>
Skal abstrahere fra spillet i kulissen
</h3><p>
Danskeren og de øvrige Astana-ryttere kan ikke gøre andet end at afvente, hvad 
der sker uden at have nogen tidshorisont for, hvornår der træffes en endelig 
afgørelse.
</p><p><b class="ext-link">Læs også</b><a class="embeddedlink" href="http://politiken.dk/sport/cykling/ECE2572022/dopingaffaere-udelukker-fuglsang-fra-hjemmebaneopgave/">Dopingaffære udelukker 
Fuglsang fra hjemmebaneopgave</a></p><p>
Beslutter komitéen at fratage Astana licensen, forekommer det givet, at den 
kasakhiske ledelse appellerer sagen til den internationale sportsdomstol 
Cas, og dermed trækkes affæren yderligere i langdrag.
</p><p>
Fuglsang og Co. skal derfor søge at abstrahere fra spillet i kulissen og 
koncentrere sig om opgaverne på landevejen, og indtil videre er det lykkedes 
ganske godt for danskeren, der ved sin sæsondebut i Tour of Oman kørte en 
samlet syvendeplads i hus 1.10 minut efter den overraskende spanske vinder 
Rafael Valls (Lampre-Merida).
</p><h3>
Fuglsang ved, hvad der venter
</h3><p>
I de kommende dage forestår en udfordring af helt andre dimensioner – ikke 
mindst fordi Paris-Nice er årets andet WorldTour-arrangement og derfor 
automatisk har alle de bedste mandskaber til start.
</p><p>
Jakob Fuglsang ved i store træk, hvad der venter, for lige siden debuten som 
professionel i 2009 på Team Saxo Bank har han bortset fra 2012 deltaget i 
Paris-Nice hvert år.
</p><p>
Kun i 2014 førte det dog til succes, idet han udgik i både 2011 og 2013, mens 
han i 2009 og 2010 sluttede som henholdsvis nr. 27 og 92.
</p><p><b class="ext-link">Læs også</b><a class="embeddedlink" href="http://politiken.dk/sport/cykling/ECE2567742/jakob-fuglsangs-chefer-vil-slaas-til-den-bitre-ende/">Jakob Fuglsangs chefer vil 
slås til den bitre ende</a></p><p>
På femtepladsen for et år siden var danskeren kun 29 sekunder efter 
colombianeren Carlos Betancout med den daværende portugisiske verdensmester 
Rui Costa (Lampre-Merida), franskmanden Arthur Vichot (FDJ) og spanieren 
José Joaquin Rojas (Movistar) på de øvrige pladser foran sig.
</p><h3>
Små afstande kendetegner Paris-Nice
</h3><p>
Den beskedne afstand op til vinderen er et af kendetegnene for Patris-Nice og 
understreger, hvor væsentlig en rolle meget få sekunder kan spille, når det 
endelige facit gøres op.
</p><p>
Indenfor de seneste 10 år er den maksimale sejrsmargin således registreret til 
nøjagtigt ét minut. Det skete i 2009, da Fuglsangs nye spanske holdkammerat 
Luis Leon Sanchez strøg til tops foran en af Bjarne Riis’ daværende stjerner 
luxembourgeren Fränk Schleck.
</p><p>
Ellers ser afstanden mellem nr. 1 og 2 i den periode således ud: 2013: 
1.Richie Porte, 2. Andrew Talansky 55 sekunder. 2012: 1. Bradley Wiggins, 2. 
Lieuwe Westra 8 sek. 2011: 1. Tony Martin, 2. Andreas Klöden 36 sek. 2010: 
1. Alberto Contador, 2. Alejandro Valverde 11 sek. 2008: 1. Davide Rebellin, 
2. Rinaldo Nocentini sek 7. 2007: 1. Contador, 2. Rebellin 26 sek. 2006. 1. 
Floyd Landis, 2. Francisco Vila 9 sek. 2005: 1. Bobby Julich, 2. Valverde 10 
sek.
</p><h3>
Tempospeialister i rigt mål
</h3><p>
Dette tætte ræs om hæder vil givetvis også manifestere sig i den forestående 
73. udgave af Paris-Nice, og derfor kan selv dagens korte enkeltstart, der 
afvikles ikke langt fra, hvor der for nylig dystedes om VM-medaljer på 
velodromen i Saint-Quentin-en-Yvelines, vise sig at få stor betydning i den 
sidste ende.
</p><p>
Med den engelske regerende verdensmester i kampen mod klokken Bradley Wiggins 
(Sky) og hans tyske forgænger på tronen Tony Martin (Etixx-Quick Step) i 
spidsen tæller feltet adskillige tempospecialiser.
</p><p><b class="ext-link">Læs også</b><a class="embeddedlink" href="http://politiken.dk/sport/cykling/ECE2566163/union-truer-tour-vinders-hold-med-ekskludering/">Union truer Tour-vinders hold 
med ekskludering </a></p><p>
Til dem hører så afgjort også nr. 1 på WorldTour-ranglisten Rohan Dennis 
(BMC), der siden triumfen i det første – hjemlandets Tour Down Under – af de 
27 arrangementer, der udgør den gennemgående sæsonkonkurrence også har 
forbedret timeverdensrekorden.
</p><h3>
Richie Porte er en af de fremtrædende favoritter
</h3><p>
Dennis må dog også se i øjnene, at han i opgøret om det nationale mesterskab i 
enkeltstart måtte se sig henvist til andenpladsen af en af de absolut mest 
fremtrædende favoritter i Paris Nice, Richie Porte (Sky).
</p><p>
Porte vandt løbet for to år siden i sin anden sæson på det britiske storhold 
efter at have forladt Bjarne Riis, og den 30-årige australier har haft en 
fin start på 2015. 
</p><p><b class="ext-link">Læs også</b><a class="embeddedlink" href="http://politiken.dk/sport/cykling/ECE2557508/superstjernens-luksushjaelpere-fejrer-ogsaa-triumfer/">Superstjernens luksushjælpere 
fejrer også triumfer</a></p><p>
Ud over tempotitlen, der gør det muligt for ham at stille op i den nationale 
mesterskabstrikot i dag, sluttede han i Tour Down Under på andenpladsen blot 
to sekunder efter Rohan Dennis, og i Volta ao Algarve, som vandtes af hans 
walisiske holdkammerat Geraint Thomas, blev han nr. 4. I begge begivenheder 
sejrede han desuden på kongeetaperne.
</p><p>
Eftermiddagens prolog er fuldstændig flad, og de efterfølgende tre etaper 
synes at byde sprinterne på glimrende muligheder.
</p><p>
Det har da også tiltrukket adskillige af disse specialister anført af sidste 
sæsons mest vindede rytter tyskeren André Greipel (Lotto-Soudal), der får 
lejlighed til at prøve kræfter med blandt andre nordmanden Alexander 
Kristoff (Katusha), franskmændene Arnaud Démare (FDJ) og Nacer Bouhanni 
(Cofidis) og belgieren Tom Boonen (Etixx-Quick Step).
</p><h3>
Kongeetapen venter på torsdag
</h3><p>
Med mindre vejrforholdene – og ikke mindst sidevinden, som det ofte er set – 
griber afgørende ind på de første etaper, skal klassementskandidaterne først 
for alvor i ilden på torsdag. når løbets længste etape på 204 km fra 
Varennes-sur-Allier til Col de la Croix de Chaubouret star på programmet.
</p><p>
Stigningen i højdedragene omkring Saint-Etienne har aldrig tidligere befundet 
sig på Paris-Nice-ruten, men det er her, den første store udskilning må 
forventes at indtræffe, inden alt sættes på plads på søndagens afsluttende 
enkeltstart til Col d’Eze, som hæver sig op over Nice.
</p><p><b class="ext-link">Læs også</b><a class="embeddedlink" href="http://politiken.dk/sport/cykling/ECE2554912/ol-guldvinder-paa-bane-scorer-dobbelt-landevejssucces/">OL-guldvinder på bane scorer 
dobbelt landevejssucces</a></p><p>
Finalen op til målet på Col de la Croix de Chaubouret i 1.201 meters højde 
strækker sig over 10 km og byder på en gennemsnitlig procent på 6,7.
</p><h3>
Kanonerne har foretrukket Italien
</h3><p>
De helt store etapeløbskanoner som spanieren Alberto Contador (Tinkoff-Saxo), 
briten Chris Froome (Sky), italieneren Vincenzo Nibali (Astana) og 
colombianeren Nairo Quintana (Movistar) tørner sammen i Tirreno-Adriatico 
fra på onsdag og har overladt scenen til en flot buket af de aktører, der 
håber senere på året at kunne udfordre denne kvartet i Giro d’Italia, Tour 
de France og Vuelta a España.
</p><p>
Foruden Porte, der ligesom ekesempelvis Fuglsang i Tour de France må regne med 
et job som luksushjælper, drejer det sig om blandt andre amerikanerne Andrew 
Talansky (Cannondale-Garmin) og Tejay Van Garderen (BMC), sidste års 
fremtrædende franske Tour-navne, Ag2r-holdkammeraterne Jean-Christophe 
Peraud og Romain Bardet, den polske verdensmester Michal Kwiatkowski, den 
tidligere portugisiske verdensmester Rui Costa (Lampre) og italieneren Fabio 
Aru (Astana).
</p><h3>
Frit spil til Valgreen og Breschel
</h3><p>
Tinkoff-Saxo satser i høj grad på, at den polske Tour de France-bjergkonge 
Rafal Majka kan hævde sig i dette selskab, selv om Paris-Nice ikke byder på 
helt så vilde klatrestrabadser, som da Bjarne Riis’ fund sidste år 
brillerede både i Alperne og Pyrenæerne under Tour de France.
</p><p><b class="ext-link">Læs også</b><a class="embeddedlink" href="http://politiken.dk/sport/cykling/ECE2554184/tourens-bjergkonge-og-fuglsang-er-koert-i-stilling-til-klatreslag/">Tourens bjergkonge og Fuglsang 
er kørt i stilling til klatreslag</a></p><p>
Det russiske mandskab giver den danske mester Michael Valgren og Matti 
Breschel frie hænder til at forsøge sig på de etaper, der appellerer til 
deres kvaliteter. Desuden omfatter truppen yderligere to danskere, Michael 
Mørkøv og Chris Anker Sørensen, samt kroaten Robert Kiserlovski, polakken 
Pawel Poljanski og portugiseren Sergio Paulinho.
</p><p class=" bl-elem">
Foruden de allerede nævnte er en sjette dansker med i Paris-Nice, idet Lars 
Bak stiller op hos Lotto-Soudal.
</p>	
</div>
</div></body></html>
