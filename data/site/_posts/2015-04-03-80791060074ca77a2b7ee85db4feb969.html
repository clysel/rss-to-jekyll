---
layout:     post
title: 	    "Tour-kongens og Fuglsangs fælles skæbne er stadig uvis"
post_author:	    
post_date:	    Fri, 03 Apr 2015 07:54:31 +0200
post_site:	    politiken.dk 
post_link:	    http://politiken.dk/sport/ECE2615492/tour-kongens-og-fuglsangs-faelles-skaebne-er-stadig-uvis/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>Sagen om det kasakhiske Astana-mandskabs fortsatte tilhørsforhold til cykelsportens fineste selskab, trækker nu yderligere i langdrag.</p><p>Mens en række af kollektivets førende sportslige aktører med den italienske Tour de France-konge Vincenzo Nibali og Danmarks bedste etapeløbsrytter Jakob Fuglsang i spidsen i øjeblikket opholder sig på Tenerife for i 2.000 meters højde ved vulkanen Teide at forberede sig til de kommende opgaver, var holdets ledelse kaldt til møde med den uafhængige licenskomité i Genève.</p><p>Den Internationale Cykelunion, UCI, har som bekendt henstillet til komitéen, at Astana fratages den WorldTeam-licens, der giver ret til deltagelse i samtlige de mest betydende arrangementer i sæsonen, og derfor var holdets manager, den olympiske guldvinder Alexandre Vinokourov, dennes kasakhiske landsmand, sportsdirektør Dmitrij Fofonov samt den belgiske læge Joost De Maeseneer draget til Schweiz for at forsvare Astanas interesser.</p><h3>Appel til Cas må forventes uanset afgørelsen</h3><p>Og det får de lejlighed til at forberede sig på nogle uger endnu, for efter en ni timer lang seance besluttede komitéen med schweizeren Pierre Zapelli som præsident, at Astana kan samle yderligere dokumentation inden et nyt møde, som er berammet til 24. april.</p><p>Heller ikke den dag – midt mellem WorldTour-løbene Flèche Wallonne og Liège-Bastogne-Liège – skal der dog forventes nogen dom, eftersom komitéen givetvis skal have tid til at vurdere det nye materiale, som måtte dukke op.</p><p>Og uanset om Astana eller UCI i den sidste ende får medhold, må det betragtes som givet, at afgørelsen appelleres til den internationale sportsdomstol Cas.</p><h3>Rytterne arbejder videre frem mod de sportslige mål</h3><p>Det indebærer, at det meste af sæsonen faktisk kan være overstået, inden det vides, om de dopingaffærer, der sidste sæson bragte Astana i uføre, får konsekvenser for holdets status.</p><p>Under disse uvisse præmisser arbejder holdets ryttere støt og roligt videre mod de mål, de har sat sig, og såvel for Nibali som for Fuglsang hedder det overordnede Tour de France.</p><p>Den 30-årige dansker har kørt to etapeløb i år og sluttede både i Tour of Oman og Paris-Nice på en syvendeplads.</p><h3>Fuglsang vender tilbage i Amstel Gold Race</h3><p>Han skal efter højdetræningslejren på ferieøen i aktion igen i Amstel Gold Race 19. april og umiddelbart efter i Flèche Wallonne og Liège-Bastogne-Liège 22. og 26. april,.</p><p class=" bl-elem">Desuden er det planen, at Fuglsang kører Tour de Romandie fra 28. april til 3. maj, inden menuen atter står på koncentreret træning. Som tilfældet har været de seneste år, bliver Critérium du Dauphiné fra 7. til 14. juni Fuglsangs sidste internationale kappestrid inden Tour de France.</p>	
</div>

</div></body></html>
