---
layout:     post
title: 	    "Krige truer verdens kulturarv: Ingen ved hvad der skete med Nationalmuseets syriske løve"
post_author:	    
post_date:	    Tue, 07 Apr 2015 22:14:44 +0200
post_site:	    politiken.dk 
post_link:	    http://politiken.dk/kultur/kunst/ECE2618988/krige-truer-verdens-kulturarv-ingen-ved-hvad-der-skete-med-nationalmuseets-syriske-loeve/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Løven var i stumper og fragmenter, da den ankom til 1930’ernes København. 
Udgravet i den syriske by Hama af en dansk ekspedition og fragtet hertil, 
hvor den med arkæologisk håndelag, beton og jerndragere blev gjort hel igen, 
inden den i en årrække vogtede over Nationalmuseets centrale gård. 
</p><p>
Hama-løven er et af Syriens vigtige fortidsminder. Så i 1999 blev løven sendt 
tilbage til et nyt museum i Hama, hvor syrerne fik lov at låne løven i 50 år 
som en del af museets permanente udstilling. 
</p><p>
»Desværre ved vi ikke, hvordan løven har det i dag. Vi har ingen 
efterretninger om den«, siger Bodil Bundgaard Rasmussen, der er forsknings- 
og samlingschef for afdelingen Danmarks og Middelhavslandenes Oldtid på 
Nationalmuseet. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/ECE2565968/her-er-de-mest-berygtede-kulturoedelaeggelser-i-moderne-tid/">Her er de mest berygtede 
kulturødelæggelser i moderne tid</a></p><p>
Siden løven blev deponeret i Syrien, er landet som bekendt blevet ramt af en 
blodig borgerkrig, der har kostet mange tusind menneskeliv. 
</p><p>
»I begyndelsen af krigen var der ret voldsomme kampe i området omkring Hama. 
Vi har ikke hørt, at museet skulle være blevet ødelagt eller plyndret. Men 
vi ved det ikke«, siger hun. 
</p><h3>
Overvej en ekstra gang 
</h3><p>
I USA er der i øjeblikket fornyet debat om tilbagelevering af kulturarv. De 
senere år har tendensen været, at flere museer og samlere sender kulturarv 
tilbage til de oprindelige geografiske områder. Men uro i verdens 
brændpunkter, hvor kulturarv bliver plyndret, bombet eller ødelagt på 
bevidst provokerende videoer fra islamiske ekstremister, har fået nye 
synspunkter frem i debatten. 
</p><p>
»Lad os distribuere risikoen, ikke koncentrere den«, har James Cuno, præsident 
for J. Paul Getty-fonden, udtalt ifølge The New York Times. 
</p><p>
Han mener, at det er sikrere, hvis udenlandsk kulturarv forbliver de steder i 
verden, hvor historien nu engang har placeret dem, frem for at blive sendt 
tilbage til hjemstavnen.
</p><div class="art-fakta article-box">
<h4 class="">
Kulturarv returneres</h4>
<div class="fakta-body" data-buildingblock="embedded_factboxlink">
<p>
Returnering af kulturarv diskuteres ikke blot i kriseramte lande som Syrien og 
Irak. Mange andre lande har fået returneret kostbare artefakter.
</p><p><b>Cambodja. </b>Metropolitan Museum of Art i New York returnerede i 2014 to 
khmerstatuer fra det 10. århundredes Cambodja. Cambodjas myndigheder krævede 
figurerne udleveret og fastholdt, at de blev smuglet ud af landet under 
borgerkrigen i 1970’erne.
</p><p><b>Cambodja. </b>Året inden, i 2013, blev en anden halvanden meter høj 
khmerstatue, 'Duryodhana', returneret til Cambodja fra Sotheby's i New York. 
Auktionshuset forsøgte at sælge den for en belgisk ejer, men sagen blev 
stoppet, da cambodjanske myndigheder appellerede gennem Unesco. Statuen var 
vurderet til flere millioner dollars.
</p><p><b>Italien. </b>The John Paul Getty Museum i Californien, USA, leverede i 2013 
et antikt terrakottahoved, der forestiller Hades, tilbage til Italien. 
Hovedet, der kan dateres til mellem 300 og 400 f.Kr., blev efter alt at 
dømme stjålet fra den arkæologiske udgravning Morgantina på Sicilien midt i 
1970’erne. 
</p><p><b>Kina.</b> Den franske forretningsmand François-Henri Pinault returnerede i 
2013 to bronzestatuer til Kina. De to dyrehoveder blev stjålet i 1860’erne, 
da engelske og franske soldater plyndrede og nedbrændte Det Gamle 
Sommerpalads i Beijing. 
</p><p class=" bl-elem"><b>Tyrkiet. </b>Den øverste del af en 1.800 år gammel skulptur af halvguden 
Herkules blev helt legalt købt af Boston Museum of Fine Arts, Boston, i 
1981. I 1980 fandt arkæologer i Perge i Tyrkiet, hvad der viste sig at være 
den nederste del af skulpturen. Det fik de tyrkiske myndigheder til at 
hævde, at den øverste del af Herkules var blevet plyndret fra findestedet i 
Perge og ulovligt ført ud af landet. I 2011 blev museet tvunget til at 
udlevere skulpturen til det tyrkiske museum, hvor delene blev genforenet.
</p>
</div>
</div><p>
På denne måde havde Hama-løven også været i større sikkerhed, hvis den var 
blevet i Danmark, medgiver Bodil Bundgaard Rasmussen.</p><p><i class=" bl-elem">Har uvisheden om Hama-løvens skæbne påvirket din holdning til, hvorvidt 
kulturarv skal sendes tilbage?</i></p><p>
»Man bliver nødt til at overveje en ekstra gang, før man leverer kulturarv 
tilbage til et område, som måske bliver verdens næste brændpunkt«. 
</p><h3>
Situationer der er umulige at forudse 
</h3><p>
Ifølge Søren la Cour, der er bestyrelsesmedlem i den internationale 
museumsorganistion Icom, der med projekt Blue Shield arbejder som en slags 
Røde Kors for kulturarv i kriseramte områder, vil det være vanskeligt for 
danske museer at modsætte sig krav om tilbagelevering af kulturarv, der 
tilhører andre lande. 
</p><p>
»Man kan ikke bare sige »Dem beholder vi, for I kan ikke passe ordentligt på 
det«. Ofte er de her situationer umulige at forudsige. Optøjerne i både 
Syrien og Egypten var der ikke nogen, der kunne forudse for 10 år siden«, 
siger han. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/kultur/ECE2566274/islamisk-stats-amokloeb-paa-kunstskatte-forfaerder-arkaeolog/">Islamisk Stats amokløb på 
kunstskatte forfærder arkæolog</a></p><p>
Nibal Muhesen, der forsker i kulturarv ved Københavns Universitet, kalder også 
sagerne meget komplekse. 
</p><p>
»Når man ser omfanget af ødelæggelserne, føler man straks behov for at 
evakuere objekterne fra konfliktzoner til mere neutrale stater, da det er 
fælles verdensarv«, siger han, men understreger samtidig, at i teorien skal 
kulturelle skatte helst vises i deres originale kontekst og først og 
fremmest være til gavn for de lokale, før de kan blive fuldt forstået, 
forklarer han. 
</p><h3>
Enkelte sager må vurderes nøje 
</h3><p>
Arkæolog og ph.d. Tim Boaz Bruun Skuldbøl, der ad flere omgange har gennemført 
arkæologiske udgravninger i både Syrien og Irak, mener også, at man bør 
vurdere den enkelte sag nøje. Han leder i øjeblikket Københavns Universitets 
udgravninger i irakisk Kurdistan. 
</p><p>
Flere steder udgraver kriminelle arkæologiske skatte og tømmer museer for at 
videresælge genstande, som få ved hvor ender. Det ændrer dog ikke på hans 
opfattelse af, at der bør vurderes fra sag til sag. 
</p><p>
»Og der nytter det ikke noget at tænke over, hvorvidt der nu kan komme krig 
inden for de næste 20 år. Det er jo ikke mere end 70 år, siden vi selv har 
haft krig. Og Syrien for eksempel har man jo altid opfattet som et ret 
sikkert område, så det, der er sket, er jo en katastrofe. Og dem kan man 
ikke beregne sig frem til«, siger Tim Boaz Bruun Skuldbøl. 
</p><h3>
Plyndring af museer 
</h3><p>
I den amerikanske debat mener modstandere af James Cunos udtalelser, at Cunos 
fløj udnytter den tragiske ødelæggelse af kulturarv til at sabotere 
tilbagesendelse af kulturarv. En tilbagesendelse, som anses for at være 
moralsk bod for tidligere tiders vestlig udplyndring af fattigere landes 
kulturelle nationale arv. 
</p><p>
»Det var bare et spørgsmål om tid, før nogen i kunstsamlermiljøet forsøgte at 
vende det her kulturelle mareridt til deres egen fordel«, siger Ricardo J. 
Elia, arkæolog ved Boston University, ifølge New York Times. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/tv/udland/ECE2566001/islamisk-stat-smadrer-aartusinders-kulturarv/">Islamisk Stat smadrer 
årtusinders kulturarv</a></p><p>
Søren la Cour fra Icom råder først og fremmest de danske museer til at 
overholde de internationale konventioner på området. Derudover opfordrer han 
museer og auktionshuse til at være endnu mere opmærksomme på, hvor de ting, 
de køber og sælger på det internationale marked, stammer fra. 
</p><p class=" bl-elem">
»Vi ved, at salget af stjålen kulturarv er med til at finansiere Islamisk Stat 
og andre terrororganisationer. Og de plyndrer kun museer, fordi der er 
nogen, der er villige til at betale for det«, siger han. 
</p>	
</div>

</div></body></html>
