---
layout:     post
title: 	    "Nu er det knald eller fald for teorien om supersymmetri"
post_author:	    Mie Stage
post_date:	    Sun, 22 Mar 2015 13:00:10 +0000
post_site:	    ing.dk 
post_link:	    http://ing.dk/artikel/nu-er-det-knald-eller-fald-teorien-om-supersymmetri-174866
---
<html><body><div><section class="body"><p>I næste uge sender teknikerne på Cern den første protonstråle ind i partikelacceleratoren LHC, og dermed er ballet genåbnet.</p>
			<p>Ligesom ved kørslen i 2009-2012 skal acceleratoren gennem tre år kollidere stråler af protoner, og i nogle måneder blykerner, for måske at afsløre, hvad der skete lige efter Big Bang, da universet var en varm ursuppe af elementarpartikler, som straks efter bandt sig sammen til de grundstoffer, vi kender i dag.</p>
			<p>Denne gang bliver der endnu mere knald på, for nu er maskinen gearet til at foretage kollisioner med en kraft på 13 TeV i stedet for 8. Dermed åbnes op for dannelsen af endnu tungere partikler, som måske kan afsløre, hvad mørkt  stof består af, eller finde huller i Standardmodellen.</p>
			<p><aside class="plugin reference info_graphics"><a class="content" href="http://ing.dk/infografik/infografik-snart-koerer-lhc-igen-174919">
			    <img src="http://ing.dk/sites/ing/files/styles/w1120_reference_illustration/public/thumb-07.png?itok=mcOnpLjW" alt=""/></a>
			  
			</aside></p>
			<p>En del lykkedes allerede under første kørsel. Under stor jubel kunne fysikerne i juli 2012 endelig præsentere fundet af den berømte Higgs-boson, der skulle hjælpe med at forklare, hvorfor nogle partikler fik en masse efter Big Bang, mens andre ikke gjorde.</p>
			<p>Ifølge fysikerne skyldes dette det såkaldte Higgs-felt, som er i stand til at bremse partiklerne afhængigt af deres individuelle vekselvirkning med feltet, og uden dette felt ville Standardmodellen simpelthen ikke være korrekt eller matematisk konsistent.</p>
			<p>Men selv om fysikerne har fundet Higgs-partiklen ved at studere de henfald, der var forventet af en sådan partikel – endda med en masse i det forventede område omkring 125 GeV – er der stadig spørgsmål om partiklen, der skal besvares – og mange partikelfysikere er af den overbevisning, at der må være noget ekstra ud over Standardmodellen, forklarer lektor på Niels Bohr Institutet Jørgen Beck Hansen.</p>
			<h2>Måske mere under tæppet</h2>
			<p>»Nu giver LHC os for alvor det, den er designet til. Passer Higgs-partiklen ikke helt med Standardmodellen, gemmer der sig måske mere til os under tæppet. Derfor kan det også betyde knald eller fald for de alternative teorier om supersymmetri og ekstra dimensioner,« siger han.</p>
			<p>Teorien om supersymmetri har sit udspring i strengteorien og dikterer, at alle stofpartikler i Standardmodellen har en kraftbærende partnerpartikel – og omvendt – som fysikerne dog endnu ikke har kunnet observere.</p>
			<p>At mange partikelfysikere betragter supersymmetri som en interessant teori, skyldes også, at den letteste supersymmetriske partikel ikke kan henfalde og er en oplagt mørkt stof-kandidat.</p>
			<p>Ideen om ekstra dimensioner er ligeledes en afart af superstreng­teorien, og ifølge denne teori findes der også her nye og meget tungere kopier af partiklerne i Standard­modellen.</p>
			<p>Teorien inddrager dog også tyngde­kraften, som den nu antager er lige så stærk som elektromagnetisme og stærk og svag kernekraft – den gemmer sig blot i små ekstra dimensioner.</p>
			<p>»Vi har ikke haft præcision nok i første kørsel til at se effekter fra supersymmetri eller andre teorier på Higgs-partiklens opførsel. Derfor skal vi i anden kørsel producere og måle på mange flere Higgs-partikler,« siger Jørgen Beck Hansen, som selv primært er tilknyttet  Atlas-eksperimentet.</p>
			<p>»Når vi skruer op for energien i sammenstødene, bliver det nemmere at skabe partikler med større masser end hidtil. Men det, at vi ikke har opdaget tegn på noget nyt ud over Higgs-partiklen, betyder, at livet for supersymmetri unægtelig er blevet noget sværere,« siger han.</p>
			<p>Det samme gør sig gældende for Jørgen Beck Hansens egen yndlingsteori om ekstra dimensioner.</p>
			<p>»Der har jeg også måttet revidere mit verdensbillede, for vi har ikke set skyggen af nye partikler. Finder vi ikke noget ved næste kørsel, står vi ved en korsvej, hvor alle muligheder igen vil være åbne,« siger han.</p>
			<p>Efter planen vil de første højenergikollisioner i LHC finde sted i slutningen af maj eller begyndelsen af juni efter en længere periode med indkøring af magneterne og optimering af hele acceleratorkomplekset til den nye højere sammenstødsenergi.</p>
		</section></div></body></html>
