---
layout:     post
title: 	    "Sønderjyske landmænd og E.on bygger landets næststørste biogasanlæg  "
post_author:	    Sanne Wittrup
post_date:	    Wed, 22 Apr 2015 09:09:00 +0000
post_site:	    ing.dk 
post_link:	    http://ing.dk/artikel/soenderjyske-landmaend-og-eon-bygger-landets-naeststoerste-biogasanlaeg-175601
---
<html><body><div><section class="body">
			<p>Efter seks års tilløb starter sønderjyske landmænd sammen med energiselskabet E.on nu byggeriet af, hvad der skal blive landets næststørste biogasanlæg.</p>
			<p>Dermed lægger de sig smukt ind i rækken af nye, store biogasanlæg, som ser dagens lys som følge af mere gunstige støtteregler.</p>
			
			<p>Anlægget, som skal placeres ved en landsby cirka fem kilometer sydvest for Vojens, skal behandle 540.000 ton biomasse årligt – fordelt på 425.000 ton flydende husdyrgødning, 10.000 ton fast gødning, 50.000 ton halm og 55.000 ton andre organiske råvarer.</p>
			<p>Det giver en biogasproduktion på 21 mio. kbm metan pr år – målt som opgraderet biogas. Biogassen renses nemlig og sendes ud på Energinet.dk’s naturgasnet, hvor den producerede gasmængde kan forsyne 15.000 husstande med varme eller drive 10.000 personbiler i et år.</p>
			<p>Restproduktet fra biogasanlægget køres tilbage til landmændene og spredes ud på markerne.</p>
			<p><figure class="plugin right zoomable"><img data-original-image="http://ing.dk/sites/ing/files/soenderjysk_biogas_3d_med_beskrivelse.jpg" src="http://ing.dk/sites/ing/files/styles/w1120_media_right/public/soenderjysk_biogas_3d_med_beskrivelse.jpg?itok=6yrjsYr2" alt=""/><figcaption> Biogasanlægget ved Vojens skal årligt behandle omkring 540.000 ton biomasse og bliver hermed landets næststørste biogasanlæg. Kilde: Sønderjysk Biogas </figcaption></figure></p>
			<p>Ifølge klima-, energi- og bygningsminister Rasmus Helveg Petersen viser Sønderjysk Biogas vejen til en omstilling af det danske  energisystem til at være 100 pct. baseret på vedvarende energi:</p>
			<p>»Produktion af biogas ud af affaldsprodukter som gylle og halm skaber højværdi energi samtidig med, at vi får en reduktion af drivhusgasudledningen fra landbruget. Projektet er et af flere positive tegn på, at biogasproduktion nu begynder at tage fart,« siger han i forbindelse med 1. spadestil til anlægget.</p>
			
			<p>Anlægget etableres som et 50-50 pct. joint-venture mellem E.on og landmændene, som er samlet i Sønderjysk Biogas Invest, og hvor parterne tilsammen investerer 250 mio. kr. Projektet har i den forbindelse fået 48 millioner kroner i anlægsstøtte fra EU og fra den danske stats biogaspulje.</p>
			<h2>Samarbejde viser vejen</h2>
			<p>Energiselskabet E.on er begejstret for den nye erhvervsalliance, som man mener skaber unikke synergieffekter mellem selskabets egen erfaring inden for energiforsyning og kommerciel gasproduktion, og de lokale landmænd, som både sikrer lokal forankring, forsyner biogasanlægget med råmaterialer og aftager restproduktet:</p>
			<p>»Vi har sammen med vores partner SBI arbejdet længe og hårdt på at etablere Sønderjysk Biogas. Biogasproduktionen skal professionaliseres og øges markant, hvis Danmark skal indfri sine klimamål. Og vi skal have endnu flere af denne type samarbejder stablet på benene for at sikre overgangen til CO2-neutral energi,« siger Tore Harritshøj, administrerende direktør i E.ON Danmark i en pressemeddelelse i forbindelse med byggestart.</p>
			<h2>Tysk selskab levere teknologien</h2>
			<p>Det er et tysk selskab, Farmatic GmbH, der leverer hovedanlægget til Sønderjysk Biogas, som benytter sig af en 2-trins rådneteknik.</p>
			<p>Den flydende biomasse (primært husdyrgødning) og andre organiske råvarer modtages og indfødes i separate forlager og buffertanke,  inden de pumpes ind i fælles udrådningstanke, hvor  den primære biogasudvikling foregår. Fastlagte ind- og udpumpningssekvenser sikrer en konstant væske-fyldning af udrådningstankene.</p>
			<p>Fra udrådningstankene pumpes den udrådnede biomasse til buffertanke og herpå til udleveringstanke, hvorpå lukkede tankbiler kan køre materialet til lagertanke hos jordbrugere.</p>
			<p>Alt materiale transporteres i lukkede rør over terrænet.</p>
		</section>
		  </div></body></html>
