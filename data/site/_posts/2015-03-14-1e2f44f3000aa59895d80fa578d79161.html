---
layout:     post
title: 	    "Oversvømmelser af Venedig skal bekæmpes med ... saltvand"
post_author:	    
post_date:	    Sat, 14 Mar 2015 22:44:19 +0100
post_site:	    politiken.dk 
post_link:	    http://politiken.dk/viden/ECE2519572/oversvoemmelser-af-venedig-skal-bekaempes-med--saltvand/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Løsningen er god nok, på papiret: Når det trækker op til stormflod omkring 
Venedig, kan den italienske by beskyttes mod oversvømmelse ved at køre 78 
højvandsporte op af lagunen. Problemet er, at det ikke tager højde for de 
højvandsniveauer, der kan blive en realitet allerede om få årtier. 
</p><p>
Derfor diskuterer forskere nu en supplerende metode til sikring af Venedig, 
der lyder som noget fra et Anders And-blad: Ved at pumpe saltvand eller CO2 
ned i grundvandsmagasinerne under lagunens bund, kan byen hæves. Op mod 30 
cm i løbet af 10 år, hvis man bruger saltvand. Og op mod 25 cm, hvis man 
bruger CO2 – det ville samtidig reducere Italiens udledning af drivhusgasser 
og mindske klimaproblemet. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/viden/ECE1313042/havene-har-det-chokerende-daarligt/">Havene har det chokerende 
dårligt</a></p><p>
»Metoden kan neutralisere de stigninger i den generelle vandstand, som 
klimaforskerne forudser«, påpeger Pietro Teatini, seniorforsker på Padova 
Universitet i Norditalien. 
</p><p>
Det er Teatini og en kollega, der står bag metoden, som de første gang 
lancerede i 2004, og for nylig uddybede i bogen ’Venice shall rise again’. 
Men også andre forskere støtter ideen, især saltvandsindsprøjtningen, fordi 
der er eksempler på, at det har kunnet lade sig gøre – om end i meget lille 
skala – og efter alt at dømme vil give mest hævning for pengene. 
</p><p>
»Excellent (...) Sund fornuft«, siger for eksempel professor Jacob Bear fra 
teknologiuniversitetet i Haifa i Israel i en udtalelse. 
</p><div class="art-quote article-box">
<p class="quote"/>
<blockquote>
<p class="quote-txt">
Mose-lobbyen har været så stærk, at den foreløbig har kvalt vores muligheder 
for at få de 20 millioner euro til pilotprojektet
</p>
<p class="sender">
</p><p class=" bl-elem">Pietro Teatini</p> 

</blockquote>
</div><p>
Professor Alexander Chang, vicepræsident i American Society of Civil 
Engineering, kalder projektet for »fremragende«, og også flere andre 
fremtrædende ingeniører taler for, at de italienske myndigheder sætter et 
pilotprojekt til i gang. </p><p>
Det er imidlertid ikke sket, blandt andet fordi der gik korruption i 
udførelsen af det oprindelige projekt med de 78 højvandsporte i lagunen. 
Projektet er opkaldt efter Moses, der som bekendt havde stor succes med at 
styre havet, men bagmændene har vist sig at være langt mindre effektive end 
deres forbillede fra Bibelen: 
</p><p>
Mose-projektet til godt 40 milliarder kroner skulle have været færdigt i 2014, 
men er blevet forsinket gentagne gange, og i juni i fjor blev Venedigs 
borgmester, Giorgio Orsoni, og 35 andre sat i husarrest, mens 300 politifolk 
ransagede kontorer for at finde beviser på bestikkelse for mindst 25 
millioner euro (knap 190 mio. kr.). Borgmesteren trak sig senere frivilligt. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/klima/ECE1048200/lomborg-klimaforandringer-er-en-af-verdens-stoerste-udfordringer/">Lomborg: Klimaforandringer er 
en af verdens største udfordringer </a></p><p>
»Men Mose-lobbyen har været så stærk, at den foreløbig har kvalt vores 
muligheder for at få de 20 millioner euro til pilotprojektet«, siger Pietro 
Teatini. 
</p><p>
Set med videnskabsbriller er det dog værre end politikerkorruptionen, at 
Mose-portene efter alt at dømme er lavet for små. Ved normal vandstand 
kommer højvandsportene til at ligge nede i sænkekasser, der er gravet ned i 
havbunden, så de ikke påvirker vandgennemstrømningen til lagunen. Hvis 
vandet stiger til de kritiske 110 centimeter over dagligt vande, vil portene 
blive fyldt med komprimeret luft, rejse sig fra havbunden og holde vandet 
ude af lagunen. 
</p><p><span class="img-contimg-fl-center"><img class="image inlineLightBox" src="http://multimedia.pol.dk/archive/00907/NYVIDEN_h_vning_af__907743y.jpg" alt="" border="0"/></span></p><p>
Men det gælder kun, hvis verdens lande gør en hurtig indsats og skruer 
drastisk ned for udledningen af drivhusgasser – hvad ikke meget tyder på. 
Professor Laura Carbognin fra Venedigs Institut for Marinvidenskab påpeger i 
en artikel i tidsskriftet Climate Dynamics, at Mose er dimensioneret til en 
stigning i vandstanden på 60 cm, men FN’s Klimapanel vurderer, at havene kan 
stige op mod 98 centimeter frem mod 2100. 
</p><h3>
Byen synker 
</h3><p>
Selv hvis stigningerne holder sig på mere beskedne 60 cm, vil stormfloderne 
efter alt at dømme tage til i styrke, så niveauet for ekstremhøjvande vil 
stige. 1926-1965 var der blot 21 tilfælde, hvor vandstanden i lagunen nåede 
op over de kritiske 110 centimeter, hvor en stor del af byen er oversvømmet. 
De næste 40 år var der 191 tilfælde, og i dag er det langtfra unormalt, at 
turister må gå på hævede platforme på den berømte Markusplads. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/klima/ECE792666/20-millioner-flygter-fra-klimakatastrofer/">20 millioner flygter fra 
klimakatastrofer</a></p><p class=" bl-elem">
Det skyldes ikke kun klimaændringernes voldsommere storme og højere vandstand, 
men også, at kanalbyen er sunket 23 cm i løbet af det seneste århundrede. 
Ifølge professor Carbognins analyse vil de kritiske 110 centimeter i 
slutningen af dette århundrede blive nået 30-250 gange – om året. 
</p>	
</div>
</div></body></html>
