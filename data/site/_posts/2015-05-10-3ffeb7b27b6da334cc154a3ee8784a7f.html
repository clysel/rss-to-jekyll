---
layout:     post
title: 	    "Slovensk nederlag sikrer dansk redning i A-gruppen"
post_author:	    
post_date:	    Sun, 10 May 2015 18:35:45 +0200
post_site:	    politiken.dk 
post_link:	    http://politiken.dk/sport/ishockey/ECE2663789/slovensk-nederlag-sikrer-dansk-redning-i-a-gruppen/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
For anden aften i træk bliver der jublet på det danske spillerhotel ved 
ishockey-VM i Tjekkiet. 
</p><p>
Lørdag fejrede danskerne 4-1-sejren over Norge, og søndag kan de byde 
USA-spillerne, der bor under samme tag, på en drink i baren, efter at 
amerikanerne besejrede Slovenien med 3-1. 
</p><p>
Dermed er Danmark sikret overlevelse i ishockeyens øverste VM-lag. 
</p><p><b>Kamp med Slovenien uden nerver</b></p><p>
Det betyder også, at danskernes afsluttende møde med slovenerne mandag aften 
ikke bliver den frygtede knald-eller-fald-kamp om at undgå nedrykning, men 
udelukkende kommer til at dreje sig om at score point til verdensranglisten. 
</p><p>
Når nu Frans Nielsen måtte melde fra til VM, kan den danske ishockeystjerne 
passende takke Brock Nelson, hans klubkammerat fra New York Islanders, for 
endegyldigt at sætte tingene på plads. 
</p><p>
Nelson lavede amerikanernes to første mål i første periode og blev også 
noteret for en assist, da supertalentet Jack Eichel skabte ro i de danske 
nervesystemer med 3-1-scoringen kort inde i tredje periode. 
</p><p><b>Slovenerne skabte spænding </b></p><p>
Slovenerne havde ellers investeret alle kræfter i sin spinkle chance i anden 
periode, og det blev lovlig spændende, da Ales Music reducerede til 1-2 i 
det 27. minut. 
</p><p>
Den amerikanske defensiv var igen alt andet end skudsikker, og på det 
tidspunkt skulle der blot en enkelt slovensk scoring yderligere til at gøre 
Danmarks møde med Slovenien mandag til en gyser. 
</p><p class=" bl-elem">
Danmarks landstræner Jan Karlsson havde på forhånd bekendtgjort, at han af ren 
nervøsitet ikke turde se kampen, men svenskeren kan nu roligt åbne øjnene og 
kaste et blik på VM-tabellen. 
</p>	
</div>

</div></body></html>
