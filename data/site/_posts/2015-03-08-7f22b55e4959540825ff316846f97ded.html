---
layout:     post
title: 	    "Her er campingvognen, der kan spændes bag på din cykel"
post_author:	    
post_date:	    Sun, 08 Mar 2015 08:00:38 +0100
post_site:	    politiken.dk 
post_link:	    http://politiken.dk/rejser/nyheder/ferieidanmark/ECE2576472/her-er-campingvognen-der-kan-spaendes-bag-paa-din-cykel/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Mads Johansen fra Sønderborg var træt af klamme soveposer, når han og kæresten 
Signe var på cykelferie. Derfor opfandt han en cykelcampingvogn med 
soveplads til to, som kan spændes efter den tohjulede. 
</p><p>
Wide Path Camper er bygget i glasfiber. Den vejer kun 45 kg og sælges for 
15.000 kroner. Det er dog kun de første 50 cykelcampere, som sættes i 
produktion til foråret, der sælges til den pris. Derefter regner Johansen 
med, at prisen sættes op til 20.000 kroner. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/rejser/nyheder/ferieidanmark/ECE2261109/26-ruter-vil-puste-liv-i-cykelturisme/">26 ruter vil puste liv i 
cykelturisme</a></p><p>
Udenlandske camping- og cykelforhandlere fra Holland, Norge, Sverige og 
Tyskland har allerede vist interesse for cykelcamperen. Desuden har flere 
cykeludlejningsfirmaer også forhørt sig hos Johansen. 
</p><p>
»Camperen opfylder lovens krav, og det har været et problem med tidligere 
forsøg, at de ikke gjorde det«, fortæller Johansen. »Den er 1 meter bred og 
1,3 meter lang, når du kører med den. Når camperen er slået ud og stillet op 
til brug, er den 2,6 meter lang«. 
</p><p>
Hele fidusen med Johansens cykelcamper er nemlig, at den kan slås sammen, så 
længden halveres. Han forsikrer, at den kan slås ud og stilles op på tre 
minutter. Camperens indre højde er 1,3 meter, og der er siddepladser til to 
med et lille bord imellem. Siddepladserne kan slås ud til en seng på 97 x 
200 cm, og så er der stadig 60 centimeter til opbevaring. Når det er tid til 
at cykle videre, foldes camperens bagende hen over forenden, og så er man 
klar til at stige op på jernhesten og cykle ud i det blå. 
</p><h3>
Solceller sørger for lys 
</h3><p>
24-årige Johansen læser til daglig innovation og business på Sydansk 
Universitet, men har taget et års orlov. Han opfinder hele tiden nyt 
tilbehør til den sammenklappelige cykelcamper. Den sønderjyske Ole Opfinder 
har bl.a. fremstillet et lyssystem til camperen ved hjælp af solceller, så 
den kan oplyses indvendig. Det indre lys koster dog ekstra, og det samme gør 
en køkkengrejspakke og to lette stole og bord til udendørs brug. 
</p><p><b class="ext-link">SE GRAFIK</b><a class="embeddedlink" href="http://politiken.dk/rejser/rejser_940px/ECE2261219/danmarks-cykelruter/">Danmarks mange cykelruter</a></p><p>
Ikke alene har Johansen og kæresten Signe selv været på 8-10 dages ferie med 
cykelcamperen, men i efteråret kunne cyklende campingentusiaster også leje 
camperen og teste den. 
</p><p>
Ifølge den unge iværksætter var de fleste campingtestere begejstrede for den 
lille cykelcamper, men som Politiken kunne konstatere på den netop 
overståede rejsemesse ’Ferie for Alle’ i Herning, hvor Mads Johansen 
præsenterede cykelcamperen, er der også mange, som falder for camperen, 
fordi de synes, den er sød. 
</p><p class=" bl-elem">
Bjarne Søby fra campinghjemmesiden AltOmCamping.dk er begejstret for 
cykelcamperen, fordi den både er funktionel og billig. Han siger, at mange 
har lyst til at tage på cykelcamping, men frygten for regn, gennemvædet tøj 
og soveposer afholder mange fra at tage af sted. Cykelcamperen løser 
problemet, fordi bagagen er i tørvejr, og man sover på en rigtig madras og 
skal ikke trækkes med fugt og kulde fra jorden. Desuden har camperen tjent 
sig hjem efter to ferier i forhold til at leje sig ind i hytter på 
campingpladser, fastslår han. 
</p>	
</div>
</div></body></html>
