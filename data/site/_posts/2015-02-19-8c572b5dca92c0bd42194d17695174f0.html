---
layout:     post
title: 	    "Politikere vil lovgive mod ultratynde idealer i modebranchen"
post_author:	    
post_date:	    Thu, 19 Feb 2015 21:03:00 +0100
post_site:	    politiken.dk 
post_link:	    http://politiken.dk/kultur/medier/ECE2554456/politikere-vil-lovgive-mod-ultratynde-idealer-i-modebranchen/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Flere af Folketingets partier kræver, at modebranchen tager ansvar, efter et 
billede af en supertynd dansk model i modemagasinet Cover har givet 
ramaskrig på de sociale medier. 
</p><p>
»Jeg må også indrømme, at jeg er rasende og kommer ALDRIG til at købe jeres 
blad igen. Og så kig også lige på jeres coverbillede her på FB. Hvor fanden 
er de helt naturlige kvindelige former?? Helt ærligt !??? Det ser da også 
totalt sygeligt ud.«, skriver en af mange kvinder Covers Facebookside. 
</p><p>
Og selvom flere advarer mod at hænge den pågældende model ud, og Covers 
chefredaktør Malene Malling har undskyldt, raser læserne stadigvæk. 
</p><p>
Også politikere blander sig i debatten. En af dem er Özlem Cekic, 
sundhedsordfører for SF. Hun pointerer, at debatten har været i gang i flere 
år og mener, at den vil fortsætte, indtil modebranchen tager ansvar. Det vil 
hun nu tvinge den til. 
</p><p>
»Jeg har det sådan nu, at branchen må komme til den erkendelse, at de ikke ser 
ud til at kunne løfte den her opgave. Og derfor mener jeg, at vi fra 
Folketinget skal pålægge branchen at komme med et bud på, hvad det sunde 
modelbillede er«, siger hun. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/forbrugogliv/sundhedogmotion/ECE2554015/cover-beklager-syletynd-model-denne-modeserie-skulle-vi-ikke-have-trykt/">Cover beklager syletynd model: 
»Denne modeserie skulle vi ikke have trykt«</a></p><p>
Helt konkret foreslår hun, at nedsætte en arbejdsgruppe, som kan komme med et 
bud på, hvordan modebranchen kan gøre sit til at komme de ultratynde idealer 
til livs. Når emnet tidligere har været på dagsordenen, har man diskuteret 
en grænse for, hvor lavt et BMI (en beregningsform, der bruges til at finde 
en persons idealvægt red.), en model må have. Ligesom indførsel af en 
aldersgrænse eller krav om et sundhedstjek har været oppe og vende. 
</p><p>
Og står det til Özlem Cekic skal de muligheder diskuteres igen. Og så vil hun 
se på muligheden for at straffe de bureauer og magasiner, der gør brug af de 
helt tynde modeller. 
</p><p>
»Det er grotesk, at dem, der har besluttet det her, rent etisk kan stå inde 
for det, og at det ikke får nogen konsekvenser. Derfor mener jeg godt, at 
man kan gå videre og sige, at hvis man bruger så tynde modeller, får man en 
bøde«, siger Özlem Cekic. 
</p><p><b>DF: Billedet viser, at etisk charter ikke virker</b></p><p>
Hun får opbakning af Dansk Folkepartis sundhedsordfører Liselott Blixt. De to 
politikere har tidligere givet hinanden håndslag på, at de ville sætte ind, 
hvis ikke modebranchen levede op til det etiske charter, som skal sikre, at 
modellerne i den danske modebranche er sunde og ikke sygeligt tynde. 
</p><p>
Liselott Blixt har bedt sundhedsminister Nick Hækkerup (S) tage fat i 
modebranchen for at få svar på, om det etiske charter har haft en effekt. 
</p><p>
»Det her billede viser i hvert fald, at det ikke virker. Og der er i hvert 
fald noget, der er lige så uacceptabelt, som det også var for et par år 
siden. Så når jeg har fået svar, vil jeg gå videre og måske se på en 
lovændring«, siger hun. 
</p><p><b class="ext-link">SE TV </b><a class="embeddedlink" href="http://politiken.dk/tv/debattv/ECE2554601/kaere-cover-kritikere-i-haenger-en-stakkels-pige-ud/">Kære Cover-kritikere, I hænger en stakkels 
pige ud</a></p><p>
Både Liselott Blixt og Özlem Cekic så helst, at branchen selv havde fundet 
løsninger, men fordi de ekstremt tynde idealer både går ud over unge 
modeller i modebranchen og helt almindelige unges selvbillede, mener 
politikerne, at det er på tide at gribe ind. 
</p><p>
»I sundhedsvæsenet slås vi jo med problemet og udfordringerne omkring de her 
piger og drenge, som får anoreksi. Vi ser gentagne gange, at der er nogle, 
der dør, fordi de ikke får noget hjælp«, siger Liselott Blixt og fortsætter: 
</p><p>
»Der er et skønhedsideal, som man går op i, og vi ved, at når nogle af de her 
modelbureauer skal have modeller, skal de helst være så tynde som muligt. 
Ved at sætte en BMI-grænse forhindrer man, at pigerne synes, at de skal ned 
på et livsfarligt BMI for at blive modeller. Så lige præcis som vi gør med 
andre ting, der er livsfarlige for den enkelte, og her er det altså vores 
børn og unge, vi skal beskytte«, siger hun. 
</p><h3>
S og V vil ikke lovgive 
</h3><p>
Også Socialdemokraternes sundhedsordfører Flemming Møller Mortensen mener, at 
det er på tide, at modebranchen bliver holdt op på de etiske spørgsmål. 
</p><p>
»Det allerbedste ville være, hvis vi i sundhedsudvalget og sammen med andre 
udvalg tog et lukket ekspertmøde og drøftede, hvad der rent faktisk er sket 
på det her område, og om det er et reelt problem eller bare nogle enkelte 
forsider, som vækker vores forundring«, siger Flemming Møller Mortensen, der 
håber, at modebranchen tager debatten som »et vink med en vognstang«. 
</p><p>
Han mener dog, at det vil være problematisk at indføre love, som forbyder 
tynde modeller og påpeger, at det vil være vanskeligt at kontrollere. 
</p><p><b class="ext-link">DEBAT</b><a class="embeddedlink" href="http://politiken.dk/debat/profiler/engel-schmidt/ECE2554166/modebladet-cover-iscenesaetter-et-sygt-kvindeideal/">Modebladet Cover iscenesætter et sygt 
kvindeideal</a></p><p>
Også Venstres psykiatriordfører Jane Heitmann vil gerne være med at rejse 
debatten. Hun understreger, at forældre, skoler og andre, der omgås unge, 
også har et ansvar for at tage snakken og synes, at decideret lovgivning på 
området vil være et skråplan. 
</p><p>
»Det er jo svært at lovgive om, hvor tykke eller tynde mennesker må være. Det 
er vigtigt at gå i dialog, men jeg har svært ved at se, at man skal lave 
lovgivning på området. Så ender vi jo i en etisk diskussion om, hvordan 
ideal-mennesket skal se ud«, siger hun. 
</p><p class=" bl-elem">
Andre steder i Europa har politikerne taget konsekvensen af modebranchens brug 
af esktremt tynde piger og drenge. I Spanien er det under landets modeuge 
forbudt at bruge modeller med et BMI under 16, og i 2008 indførte Frankrig 
en lov, der gjorde det forbudt at fremstille sygeligt tynde modeller som 
skønhedsidealer. En overtrædelse af den franske lovgivning på området kan 
give op til to års fængsel og bøder på flere hundrede tusinde kroner. 
</p>	
</div>
</div></body></html>
