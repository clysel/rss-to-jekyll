---
layout:     post
title: 	    "»Du higer efter at være normal«"
post_author:	    
post_date:	    Wed, 06 May 2015 06:31:13 +0200
post_site:	    politiken.dk 
post_link:	    http://politiken.dk/indland/ECE2656669/du-higer-efter-at-vaere-normal/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Han sørgede for aldrig at sove mere end én nat ad gangen hos sine venner, så 
han var hyggelig og ikke belastende. 
</p><p>
Han kom som regel forbi med indkøb, eller noget han havde klunset, og lavede 
aftensmad. Han kunne lave frikadeller med sovs og kartofler eller asiatisk 
gryderet. Han havde også hash med, som de så røg sammen. Det var ikke en 
billig måde at leve på, men så fik han et sted at sove for en nat. Og næste 
dag tog han rygsækken på og cyklede videre til en ny ven. 
</p><div class="art-quote article-box">
<p class="quote"/>
<blockquote>
<p class="quote-txt">
Det er enormt nedværdigende at sige, at du er hjemløs
</p>
<p class="sender">
Simon, tidligere hjemløs 
</p>
</blockquote>
</div><p/><p>
Simon beskriver, hvordan han i lange perioder af sine 20’ere reelt var 
hjemløs, men alligevel hutlede sig igennem helt uden hjælp. Havde du mødt 
ham på gaden, havde du aldrig gættet, at han var hjemløs med en ubehandlet 
adhd, en depression og et deraf følgende stort hashforbrug. 
</p><p>
»Det er enormt nedværdigende at sige, at du er hjemløs, og de første mange år 
så jeg bare mig selv som en, der var uheldig og ikke klarede sig så godt som 
mange andre. Men det er enormt hårdt at flytte fra ven til ven, for du har 
ingen kontrol over dit liv«, fortæller Simon, som er 27 år i dag. 
</p><p>
Så på et tidspunkt gav han op og levede på gaden. Sov på Hovedbanegården eller 
i Frederiksberg Have. Det havde han i det mindste selv kontrol over. På et 
andet tidspunkt solgte han alt og rejste til Indien et par måneder. Og det 
lykkedes ham i et halvt års tid at passe et hf-kursus og endda at gå til 
eksaminer, mens han reelt boede på gaden: 
</p><p>
»Hvis der er noget, du higer efter, så er det at være normal«. 
</p><div class="art-quote article-box">
<p class="quote"/>
<blockquote>
<p class="quote-txt">
Vi har mødt et ungdomsliv, man ikke tror leves i Danmark
</p>
<p class="sender">
Noemi Katznelson, rapportens forfatter 
</p>
</blockquote>
</div><p/><p>
Netop strategien med at opretholde et almindeligt liv, selv om man reelt er 
hjemløs og ved at drukne i sociale problemer, er Simon ikke alene om. En 
rapport fra Center for Ungdomsforskning identificerer en gruppe hjemløse 
unge med svære problemer, men som klarer sig selv, og på overfladen lever et 
almindeligt liv. Strategien holder dog sjældent i længden. 
</p><p><b class="ext-link">RÅDET FOR SOCIALT UDSATTE </b><a class="embeddedlink" href="http://politiken.dk/indland/ECE2655776/raad-vi-taber-de-svageste-unge/">Vi taber de 
svageste unge</a></p><p>
Rapporten identificerer også to andre strategier hos unge udsatte: enten at de 
isolerer sig helt fra andre, eller at de gør en dyd ud af nødvendigheden og 
ser hjemløsheden og misbruget som en modkultur til systemet. Fælles for de 
unge er, at de er i udkanten af samfundet, og at de trods massive problemer 
ingen hjælp får, så problemerne vokser. 
</p><p>
»Vi har mødt et ungdomsliv, man ikke tror leves i Danmark. Unge, som er helt 
alene uden nogen at gå til, men som meget reflekterende kan forklare, hvad 
de har gjort for at klare sig«, siger forskningsrapportens forfatter, Noemi 
Katznelson, leder af Center for Ungdomsforskning på Aalborg Universitet i 
København. 
</p><h3>
Års ventetid på en bolig 
</h3><div class="art-fakta article-box">
<h4 class=""/><p>Fakta</p><p>udsatte unge</p>
<div class="fakta-body" data-buildingblock="embedded_factboxlink">
<p><b>Der findes ikke </b>en opgørelse over de mest udsatte unge, men forskere mener, at gruppen vokser. </p><p><b>Eksempelvis steg antallet af unge hjemløse</b> fra 2009 til 2013 med 80 procent, så 1.200 unge mellem </p><p>18 og 24 år var hjemløse.</p><p><b>Antallet af de allermest udsatte</b> unge kontanthjælpsmodtagere blev tredoblet efter finanskrisen og frem til 2012. </p><p><b>Efter kontanthjælpsreformen</b> er omkring 30.000 unge erklæret langt fra arbejdsmarkedet, og det første år efter reformen steg gruppen med 3.000 personer.</p><p class=" bl-elem"><i class=" bl-elem">Kilde: ’Hvem er de unge på kanten af det danske samfund?’ af Cefu</i></p>
</div>
</div><p/><p>
Rapporten, som er bestilt af Rådet for Socialt Udsatte, har som udgangspunkt, 
at en stigende gruppe unge marginaliseres. Strømlinede krav om job og 
uddannelse og ungdomskulturens krav om et perfekt liv bidrager til, at de 
unge falder igennem. Det er de mest udsatte unge, hvis liv er fuldt af 
problemer; de er hjemløse, arbejdsløse, misbrugere, ofte har de en psykisk 
lidelse, og så har de ofte en lang historie med sociale problemer. 
</p><p>
Det er en voksende gruppe, men symptomatisk findes der ikke en opgørelse over, 
hvor mange unge det drejer sig om. 
</p><p><b class="ext-link">FORMAND </b><a class="embeddedlink" href="http://politiken.dk/indland/ECE2655568/socialt-udsatte-formand-udsatte-skal-have-flere-rettigheder/">Udsatte skal have flere rettigheder</a></p><p>
Simon er i dag i praktik hos hjemløseorganisationen Sand i 8 timer om ugen. 
Han er i behandling for sit misbrug, og han har fået medicin for sine 
psykiske problemer. Når han ser tilbage på sin barndom hos en psykisk syg 
mor, til han flyttede hjemmefra som 17-årig og herefter i årevis boede 
midlertidigt, sov på venners sofa eller på gaden, efterlyser han, at 
systemet havde været bedre til at gennemskue hans facade. 
</p><p>
For da han for alvor indså, at han skulle have hjælp, og som hjemløs, 
hashmisbruger med store psykiske problemer og henvendte sig på kommunen, fik 
han tilbudt at blive skrevet op til boligselskaber, hvor der er mange års 
ventetid på en bolig. Og så blev han sendt til herberget Mændenes Hjem, 
noget, han slet ikke kunne identificere sig med. 
</p><p>
»Jeg efterlyser, at man så på, at jeg har en rigtig svær social baggrund, som 
jo gør, at jeg ikke har samme overskud som andre. Der er et fokus på, at man 
skal have uddannelse og job, og at det skal være grundlaget, og det er nok 
også godt for de fleste. Men hvis man står på gaden og har en masse 
problemer, er der ikke ro til at tage uddannelse og job«, forklarer Simon, 
som har måttet lære sig selv basale færdigheder som at vaske tøj og gøre 
rent. 
</p><p><b class="ext-link">KORA </b><a class="embeddedlink" href="http://politiken.dk/indland/politik/ECE2654973/kora-hjaelp-til-de-svageste-tjenes-ind-igen/">Hjælp til de svageste tjenes ind igen</a></p><p>
På Center for Ungdomsforskning forklarer Noemi Katznelson, at der ikke er en 
entydig løsning, men ridser op, at der i kontakten til de unge blandt andet 
skal skabes personlige relationer og en indsats, der ikke starter forfra, 
hver gang den unge kommer et nyt sted hen. 
</p><p class=" bl-elem">
»Og så sætter rapporten spørgsmålstegn ved, om målet om, at alle unge skal 
have ordinær uddannelse og beskæftigelse, er realistisk i forhold til den 
her gruppe unge, som har massive psykiske og sociale problemer«. 
</p>	
</div>

</div></body></html>
