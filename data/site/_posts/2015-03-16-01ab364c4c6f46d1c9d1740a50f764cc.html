---
layout:     post
title: 	    "Skidt økonomi koster cykelunions topchef jobbet"
post_author:	    
post_date:	    Mon, 16 Mar 2015 21:35:41 +0100
post_site:	    politiken.dk 
post_link:	    http://politiken.dk/sport/cykling/ECE2590293/skidt-oekonomi-koster-cykelunions-topchef-jobbet/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>Efter blot cirka halvandet år som direktør for Danmarks Cykle Union er David Gullberg fratrådt sin stilling med øjeblikkelig virkning.</p><p>I en pressemeddelelse oplyser unionen, at samarbejdet ophører efter gensidig forståelse, fordi »de økonomiske målsætninger for Danmarks Cykle Union ikke er nået«.</p><p>David Gullberg afløste i efteråret 2013 den mangeårige, højt profilerede direktør Jesper Worre, der sammen med formændene Peder Pedersen og Tom Lund havde medvirket til at føre DCU frem til en meget markant position i det hjemlige idrætsbillede.</p><h3>Kunne ikke bidrage til økonomisk fremgang</h3><p>Direktørskiftet fulgte i kølvandet på, at Niels Sørensen i januar 2013 havde efterfulgt Tom Lund på formandsposten.</p><p>»Da David blev ansat, var en af forudsætningerne, at han skulle bidrage til at skabe økonomisk fremgang, men det er desværre ikke sket«, siger Niels Sørensen til politiken.dk.</p><p>»Endnu er regnskabet for 2014 ikke endeligt afsluttet, men alt tyder på, at det viser et underskud, og det er på den baggrund, at vore veje nu skilles«.</p><h3>Skærer ikke ned på eliteaktiviteterne</h3><p>Så sent som under verdensmesterskaberne i banecykling for mindre end en måned siden i Paris-forstaden Saint-Quentin-en-Yvelines forhandlede David Gulleberg sammen med direktøren for Sport Event Denmark Lars Lundov og Wonderful Copenhagens Sport Event direktør Lars Vallentin Christensen med Den Internationale Cykelunion, UCI, for at undersøge mulighederne for at skaffe ny store cykelbegivenheder til Danmark. </p><p>»Vi har absolut ingen planer om at skære ned på vores eliteaktiviteter. Vi skal stadig have medaljer med hjem fra OL, men nu skal vi lige overveje, hvordan vi fremtidigt skal organisere os«.</p><p>»Det er da meningen, at vi skal have fundet en afløser for David Gullberg, men der kan godt gå nogle måneder, før det sker«.</p><h3>Har nedsat en midlertidig ledergruppe</h3><p>»Vi har ikke umiddelbart kandidater til posten, og stillingen vil højst sandsynligt blive opslået, når vi finder frem til, hvad den helt konkret skal omfatte«.</p><p class=" bl-elem">I første omgang har DCU nedsat en midlertidig ledergruppe bestående af Niels Sørensen, sportschef Lars Bonde, projektleder Brian Samuelsson og direktionssekretær Trine Lindberg, der skal sørge for den daglige forretningsgang.</p>	
</div>
</div></body></html>
