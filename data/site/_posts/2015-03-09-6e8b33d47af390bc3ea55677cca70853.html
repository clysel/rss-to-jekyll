---
layout:     post
title: 	    "Endnu mere magt til spionerne i forsvaret"
post_author:	    
post_date:	    Mon, 09 Mar 2015 12:48:21 +0100
post_site:	    politiken.dk 
post_link:	    http://politiken.dk/magasinet/feature/ECE2579493/endnu-mere-magt-til-spionerne-i-forsvaret/
---
<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Barbara Berthelsen skulle slet ikke have været på arbejde den lørdag. Den 
41-årige karrierejurist havde først regnet med at begynde i sin nye stilling 
som departementschef i Justitsministeriet den efterfølgende mandag. 
</p><div class="art-fakta article-box">
<header><h4 class="">
Sagen Kort </h4>
<h5>
Terrorpakken </h5>
</header><div class="fakta-body" data-buildingblock="embedded_factboxlink">
<p><b>Efter terroren </b>i Paris 7.-9. januar bad regeringen PET og FE om forslag 
til at styrke terrorberedskabet. 
</p><p class=" bl-elem"><b>19. februar</b> fremlagde regeringen en pakke med 12 forslag. Blandt andet 
flere penge til politiet og FE, ligesom regeringen vil give FE lov til at 
overvåge danskere i udlandet, uden godkendelse fra en dommer. 
</p>
</div>
</div><p/><p/><p>
Men 28 skud mod kulturhuset Krudttønden på Østerbro betød, at Barbara 
Berthelsen blev kaldt til møde i regeringens sikkerhedsudvalg i 
Statsministeriet klokken 18.00 lørdag 14. februar. Hun skulle med 
regeringstoppen drøfte konsekvenserne af et terrorangreb, som mindede om 
begivenhederne i Paris måneden før. 
</p><p>
Det blev en hård start for den nye topchef i Justitsministeriet, og det var 
ikke gjort med det: På Berthelsens fjerde almindelige arbejdsdag skabte 
statsminister Helle Thorning-Schmidt (S) en chokeffekt af en helt anden 
karakter, da hun præsenterede en ny terrorpakke – regeringens bud på et 
politisk modsvar til terroren i Paris og København. 
</p><p>
Sprængstoffet lå i pakkens punkt 7, og det ramte Danmarks juridiske elite lige 
i mellemgulvet: Regeringen vil give de hemmelige spioner i Forsvarets 
Efterretningstjeneste (FE) lov til målrettet at overvåge danskere, når de 
befinder sig i udlandet. I dag kan danske borgere kun aflyttes eller 
overvåges, hvis politiet eller Politiets Efterretningstjeneste (PET) har 
fået en kendelse af en uafhængig dommer, der har taget stilling til 
mistanken. 
</p><div class="art-fakta article-box">
<header><h4 class="">
Efterretningstjenesterne</h4>
</header><div class="fakta-body" data-buildingblock="embedded_factboxlink">
<p><b>Politiets Efterretningstjeneste (PET) </b></p><p>
PET er en sikkerhedstjeneste rettet mod trusler mod <b>Danmarks indre sikkerhed</b>. 
Det kan være terrorisme, udenlandsk spionage foretaget her i landet eller 
andre trusler på dansk grund. PET er en del af politiet og skal <b>overholde 
retsplejeloven</b>. PET skal for eksempel have <b>godkendelse fra en dommer</b>, 
før de kan overvåge danskere. 
</p><p><b>Forsvarets Efterretningstjeneste (FE)</b></p><p class=" bl-elem">
Som <b>udenrigsefterretningstjeneste</b> skal FE indhente, analysere og 
formidle oplysninger om forhold i udlandet af betydning for Danmark og 
danske interesser. Indsatsen har traditionelt ikke været rettet mod 
danskere. <b>Retsplejeloven gælder ikke for FE</b>, og dens aktiviteter 
vil ofte være <b>ulovlige i det land</b>, hvor tjenesten opererer. 
</p>
</div>
</div><p/><p/><p>
Men FE skal fremover kunne overvåge, aflytte og udspionere danskere i 
udlandet, hvis bare tjenestens chef, Thomas Ahrenkiel, siger ja. Både 
regeringen og FE-chefen har begrundet forslaget med behovet for eksempelvis 
at kunne følge danske ekstremister, der kæmper for IS i Syrien og Irak. 
Dermed vil man imødegå en ny type trussel mod Danmark, lyder det. 
</p><h3>
Gammelt ønske på bordet igen 
</h3><p>
Men FE’s ønske om friere at kunne overvåge danske statsborgere i udlandet er 
slet ikke nyt. Centrale kilder siger til Politiken, at spiontjenesten på 
interne møder flere gange gennem de senere år har udtrykt ønske om at udvide 
rammerne for at overvåge danskere i udlandet uden at spørge en dommer først. 
Men spiontjenesten kom aldrig igennem med ønsket; først og fremmest fordi 
Justitsministeriet modsatte sig det. 
</p><p>
Da regeringen efter terrorangrebene i Paris i januar bad de to 
efterretningstjenester om forslag, som kan styrke beredskabet mod terror, 
kom FE’s ønske på bordet endnu en gang. Og nu var spillepladen afgørende 
forandret: Justitsministeriet var ikke sit sædvanlige, stærke selv. 
</p><p>
Skandalen, hvor justitsminister Morten Bødskov (S) gav Folketinget en usand 
forklaring på aflysningen af et besøg på Christiania, kostede Bødskov posten 
og sendte blandt andre daværende departementschef Anne Kristine Axelsson 
hjem i fem måneder. 4. november i fjor blev Axelsson så degraderet til en 
stilling i Kirkeministeriet. 
</p><p>
Derfor var det et såret Justitsministerium med en konstitueret 
departementschef, som FE nu skulle op imod med sit omstridte ønske. Hvordan 
forløbet var, er uklart, men resultatet blev, at FE fik sit ønske opfyldt i 
den terrorpakke, som blev fremlagt fire dage efter den nye departementschefs 
første officielle arbejdsdag. 
</p><p>
En nærmest samlet juraverden fandt derpå de store ord og dyre principper frem, 
da de vendte sig mod de nye beføjelser, som regeringen vil give FE. 
</p><div class="art-fakta article-box">
<header><h4 class="">
Spiontjenestens nye beføjelser </h4>
</header><div class="fakta-body" data-buildingblock="embedded_factboxlink">
<p><b>Internetovervågning </b></p><p>
Statens civile internetsikkerhedstjeneste flyttes i 2011 fra 
Videnskabsministeriet til Forsvarsministeriet og indlemmes i 2012 i et nyt 
Center for Cybersikkerhed (CfCS) under FE. Dermed får FE nye beføjelser på 
dansk grund og adgang til personfølsomme oplysninger i overvågningen af 
datatrafik. CfCS sikrer FE ekstra 35 mio. kr. årligt fra 2013. Dertil 100 
mio. kr. til at samle FE i et centralt domicil. 
</p><p><b>Cyberangreb </b></p><p>
Under FE etableres en ny kapacitet, Computer Network Operation, der bl.a. skal 
kunne gennemføre cyberangreb mod fremmede magter. CNO blev styrket i det 
seneste forsvarsforlig, så der samlet tilføres 555 mio. kr. mellem 2013 og 
2017.
</p><p><b>Overvågning af danskere</b></p><p>
Med den nye terrorpakke lægger regeringen op til at styrke FE med ekstra 415 
mio. kr. mellem 2015 og 2018. Pengene skal styrke FE’s kapacitet til at 
opdage og overvåge terrorplanlægning i udlandet. Regeringen vil desuden 
ændre loven, så FE får en ny beføjelse til målrettet at aflytte og overvåge 
danske statsborgere i udlandet uden dommerkendelse.
</p><p class=" bl-elem"/>
</div>
</div><p/><p/><p>
»Man er inde at pille ved selve rodnerven i retsstatens grundlæggende 
principper«, sagde Jørn Vestergaard, professor i strafferet ved Københavns 
Universitet, til Politiken. Andre juridiske eksperter har peget på, at FE’s 
nye magtbeføjelse formentlig vil være i strid med Den Europæiske 
Menneskerettighedskonventions artikel om borgernes ret til et privatliv. Og 
så har Dommerforeningen ytret sig i sjældent kritiske vendinger. 
Traditionelt er der ikke stor forskel på Justitsministeriets og 
Dommerforeningens syn på jura og retssikkerhed, og kritikken har derfor 
gjort ondt langt ind i ministeriet. 
</p><h3>
Respekten for ministeriet er væk 
</h3><p>
Hans Engell har en sjælden baggrund som både tidligere forsvarsminister, 
justitsminister og næstformand for det udvalg i Folketinget, som 
kontrollerer efterretningstjenesterne. Han siger, at regeringens forslag er 
»skelsættende« og bringer os »retssikkerhedsmæssigt ind i en helt anden 
zone, end hvor vi har været før«. 
</p><p>
»Det juridiske establishment – domstolene, universitetsjuristerne og 
forsvarsadvokaterne – forventer, at Justitsministeriet optræder som 
ministeriet, der fastholder den juridiske eftertænksomhed og forhindrer, at 
regeringen eller andre ministerier tager forhastede beslutninger. Det 
establishment måtte opleve det som meget svagt, at Justitsministeriet ikke 
kunne slå i bordet og standse det forslag«, siger Hans Engell. 
</p><p>
Også lektor i offentlig ret Pernille Boye Koch, der forsker i kontrol med 
efterretningstjenester, hæfter sig ved, at FE ser ud til at få udvidet 
overvågningsapparatet nu, hvor Justitsministeriet ligger ned: 
</p><p>
»Der er ingen tvivl om, at Justitsministeriets status og gennemslagskraft lige 
nu er svækket. I flere situationer er der sået tvivl om den faglige 
dømmekraft i ministeriet, så hvor man førhen sagde, at Justitsministeriet 
var et af de ministerier med allerstørst magt i hierarkiet mellem 
ministerierne, er der blevet rykket ved det. Departementschefen har skullet 
træde til hu-hej vilde dyr, og det kan meget vel betyde noget i sådan en 
situation«, siger Boye Koch fra Roskilde Universitet. 
</p><p>
I Justitsministeriet ønsker man ikke at kommentere sin egen rolle i forløbet: 
»Vi henviser til Forsvarsministeriet«, svarede ministeriets pressefunktion 
fredag. 
</p><p>
Politiken har spurgt FE, om tjenesten bruger terrorangrebene og et svækket 
justitsministerium som anledning til at komme igennem med et flerårigt ønske 
om at overvåge danske borgere uden retskendelse. Men tjenesten har ingen 
kommentarer til Politikens spørgsmål. Chefen Thomas Ahrenkiel har i nu 12 
dage afvist at stille op til interview med Politiken. 
</p><h3>
FE er nu storebror 
</h3><p>
Det er ikke første gang i de senere år, at FE og Forsvarsministeriet på den 
ene side vinder en magtkamp med PET og Justitsministeriet på den anden side. 
I 2011 besluttede den nyslåede S-R-SF-regering at flytte statens civile 
internetovervågning fra Videnskabsministeriet til Forsvarsministeriet. I 
kulissen havde der været en magtkamp mellem ministerierne om, hvor enheden 
skulle placeres. Center for Cybersikkerhed endte under FE – »i det mørkeste 
sted i staten«, som en juridisk ekspert formulerede det. Også den manøvre 
blev kritiseret for at svække retssikkerheden og kontrollen med, hvad FE gør 
med danske borgere og myndigheders data. 
</p><p>
I kampen om penge og mandskab har Forsvarets Efterretningstjeneste også fået 
overtaget. I årene efter 11. september 2001 fik PET ressourcer i stride 
strømme og voksede på 10 år med 160 procent, fra 300 til 785 ansatte. Men 
vækst er vendt til nedgang, og PET oplyser, at staben i dag er beskåret til 
712 medarbejdere. Tjenesten har ikke ønsket at udtale sig til denne artikel. 
</p><p/><hr class="img-placeholder" data-classname="inline-img" data-src="http://multimedia.pol.dk/archive/00919/MAGA-pet---fe-MFC-1_919280" data-id="919280" data-imgtype="jpg"/><p>
Imens vokser FE videre. Bevillingerne er generelt øget med 71 procent siden 
2004, men særligt de seneste fem år har FE trukket stadig flere midler til 
sig. Og der er gode forsvarsstrategiske grunde til, at FE har fået større 
muskler især på cyberområdet de senere år. Det fortæller ph.d. William L. 
Mitchell, der i mange år har fulgt tjenesternes udvikling som 
efterretningsforsker ved Forsvarsakademiet. 
</p><p>
Hvor fjenden under den kolde krig var nøje defineret i øst og derfor enkel at 
overvåge, er truslen i takt med den teknologiske udvikling blevet mere 
dynamisk, kompleks og grænseoverskridende. 
</p><p>
Terroristgrupper som al-Qaeda og IS udnytter internettet til at forstærke 
deres tilstedeværelse og rekruttere flere krigere, og 
efterretningstjenesterne skal derfor have en langt mere teknisk analytisk 
tilgang i dag. 
</p><p>
»I forhold til for fem-seks år siden er FE absolut, hvor tjenesten skal 
være i dag; på nogle fronter, med sine analytiske redskaber og teknikker, er 
FE endda foran de fleste andre lande. Man har bygget en ny og mere smidig 
organisation op, som hurtigt kan forandre sig og tilpasse sig nye 
udfordringer, der kommer udefra«, siger William L. Mitchell. 
</p><p>
I modsætning til andre statslige institutioner, herunder PET, ønsker 
spiontjenesten ikke at oplyse det præcise antal medarbejdere. 
</p><p>
»Vi strækker os til at sige, at vi er mellem 500 og 1.000 ansatte«, oplyser 
FE. Tallet er, ifølge Politikens kilder, en del tættere på 1.000, hvilket 
den aktuelle rekruttering også vidner om. 22 stillinger er lige nu slået op 
på FE’s hjemmeside, heriblandt en indhenter, der skal »finde, rekruttere og 
føre personer, der har adgang til hemmelig information om forhold, der truer 
Danmark og danske interesser«. 
</p><p>
FE er undtaget fra de væsentligste elementer i offentlighedsloven og 
forvaltningsloven og slet ikke omfattet af retsplejeloven og EU-retten. Det 
betyder, at borgernes retsgarantier og offentlighedens indsigt i tjenesten 
er begrænset. 
</p><p>
»FE er en del af staten og regeringsmagten, og alle dele af regeringen skal 
man kunne kontrollere for at sikre, at love og regler bliver overholdt. 
Efterretningsarbejde kan være meget indgribende over for borgerne, og derfor 
er det et problem, hvis beføjelserne bliver vidtgående og upræcist 
beskrevet, når der samtidig ikke er en domstolsprøvelse. Risikoen for, at FE <i class=" bl-elem">udvikler 
sig til en stat i staten, bliver stor, og med det begreb mener man en 
instans, der er uden for enhver demokratisk kontrol«, siger Pernille Boye 
Koch. </i></p><p class=" bl-elem"><i class=" bl-elem">Publiceret 9. marts 2015</i></p>	
</div>
</div></body></html>
