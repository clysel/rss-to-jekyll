---
layout:     post
title: 	    "Forskere: Mange arter giver stærkere økosystemer"
post_author:	    Anne Marie Lykkegaard
post_date:	    Wed, 29 Apr 2015 09:51:00 +0000
post_site:	    ing.dk 
post_link:	    http://ing.dk/artikel/forskere-mange-arter-giver-staerkere-oekosystemer-175737
---
<html><body><div><section class="body">
			<p>Forskere er enige om, at det formentlig ikke vil skade nogen, hvis en billeart eller to var uddød i morgen. Men så alligevel.</p>
			<p>Et nyt studie, der er lavet på tværs af en række internationale universiteter, peger nemlig på, at en høj biodiversitet – variationen af arter på Jorden – styrker sundheden og funktionen i økosystemerne, som gavner os mennesker.</p>
			<p>»Mange tidligere studier støtter idéen om, at en høj biodiversitet hjælper med at bevare mere stabile og produktive økosystemer. Men denne konklusion hviler kun på eksperimenter, der har testet hvilken effekt tabet af arter har på et enkelt økosystems proces, som plantevækst,« siger Jonathan Lefcheck, der er ph.d. på The College of William &amp; Mary’s Virginia Institute of Marine Science,<a href="http://www.vims.edu/newsandevents/topstories/multidiversity.php"> i en pressemeddelelse fra instituttet </a>og fortsætter.</p>
			<p>»Vores studie er det første, der systematisk kigger på, hvordan biodiversitet påvirker de indbyrdes forbundne processer, der holder økosystemerne sunde og velfungerende,« siger han.</p>
			
			<p>I alt har forskerne taget udgangspunkt i 94 eksperimenter, der er lavet rundt omkring i verden. I hvert eksperiment indgik en manipulation af mindst tre forskellige arter, observationer af mindst to arter og 12 forskellige funktioner i et økosystem såsom ophobning af kvælstof i jorden og kontrollen af akvatiske alger.</p>
			<p><aside class="plugin right box">
			  <strong>Kort over eksperimenter</strong><br/>
			<a href="http://htmlpreview.github.io/?https://gist.githubusercontent.com/jslefche/064059309fb8ea5269de/raw/73ab366886996cfc2fb136cd293733516e716c56/index.html">Du kan i linket her se</a>, hvor og hvilke eksperimenter forskerne har taget udgangspunkt. Der er en ligelig fordeling af forsøg på land og til vands.<br/>
			</aside></p>
			<p>Ifølge forskerne selv var resultaterne klare.</p>
			<p>»Vi fandt, at en høj biodiversitet generelt forbedrer flere funktioner i eksperimentelle økosystemer. Med andre ord stiger vigtigheden af biodiversiteten i takt med, at man ser på flere aspekter i et økosystem. Én art kan ikke gøre det hele,« siger Joanthan Lefcheck i pressemeddelelsen.</p>
			<p>Han giver selv et eksempel med havgræs, som er hjem for en række små dyr, der varetager forskellige jobs. Nogle styrer algeproduktionen, mens andre igen holder invasive arter ude. Ifølge Jonathan Lefcheck er nogle af disse dyr også føde for krabber og ørreder.</p>
			<p>Økosystemerne er altså ikke kun til for naturen selv, men gavner også mennesker. Derfor skal vi passe på dem, lyder det.</p>
			<p>»Mennesker drager nytte af naturen på mange måder. Nogen udvinder varer som tømmer, mens andre går på jagt eller fisker. Atter bruger andre det rene vand, og vores studie tyder på, at en bevaring af arterne kan hjælpe med at opretholde variationen af økologiske processer, der styrer de fordele, som vi kan drage af naturen,« siger professor Bradley Cardinale, der er medforfatter på studiet, i pressemeddelelsen.</p>
			<p><a href="http://www.nature.com/ncomms/2015/150424/ncomms7936/full/ncomms7936.html">Studiet er publiceret</a> i det anerkendte videnskabelige tidsskrift Nature Communications.</p>
		</section>
		  </div></body></html>
