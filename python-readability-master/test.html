<html><body><div><div id="art-body" data-buildingblock="articlelinks" data-blockcount=".embeddedlink" class="clearfix m-bottom20 art-body">
<p>
Den omkring 40-årige mand, der mistede livet under angrebet på kulturhuset 
Krudttønden tidligere i dag, blev skudt på nært hold uden for 
teaterbygningen. 
</p><p>
Det fortæller to øjenvidner, der så skudepisoden fra deres lejligheder i 
bygningen ved siden af, til Politiken. 
</p><p>
»Jeg så, at en mand med en maskinpistol skød ham på klos hold. Der var på 
under en meters afstand«, fortæller den ene, en yngre mand, som ikke ønsker 
sit navn frem. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/ECE2547311/statsministeren-alle-politikredse-er-i-hoejeste-beredskab/">Statsministeren: Alle 
politikredse er i højeste beredskab</a></p><p>
Han var gået hen til sit vindue, da han hørte skyderi, og herfra kunne han 
kigge ned på angrebet, hvor en ung mand, der var klædt i mørkt og bar tophue 
gik rundt med en maskinpistol på fortovet uden for Krudttønden, før han skød 
den omkring 40-årige mand og løb derfra i højt tempo gennem en passage ind 
til Øster Fælled Torv.
</p><div class="art-quote article-box">
<p class="quote"/>
<blockquote>
<p class="quote-txt">
Jeg kunne mærke, at hans puls forsvandt.
</p>
<p class="sender">
Vidne til skudangrebet på ytringsfrihedsmødet 
</p>
</blockquote>
</div><p/><h3>
Politi: Én, ikke to, gerningsmænd 
</h3><p>
Politiet meddelte i første omgang, at der var to gerningsmænd. 
</p><p>
Men kort efter klokken 20 her til aften korrigerede politiet oplysningerne og 
bekendtgjorde, at »de foreløbige afhøringer tyder på«, der kun var én 
gerningsmand. 
</p><p><b class="ext-link">OVERBLIK</b><a class="embeddedlink" href="http://politiken.dk/indland/ECE2547153/overblik-det-ved-vi-om-skudattentatet-paa-oesterbro/">Det ved vi om skudattentatet på Østerbro</a></p><p>
Skyderiet, der fandt sted under et debatmøde på Krudttønden med overskriften 
'Kunst, Blasfemi og Ytringsfrihed', dræbte en og sårede tre. De tre, to 
PET-livvagter og en politibetjent, er uskadte. 
</p><p>
Debatmødet var arrangeret af Lars Vilks Komiteen, der har til formål at 
arrangere møder med den svenske muhammedtegner Lars Vilks. Han tegnede i 
2007 profeten Muhammed som en hund, og han har siden været under 
beskyttelse, fordi han flere gange er blevet udsat for dødstrusler. 
</p><p>
Også den franske ambassadør var til stede. Begge er uskadte. 
</p><h3>
Der lå patronhylstre på fortovet 
</h3><p>
Vidnet, Politiken har talt med, løb ned på gaden, hvor en anden mand forsøgte 
at yde førstehjælp til den hårdt sårede mand. 
</p><p><b class="ext-link">LÆS MERE</b><a class="embeddedlink" href="http://politiken.dk/indland/ECE2547183/politikere-i-chok-angreb-mod-ytringsfriheden-fordoemmes/">Politikere i chok: Angreb mod 
ytringsfriheden fordømmes</a></p><p>
»Der lå patronhylstre rundt omkring på fortovet, og der var forvirring. Da jeg 
kom derhen, var en anden yngre mand i gang med at forsøge at hjælpe ham, der 
var blevet skudt. Han blødte meget voldsomt fra brystet og skulderen, og vi 
forsøgte at holde tryk på for at stoppe blødningen«, fortæller han. 
</p><p>
Men manden var for hårdt såret til, at førstehjælpen kunne redde ham. 
</p><p>
»Jeg kunne mærke, at hans puls forsvandt«, siger vidnet. 
</p><p>
Efter et stykke tid kom først en kvindelig politibetjent og derefter 
ambulancefolk til for at overtage forsøget på at redde den hårdt sårede 
mand. 
</p><p><b class="ext-link">FAKTA</b><a class="embeddedlink" href="http://politiken.dk/indland/fakta_indland/ECE2547166/fakta-lars-vilks-er-udsat-for-byger-af-trusler/">Lars Vilks er udsat for byger af trusler</a></p><p>
Vidnerne forklarer, at manden med maskinpistolen var ung og sportstrænet. Han 
bar hue, så de ikke kunne se hans hårfarve. Han havde ikke skæg men 
skægstubbe. 
</p><h3>
Helle Thorning-Schmidt: Alt tyder på terror 
</h3><p>
Københavns Politi ville her til aften ikke lægge sig fast på, at angrebet var 
terror. Men man efterforsker det som et terrorangreb, og Politiets 
Efterretningstjeneste siger, at omstændighederne omkring skyderiet peger på, 
at der er tale om et terrorangreb. 
</p><p>
Også statsminister Helle Thorning-Schmidt (S) peger på terror som forklaring 
på, hvorfor de to gerningsmænd i dag åbnede ild mod kulturhuset Krudttønden. 
</p><p>
»Alt tyder på, at skyderiet på Østerbro var et politisk attentat og dermed en 
terrorhandling«, siger statsministeren her til aften. 
</p><h3>
Vidne: Gerningsmand åbnede døren med en hånd 
</h3><p>
Stephanie Halberg, arbejder som tjener på Cafe Staffetten, som ligger lige 
overfor Krudttønden. Hun var på arbejde, da skyderiet skete og oplevede det 
derfor helt tæt på. 
</p><p><b class="ext-link">LÆS OGSÅ</b><a class="embeddedlink" href="http://politiken.dk/indland/ECE2547263/gerningsmand-daekkede-sig-til-med-partisan-toerklaede-under-attentat/">Gerningsmand dækkede sig til 
med partisan-tørklæde under attentat</a></p><p>
»Han (gerningsmanden, red) skyder på ruden til Krudttønden, og så åbner han 
døren med den ene hånd og skyder ind med den anden«, siger hun og fortæller, 
at mange havde deres børn med på legepladsen på den anden side af vejen, 
overfor Krudttønden. 
</p><p>
»Den ene skyder, og den anden står i baggrunden og gør ikke noget. Det så ikke 
ud til, at han havde et våben«, siger hun og fortsætter: 
</p><p class=" bl-elem">
»Så løber de væk sammen«. 
</p>	
</div>

</div></body></html>
